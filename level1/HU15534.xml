<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU15534" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Fizet a múlt</title>
				<author>
					<persName>
						<surname>Forró</surname>
						<forename>Pál</forename>
					</persName>
				   <date from="1884" to="1942">1884-1942</date>
				   <idno type="VIAF">107985695</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">10500</measure>
				<measure unit="pages">29</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Fizet a múlt</title>
				   <date>2016-05-30</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/15500/15534/"/>
					<respStmt>
						<resp>Original Electronic Edition</resp>
					   <name>Vidiné Réfi Erzsébet</name>
					   <name>Drótos László</name>
					</respStmt>
					<bibl type="printSource">
					   <title>Fizet a múlt</title>
						<author>Forró Pál</author>
						<pubPlace>Budapest</pubPlace>
					   <publisher>Világv. Reg. Kiadóváll.</publisher>
					   <date>1934</date>
					   <ref target="https://mek.oszk.hu/15500/15534/"/>
					</bibl>
				</bibl>
				<bibl type="firstEdition">
				   <title>Fizet a múlt</title>
				   <author>Forró Pál</author>
					<date>1934</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-11-23"/>
		</revisionDesc>
	</teiHeader>
	<text>
		<body>
         <list type="simple">
            <item> </item>
         </list>
         <div type="chapter">
            <head>I.</head>
            <p>A divatos és elegáns belvárosi cukrászda lassankint népesedni kezdett. A
               törzsasztalok mellé először a nők ültek - a cukrászda a világ egyetlen helye, ahová
               nem a férfiak, hanem a nők érkeznek meg először, - megrendelték a fagylaltot vagy
               csokoládét, maguk mellé ültették agyonfürdetett és nyírt kutyáikat és megkezdték a
               pletykázást. Mindenki mindenkit ismert, pontosan tudták, hogy kinek kivel van
               viszonya, hol rendelte új toalettjét és az mennyibe került? Beszámoltak kutyáik
               viselt dolgairól, hogy milyen édesek és okosak és élénken törték a fejüket, mit
               mondjanak, amitől a másik rosszul lesz az irigység miatt? Mindegyik hencegett, hogy ő
               mennyit költ, micsoda fürdőhelyre utazik, egész életüket pengőkben, autókban,
               ruhákban és ékszerekben fejezték ki. És közben dühösek és keserűek voltak, mert
               hazudtak, mert valójában otthon tele voltak gonddal és adóssággal, kínos harcokat
               vívtak férjeikkel, brutális veszekedéseket, amelyek ajtócsapkodással és ordítozással
               végződtek.</p>
            <p>De itt a cukrászdában mind mosolyogtak, valamennyien úgy festettek, mint a
               skatulyákból kihúzott márkinők és elszántan hazudtak tovább, hogy minél jobban
               irigyeljék őket.</p>
            <p>Lassankint a férfiak is szállingózni kezdtek. Monoklis, feltűnően bő nadrágos,
               arrogáns arcú fiatalemberek, akik angol és francia nevű italokat rendeltek, olyan
               fölénnyel, mintha hitbizományok állnának mögöttük.</p>
            <p>A milliomosok klubjában nem lehet dölyfösebb és önteltebb a hangulat.</p>
            <p>Cser Péterné még mindig egyedül ült az asztalánál. Az egész cukrászdában talán ő volt
               az egyetlen, aki valóban a torták kedvéért járt ide. A huszonkét éves, bájos
               gyerekasszony még diákkorából őrizte meg ezt a szokását. Rajongott a süteményekért és
               mindennap megjutalmazta magát egy-két krémessel vagy más cukrászati remekkel. A
               férje örült, hogy a feleségében, akit a rajongásig szeretett, ennyi naivság van.
               Különösen azt találta nagyon kedvesnek, hogy Márta sohasem felejtett el néhány apró
               süteményt be is csomagoltatni az ő számára. Péter őszintén szólva nem rajongott
               túlságosan a csokoládés és mandulás kúpokért, de úgy tett, mintha nagyon boldoggá
               tette volna ez a figyelem. Érezte, hogy, mennyi gyengédség rejtőzik a finom
               figyelemben. Az asszony annyira egynek érzi magát vele, hogy fel sem tételezi azt,
               mintha bármiben is különböző lehetne az ízlésük.</p>
            <p>Márta éppen kedvenc tejszínes fánkját kanalazgatta, amikor egy sugárzóan szép és
               elegáns nő lépett a cukrászdába. Nyakában kettős kék róka, fülében, ujjain
               megszikráztak a brilliánsok és kozmetikája azt a jellegzetes
               fehér-piros-barna-kék-fekete színkompoziciót mutatta, amelyet csak a Párist, vagy
               Newyorkot járt nők tudnak tökéletesen magukra rakni. Impriméje olyan feltűnően
               elegáns és ízléses volt, hogy még ebben a szakértő környezetben is valóságos
               szenzációt keltett. Minden szem feléje fordult azzal a szinte bántó indiszkrécióval,
               ahogyan csak egyik nő tudja nézni a másikat.</p>
            <p>- Szép bestia! - állapították meg egyhangúan.</p>
            <p>És már gyűlölték, már szerettek volna mindent tudni róla, suttogva felvilágosítást
               kértek a cukrászkisasszonytól, de senkisem ismerte.</p>
            <p>- Eddig még nem járt itt! - mondotta a kiszolgáló hölgy.</p>
            <p>- Talán külföldi? - találgatták és irigykedve nézték keskeny, vérző körmü, hosszú
               kezét, amint kinyúlt, hogy az ezüstvillát beletűzze egy tortaszeletbe.</p>
            <p>- Isteni! - csettintettek a férfiak és szemükkel majdnem elnyelték.</p>
            <p>Az ismeretlen hölgy megrakott porcellán tányérjával megfordult, hogy helyet keressen
               és abban a pillanatban élénk meglepetés tükröződött arcán.</p>
            <p>- Márta! - kiáltotta és már oda is telepedett Cserné mellé.</p>
            <p>Márta csak hebegett, egy kicsit levegő után kapkodott meglepetésében. Azután
               összecsapta kezét:</p>
            <p>- Jé!... - kiáltotta és fülig pirult zavarában, - te vagy Edna?</p>
            <p>- Szép, hogy megismersz! - nevetett a másik és remek, fehér fogai kicsillogtak a
               túlzottan vörösre festett ajkak közül. - De hát hogy vagy, mit csinálsz? Tudod, hogy
               már öt esztendeje nem láttuk egymást?</p>
            <p>Hogyne tudta volna Márta! Az ilyesmit nem olyan könnyű elfelejteni. Hiszen az egész
               gimnázium legnagyobb eseménye volt, mikor Ednát kicsapták a nyolcadikból. Irtózatos
               botrány volt. Az egyik tanár a budai hegyek között találkozott vele, amint egy
               fiatalemberrel csókolódzott és a professzor azt is látta, hogy a fiatal lány a
               férfival kettesben besurran az egyik villa kapuján. Az erélyes vizsgálat során
               felháborító dolgok derültek ki, amelyek eredményeképpen Ednát sürgősen
               eltávolították az intézetből, a lányoknak pedig szigorúan megtiltották, hogy
               érintkezzenek vele...</p>
            <p>Ez a váratlan és izgalmas esemény főleg Mártát rázta meg, aki Edna legjobb barátnője
               volt. A két lányt sülve-főve együtt lehetett mindig látni, de csodálatos, Edna mindig
               eltitkolta Márta előtt, hogy ilyen titkos kaland hősnője.</p>
            <p>Most, hogy öt esztendő után ismét szemtől-szemben ültek egymással, Márta olyan zavart
               lett, mintha még mindig a régi iskolás lány lenne, aki attól fél, hogy megtudja az
               igazgatónő, hogy tilalom ellenére Ednával beszél. Sokszor gondolt Ednára és ilyenkor
               mindig furcsa izgalom és szorongás vett erőt rajta. Edna volt szemében mindazoknak a
               titkos bűnöknek megszemélyesítője, melyektől irtózott. Márta jó feleség, becsületes
               asszony volt, aki rajongott uráért és még gondolatban sem csalta meg. Megvetette a
               házasságtörő asszonyokat és általában azokat a nőket, akik nem éltek erkölcsös
               életet.</p>
            <p>Őszintén szólva, egy kicsit kínos volt neki, hogy Edna ilyen könnyedén mellé
               telepedett. Valahogyan érezte, hogy akik körülöttük ülnek, azok mind tudják, micsoda
               botrány játszódott le Edna multjában és a legnagyobb mértékben kompromittáló, hogy ő
               most a legnagyobb nyilvánosság előtt ilyen gyanus hölgy társaságában mutatkozik.</p>
            <p>- Milyen szép vagy! - mondotta Márta - csakhogy éppen mondjon valamit.</p>
            <p>Edna keserűen nevetett.</p>
            <p>- Hagyjuk ezt, szívem... ezt olyan sokan mondják nekem! Nekünk kettőnknek más
               mondanivalónk is lehet...</p>
            <p>- Mit csinálsz, amióta nem láttalak? Férjhez mentél?</p>
            <p>- Oh! Ezt csak nem mondod komolyan? Mennyire nem ismersz! Valóban, nagyon
               elszakadtunk egymástól. Hogy őszinte legyek, én öt esztendő óta tulajdonképpen
               mindig csak erre a találkozásra vártam!</p>
            <p>Márta szeme kerekre nyilt a bámulattól.</p>
            <p>- Nem értelek... De hiszen írhattál is volnál.</p>
            <p>- Nem, ennek így kellett történnie, ilyen váratlanul! Csak így intézhetjük el a
               kettőnk számláját.</p>
            <p>- Bocsáss meg, de egyre különösebb és furcsább, amiket mondasz.</p>
            <p>- Mindjárt meg fogsz érteni. Oh, hiszen esztendők óta vártam ezt a percet, amikor így
               ketten szemközt fogunk ülni és én szemedbe mondhatom, hogy két embert gyűlölök
               legjobban a világon: az egyik az a férfi, aki elcsábított, a másik te vagy!</p>
            <p>Márta elsápadt.</p>
            <p>- De hát miért? - dadogta. - Mit vétkeztem ellened?</p>
            <p>- Sokat! A legtöbbet! Csak emlékezz vissza, milyen jó barátnők voltunk! Igaz ez? Te
               voltál a legnagyobb csodálóm, te húztál ki minden bajból az iskolában, veled
               beszéltem meg minden tervemet. Te képviselted számomra a közvéleményt, te
               vigasztaltad meg szegény özvegy édesanyámat, ha a bizonyitványomba négyes csúszott...
               Beletolakodtál a magánéletembe, sülve-főve együtt voltunk és mikor kicsaptak,
               egyszerre megtagadtál. A többiekkel, azokkal a buta libákkal nem törődtem. A te
               megvetésed azonban szíven talált. Te voltál szememben a társadalom, amely elítélt és
               kitaszított. Emlékszem, milyen könnyezve mondta édesanyám: látod, a Márta se jön
               többé hozzád!... Neki is ez fájt legjobban!...</p>
            <p>- Tudod jól, hogy az iskolában megtiltották...</p>
            <p>- Tudom. Kiközösítettek. De neked nem lett volna szabad azonosítani magadat velük.
               Neked, a legjobb barátnőmnek meg kellett volna értened, hogy nem vagyok sem olyan
               rossz, sem olyan bűnös, mint amilyennek állítottak... Mit tudod te, aki mindig
               elkényeztetett, nevelőnőkkel körülvett gazdag úrilány voltál, akinek százféle
               sportban vezették le a temperamentumát, hogy mi volt az én életemben, amikor
               betoppant az a férfi! Tudod, mennyire szegény voltam, mennyi lázadás, félelem szorult
               belém, milyen reménytelennek láttam a jövőmet. És akkor az a férfi... gazdag, csinos,
               végtelenül művelt és elmés... Miért csodálod, hogy benne láttam a megváltó csodát,
               hogy belekapaszkodtam, megszédültem, hittem neki!... És ha kiderült, hogy visszaélt a
               naivságommal, azért még nem érdemeltem meg, hogy te is lenézz engem. Ez volt a
               legfájdalmasabb... Ezért utaztam el külföldre...</p>
            <p>- Ezek régi dolgok, Edna. Felejtsük el! És ahogyan látom... végeredményben ma remekül
               mehet a dolgod!...</p>
            <p>- A legboldogtalanabb, legszerencsétlenebb embere vagyok a világnak! Mert én azóta
               senkit sem tudok szeretni. A boldogtalanság és a tragédiák osztogatója lettem. És
               csak azért élek, hogy bosszút álljak a társadalmon!</p>
            <p>- Bocsáss meg - mondotta Márta és olyan mozdulatot tett, mintha fel akarna állni -,
               de nem maradhatok tovább. Vár az uram...</p>
            <p>De Edna erélyes mozdulattal visszaparancsolta a helyére.</p>
            <p>- Maradj! Még nem fejeztem be a mondanivalóimat. Mindent meg kell tudnod. Azt is,
               hogy az én drága jó anyám akkor belehalt a szégyenbe és fájdalomba. Belehalt a
               keserűségbe, hogy ti akkor mind elhagytatok engem, hogy te nem jöttél fel többé
               hozzánk. Nem tudta túlélni, hogy a leánya a társadalom kitaszítottja lett. Lappangó
               szívbaja kiújult és gyorsan végzett vele. Magam maradtam. Nem nagyon válogathattam a
               foglalkozások között. Az iskolákat bezárták előttem, az egyetlen, amihez értettem, a
               tánc volt. A megmaradt kis pénzemen beiratkoztam az egyik artistaiskolába és
               betanultam néhány színpadi táncot. Készítettem hozzá hatásos jelmezeket. Bécsben
               léptem fel először. Őrjitő sikerem volt. Egy héten belül mindenki ismerte a Bella
               Odette nevet. A vörös bestia, ez volt a nevem. Vámpirtáncot lejtettem, azután
               megtáncoltam az ópiummámort. Két hónappal később Berlinben voltam. Azután jött
               London, Páris, Newyork, egy sereg amerikai város. Dollár-, font-, frank és márka-eső.
               Az én ujjaim között szétfolyik a pénz. Megvetem. Tizezer frankot fizetek egy estélyi
               ruháért és ha háromszor felvettem, eldobom. De nem erről akarok beszélni, hanem a
               férfiakról, a világ minden városában élő férfiakról, akik úgy tódultak hozzám
               szédülten és tébolyultan, mint a kigyulladó fényre a lepkék. A szenvedély minden
               hangszerelésében esdekelték szerelmemet. Aranyesőt zuhogtattak rám. Sikkasztottak
               miattam, elhagyták feleségeiket, ketten öngyilkosok lettek... És egyik sem ért el.
               Érted: egyik sem! Ez volt az én rettentő erőm, a bosszúm! Megtébolyitani minden
               férfit, a romlásba küldeni őket, de egyiknek sem adni soha semmit!</p>
            <p>- Rettenetes! - mondotta Márta és borzadva nézett Ednára.</p>
            <p>- Most Budapestre jöttem - mondta Edna egészen más hangnemben, mintegy álmodozva. -
               Öt esztendő óta először vagyok itt. Te nem tudod, mit jelentett, amikor a menedzserem
               megkötötte a budapesti szerződést. Hogy dobogott a szívem, milyen izgatott lettem!
               Oh, nem a sztárgázsi izgatott. Ennél sokkal nagyobb összeget is fizettek már nekem.
               De ide akartam jönni. Szembe nézni a várossal, az ismerőseimmel, mindazokkal, akik
               orrukat fintorgatva fordultak el tőlem azelőtt! Tegnap este érkeztem Rómából a
               Cadillac-kocsimon. Mulatságos volt, micsoda hajlongással fogadtak az előkelő
               dunaparti szállodában. Nagyobb tisztelettel vettek körül, mint egy maharadzsát. A
               hallban már egy sereg riporter várt és fiatal, előkelő társaságbeli lányok
               autogrammot könyörögtek. Már, úgy látszik, nem jelentek veszélyt az erkölcsöknek. A
               titkárom nem győzi visszautasítani az előkelő meghívásokat...</p>
            <p>- Ha így van, mért gyűlölködsz még mindig? Mért nem fogadod el elégtételül ezt a nagy
               sikert?</p>
            <p>- Ezt te nem érted. Én addig nem nyughatom meg, ameddig le nem számolok azzal a
               férfival, aki minden szerencsétlenségem okozója lett. Ezért jöttem Budapestre. Ezért
               fogadtam el a sokkal kisebb fizetést is. Vele akarok találkozni. És meg fogom találni
               egészen bizonyosan... Nekem nem elég, hogy ti mind pirultok és sápadtok, mikor így
               szemközt állunk egymással, hogy bocsánatot hebegtek és szégyenlitek magatokat. Most
               már nem szégyen mutogatni magatokat velem, mert világhírű nevem és pénzem van, a
               saját autómon járok és az ékszereim ötvenezer dollárra vannak biztosítva. Ilyen
               pozicióban már nem számít, hogy milyen valakinek az erkölcse. Ez csak a szürke és
               szegény kis polgárlányoknál számít. Engem már nem szokás megvetni. Engem irigyelnek.
               Velem cserélni szeretnének! Az én társaságomban előkelő, nagyvilági dolog megjelenni
               és a legmagasabb arisztokrácia tagjai boldogok, ha az oldalam mellett fényképezik le
               őket a lóversenyeken. Hát erről van szó, Mártám, ezt akartam évek óta megmondani
               neked!</p>
            <p>- Sajnálom, Edna, de mi ketten csakugyan nem érthetjük meg egymást. Mi két teljesen
               különböző világban élünk. Én férjhez mentem és boldog vagyok... Van egy kis
               fiam!</p>
            <p>- Még ezt is elém tárod! - mondta szenvedélyesen Edna. - A polgári boldogságodat, a
               nyugodt, derűs otthonodat, amit én sohasem érhetek el, amelyből ti űztetek el örökre.
               Menj, Márta, menj! Gyűlöllek és ennek rettentő erejét érezni fogod... láthatatlan
               hullámai át fognak törni a szobáid falán!</p>
            <p>- Szörnyeteg! - sápadt el Márta. Felugrott és olyan felindultan, sietve hagyta el a
               cukrászdát, hogy az emberek csodálkozva néztek utána és összesúgtak a háta
               mögött.</p>
         </div>
         <div type="chapter">
            <head>II.</head>
            <p>Ahogyan végigment a Vörösmarty-téren és az Erzsébet-téren át kifordult az
               Andrássyi-útra, szinte brutális tolakodással tűnt mindenütt szemébe az óriási színes
               plakát, melyen az Alhambra-mulató La Belle Odette, a világhírű táncosnő felléptét
               hirdette. Az álomszerűen szép vöröshajú nő érzéki varázsának egész fegyverzetében
               volt megörökítve. Az emberek megálltak és nyugtalanul bámulták.</p>
            <p>Mikor Márta hazaérkezett és a hallba lépett, úgy érezte, mintha valami sötét, gonosz
               világot hagyott volna a háta mögött és egy védett, drága, illatos kis fészekbe
               toppant volna, ahol csupa mosoly fogadta.</p>
            <p>Kétéves fiacskája eléje szaladt és hangos kiáltozással üdvözölte. A fiatal úr szörnyű
               büszkeséggel mutogatott egy kék-vörös-sárga pocákkal telemázolt papírlapot, hogy azt
               ő festette. A mama el volt ragadtatva és átadta jutalmát, egy nagy szelet finom
               töltött csokoládét.</p>
            <p>Férje még nem volt otthon. Telefonált, hogy egy kicsit késni fog, elhúzódtak az
               üzleti tárgyalásai.</p>
            <p>A szobalány, miközben levetkőztette, átnyujtott egy gyönyörű rózsacsokrot, a Flóra
               virágszalónból hozták, a nagyságos úr küldte... Márta mosolygott. Ah, persze, ma van
               a névnapja! Péter valóban a világ legfigyelmesebb férje és gavallérja.</p>
            <p>A szakácsnő beszámolt a vacsoráról. Kissé korábban fognak enni, mert vacsora után
               feketére néhány vendéget várnak. A fekete mellé szánt sütemények elkészültek, a
               gyümölcsöt betették az ezüsttartóba, az italokat jégbehűtötték. Igazán nincs semmi
               tennivaló, legfeljebb néhány jó gramofonlemezt kell előkészíteni, mert hátha tánc
               lesz.</p>
            <p>A csengő élénken berregett. Márta maga szaladt a hallba, tudta, hogy a férje érkezik.
               Olyan szerelmesen és hevesen vetette magát a karjába, mintha valami nagy
               veszedelemből szabadult volna és most boldog, hogy megint találkozhatnak. De Péter is
               ragyogott és felvillamozódott hangulatban volt.</p>
            <p>- Szivecském! - kiáltotta - nagyszerű újságot mondok! Fél órával ezelőtt aláírtam az
               angol szállításokra vonatkozó szerződéseket. Ez annyit jelent, hogy pontosan
               megháromszorozódik eddigi jövedelmem! Most már semmi akadálya annak, hogy felépítsük
               a budai villát és ha kedved van, akár az év felét külföldi fürdőkön töltheted a
               gyermekekkel! Neked megsúgom, közel nyolcezer pengő lesz a havi jövedelmem!</p>
            <p>- Gratulálok! - mondotta Márta. - Nagyon, nagyon boldog vagyok! De azért nem szép -
               tette hozzá kedves duzzogással, - hogy az első gondolatod az volt, hogy félesztendőre
               külföldre akarsz küldeni!</p>
            <p>- Oh te kis csacsi! - nevetett Péter - hiszen ezt is szerelemből teszem, neked
               akartam vele örömet okozni!</p>
            <p>- Nekem az a legnagyobb boldogságom, ha együtt vagyunk!</p>
            <p>A kis Pali indián üvöltéssel rohant ki a hallba és megrohamozta apukáját. Maszatos
               kis szájáról még nem törölte le a főzeléket, amelynek maradványait most apja arcába
               dörgölte. Mögötte megbotránkozva és mentegetődzve állt a nörsz.</p>
            <p>- Nem baj - kacagott boldogan Cser - nincs ennél pompásabb előétel, mint a fiam által
               belém csókolt főzelék.</p>
            <p>A szobalány jelentette, hogy a vacsora tálalva van.</p>
            <p>Vacsora közben Péter szinte mámorosan beszélt óriási üzleti sikeréről, amely a
               mostani súlyos gazdasági válság közepette szinte csodának számított. Sikerült
               leküzdeni a valuta átutalásokkal járó nehézségeket és ez elsősorban az ő személyes
               érdeme. Meggyőzte a pénzügyminisztert, hogy ez az export-import üzlet rendkívül
               fontos kereskedelmi érdekeket szolgál, aminthogy ez valójában ugyis van. Most már
               megsughatja azt is Mártának, hogy útban van a kormányfőtanácsosság. Néhány hónapon
               belül méltóságos asszony lesz az ő kis feleségéből.</p>
            <p>Márta kábulva hallgatta ezt a sok kellemességet. Már nem is mert örülni. Csendesen
               imádkozott magában és úgy köszönte a jó Istennek, hogy ennyire jó volt hozzájuk.</p>
            <p>Tíz órakor szinte egyszerre érkezett Bárány Dezső dr., a Váltóbank
               ügyvezető-igazgatója, azután Dénes Pál textilgyáros és a felesége. A jó barátok
               örömmel vették tudomásul, hogy micsoda szenzációs szerződést kötött Cser. Mint kitűnő
               üzletemberek, azonnal tisztában voltak a dolog óriási horderejével.</p>
            <p>A szobalány elkészítette a bridge-asztalt.</p>
            <p>Bárány dr. tiltakozva emelte fel kezét.</p>
            <p>- Erről szó sem lehet! Ma nem bridgelünk. Az ilyen nagy eseményt pezsgővel szokás
               megünnepelni!</p>
            <p>- Úgy van! - helyeselték a többiek.</p>
            <p>- És pedig annál inkább - tette hozzá Péter -, mert ma van Mártának is a
               nevenapja!</p>
            <p>Újabb lelkes éljenzés és gratulációk. Bárány doktor felemelt kézzel jelezte, hogy
               fontos mondanivalója van.</p>
            <p>- Gyerekek - mondotta - van egy remek ötletem! Menjünk az Alhambrába! Nézzük meg ezt
               az agyonreklámozott csodatáncosnőt... valami Belle Odette! Az Alhambrának különben is
               mindig nagyszerű műsora van... csapjunk egy görbe éjszakát!</p>
            <p>- Angyal vagy! - kiáltotta Cser és megölelte barátját.</p>
            <p>- Isteni ötlet! - lelkesedett Dénesné és nyomban szemrehányóan fordult az urához:
               neked sohasem jutna eszedbe ilyen nagyszerű idea, te vén medve!</p>
            <p>- No, mit szólsz hozzá? - kérdezte csillogó szemmel Péter a feleségétől.</p>
            <p>Mártának elállt a szívverése, úgy megrémült, mikor Bárány indítványát meghallotta.
               Micsoda kínos és végzetes kapcsolódása a véletlennek! A felhőtlen boldogság egére
               mintha hirtelen vihar fellegek szálltak volna. Már kinyitotta a száját, már
               tiltakozni akart, de körülötte úgy újjongott, örült mindenki az ötletnek... Mit
               mondjon? Mivel indokolja, hogy más véleményen van? De mégsem lehet szó nélkül
               hagyni...</p>
            <p>- Én jobban szeretnék a Grillbe menni! - mondotta és a hangja kényszeredett, gyáva és
               meggyőződés nélküli volt.</p>
            <p>Ketten is rácsaptak egyszerre.</p>
            <p>- Te vagy az ünnepelt, neked nincsen beleszólásod abba, hogy hová viszünk! - nevetett
               Dénesné. És bizalmas szemhunyorítással hozzátette: ne rontsd az urak örömét, ha meg
               akarják nézni a szép Odettet!</p>
            <p>- Az Alhambrában van a legjobb néger jazz és ma táncolni fogunk! - mondotta
               ellentmondást nem türő hangon Bárány dr.</p>
            <p>Márta még a férjére nézett. Reménykedve, hogy talán megsejt valamit, észreveszi,
               mennyire képtelenség ez az ötlet. De Cser már nem is volt a szobában. A hálószobába
               sietett felhúzni a szmokingját.</p>
            <p>Fél óra mulva az egész társaság bevonult az Alhambrába.</p>
         </div>
         <div type="chapter">
            <head>III.</head>
            <p>Edna cigarettára gyújtott és elnyújtózott elegáns öltözőjének egyik karosszékében.
               Még csak félegy volt, az ő számára körülbelül fél kettőkor került a sor. Szándékosan
               jött ennyire korán, egy kissé tanulmányozni akarta új környezetét. Keserű, fanyar
               hangulatban volt. Unottan fogadta az igazgató bókjait, a szokásos virágkosarat,
               amellyel várták, nem vett tudomást a kolléganők irigy pillantásairól...</p>
            <p>- Olyan egyforma mindenütt a világ! - gondolta magában és a mennyezet felé fújta a
               füstöt. - Ez a céltalan fényes rohanás, mint egy csillaghullás! - rémlett át agyán
               hirtelenül. - A Csillag rohan, szikrázik és egyszer csak szétrobban valahol,
               megsemmisül, belevész a semmiségbe! Ez lesz az én végem is!...</p>
            <p>Micsoda élet ez? Ezek a rövid ideig tartó vendégjátékok, a mindig felbukkanó új
               arcok, a napok alatt kiforrósuló új szerelmek, a vallomások, ostromok, a
               fenyegetések, átkok... Micsoda ellenszenves és utálatos koncert!</p>
            <p>És mennyire irigylik! Görnyedve hajbókolnak előtte a tőzsde rettegett Napoleonjai, a
               diplomaták, iparbárók, arisztokraták.</p>
            <p>Innen indult el Budapestről és öt év után a pálya visszaivelt kiindulási pontjához. A
               nap egy esztendő alatt futja be pályáját, de vannak bolygók, melyek évtizedekig, sőt
               évszázadokig rohannak, amíg visszaérkeznek kiindulási helyükhöz. Nála öt évig
               tartott.</p>
            <p>Az ajtón halkan kopogtak. Sovány, különös férfi lépett be, kínosan elegáns londoni
               szmokingban, a haja erősen szürke, a tartásában furcsa fáradtság, mintha esztendők
               végtelenjébe sűrűsödött, végnélküli vándor út lenne mögötte.</p>
            <p>- Smidt! - kiáltotta meglepetten Edna és ahogyan ezt mondta, a hangjában bosszúság,
               de egy kis részvét is csendült. - Már azt hittem, elveszett! - tette hozzá némi
               gúnnyal - Madridban és Rómában nem volt szerencsém!</p>
            <p>- Beteg voltam, egy nizzai szanatóriumban kezeltek - az idegeim! De eljöttem abban a
               pillanatban, mikor megint lábra álltam!</p>
            <p>- Kedves John - mondta Edna meghatva - maga igazán jó fiú. Három év óta az egyetlen
               szilárd pont életemben, aki híven követ, bárhová megyek. De mi célja van ennek,
               mondja? Hiszen jól tudja... sohasem fogom szeretni! Én senkit sem szeretek!</p>
            <p>John Smidt még csak nem is válaszolt. Három év alatt hányszor hallotta ezt mindenféle
               hangszerelésben és micsoda helyeken! Newyorkban az Astória-szállodában, Nizzában a
               kaszinó parkjában, San Remóban a pálmakertben, Londonban a Colosseum öltözőjében...
               végtelen ligetek, tengerpartok és szállodai hallok parfőmös keretében... Olyan volt
               ez a szegény, tépett férfi, mint azok a kis csigák, amelyek nagy halakhoz tapadva,
               csak vitetik magukat a végtelen vizeken. Őt már elsodorta az élet... ez még hat év
               előtt történt... londoni szabómester volt, divatkirály, hozzájártak a legelőkelőbb
               gavallérok és közöttük Archibald Dixon is, az aranyifjúság királya... Már ezrekkel
               tartozott Dixon és akkor egy napon bemutatta a húgát... Marynek hívták és olyan szép
               volt, mint a legszebb amerikai filmsztár. Lordok lehettek volna boldogok, ha ilyen
               gyönyörű lányt vehettek volna feleségül. Fényességgel telt meg John Smidt szalónja,
               amikor Mary belépett. A derék szabómester csak szédült és alig mert hinni a szemének,
               fülének, mert Mary csupa kedvesség, mosoly volt és folyton hozzá beszélt. Azután
               kiderült, hogy Dixon hajlandó hozzáadni a húgát. Persze, neki akkor már háza volt,
               igen tekintélyes vagyona; Dixon és húga elnézte, hogy csak egyszerű
               szabómester...</p>
            <p>A házasságuk! Smidt mámoros volt a boldogságtól, megőrült a szerelemtől és
               büszkeségtől, hogy London egyik legelőkelőbb családjának világszép lányát vezeti az
               oltárhoz. Két kézzel szórta a pénzt. Rendezte Dixon-család tekintélyes adósságát...
               azután...</p>
            <p>Egy szép napon, oh, nem sok hónap mult el az esküvő után, rájött, hogy a felesége
               megcsalja. Megcsalja már a házasságuk első napja óta. Rettenetesen érte ez a
               felfedezés. Revolverrel rálőtt az asszonyra. A golyók célt tévesztettek. Csunya
               társadalmi botrány támadt. Smidt élete összeomlott, nem tudott tovább dolgozni,
               bezárta a ruhaszalont, pénzzé tette üzletét, árúkészletét, palotáját és elkezdett
               utazni. Céltalanul bolyongott a világon, nem tartozott senkihez, maga sem tudta, mit
               akar és mit remél? Már három éve utazott óceánjárókon és expressz-vonatokon, egyre
               elviselhetetlenebb életuntság gyötörte és már nyilvánvaló volt, hogy előbb-utóbb egy
               adag halálos morfiumot fog az ereibe fecskendezni. Ekkor történt, hogy egy este -
               akkor éppen New Yorban járt, - egy este az Alcansar-revüt nézte végig és meglátta
               Ednát. Két héttel később Detroitban találkozott vele. Azután Csikágóban. Egy hónappal
               utóbb Cannesban. Eleinte véletlenek voltak ezek a találkozások. Azután szándékosak.
               Smidt most már tudatosan utazott mindig Edna után. Izgatta sorsuknak közössége. Két
               ember, aki örökké bújdosik, akiknek sehol nincsen otthonuk. Ednának is feltünt a
               sápadt férfi, aki kifogástalan eleganciával, gomblyukában fehér szegfűvel minden este
               feltűnt az egyik páholyban... A világ minden városában, bárhová ment. Már félt tőle.
               Idegesítette a névtelen vágy, amely a sötét szemekből feléje sugárzott.</p>
            <p>Tudni akarta, hogy kicsoda rejtélyes üldözője? És így tulajdonképpen ő volt az, aki
               az ismeretséget kereste. Smidt őszintén kitárta életét és Edna valami gúnyos
               kárörömöt érzett. Jól esett neki, hogy mások életébe is belegázoltak, hogy a
               szerelemnek más mártirja is van. És egy kissé megvetette Smidtet. Milyen szomorú
               emberroncs lett. Szánandó hajótörött. Ő bezzeg nem mutatja meg senkinek, hogy
               összezúzták a hitét, megsebezték a büszkeségét, kifosztották a szívét.</p>
            <p>- Bolond ember - mondotta Smidtnek, - hogyan lehet örökös gyászt hordani egy
               méltatlan nő miatt? Ez csak betegség, rögeszme! Az okos és egészséges ember nem lesz
               a szerelem rabszolgájává. Itt vagyok én... sebezhetetlen és elérhetetlen. Nékem senki
               sem kell és ezért tudok mindent elérni, ezért hever mindenki a lábam előtt...</p>
            <p>De Smidtet nem zavarta az ilyen beszéd. Azt mondta, hogy ők ketten sorstestvérek és
               hogy aki számkivetettje a szerelemnek, egy hajszállal sem szánandóbb, mint az, aki
               még sohasem ízlelte annak fájdalmas gyönyörűségét. Az ő tragédiájuk nagyon hasonló és
               ezért barátok kell, hogy maradjanak.</p>
            <p>A barátságot elfogadta Edna, jó volt a nagy idegenben, a körötte süvöltő forró
               siroccóban ez a kedves, tiszta lelkű, rajongó ember, aki néma féltékenységgel és
               magába roskadással nézte, ha Edna királyi gavallérok karján lejtett be autójába, vagy
               valamelyik lukszus-szálloda ötórai teáján csillogtatta meg ismeretlen urak
               társaságában pazar elegánciáját. Rajzottak körülötte a férfiak, dühös féltékenységgel
               marták el egymást, ajándékokkal szédítették és Smidt csak állt a háttérben, örök
               szivarjával a szájában, végtelen szomorúságokba merülve. Csak állt és várta a csodát,
               a választ a százszor megismételt kérésre: legyen a feleségem Edna!</p>
            <p>Maga sem tudta, hogy miért akarta babonás makacssággal feleségül venni Ednát. Ezt a
               szívtelen, hideg, körülrajongott nőt, aki kegyetlenül és cinikusan taposott végig a
               férfiakon. Valahogyan a lelke mélyén érezte, hogy mindez csak hazugság, Edna egészen
               más. Olyan, amilyennek táncában mutatja magát. Smidt ezerszer látta már ezt a
               táncot... az áruló, őszinte mozdulatokat, a fájdalmas vágyakat, a könnyes panaszt,
               kétségbeesését, ami ezekből kijajdult, a kislányos rajongást, a szerelem utáni
               olthatatlan vágyat, a meghamisított élet feletti vezeklést...</p>
            <p>Mindezt csalhatatlanul érezte Smidt és csak követte makacsul Ednát.</p>
            <p>Edna félt tőle. Hiába tagadta, nagy hatással volt rá Smidt néma imádata, fürkésző és
               lelkébe látó szeme. Tudta, hogy hiába hazudik, ez a férfi mindent tud és dühös volt,
               hogy nem hiszi el gonoszságát és szívtelenségét, hogy sejti élethazugságának igazi
               okát.</p>
            <p>- Ide rossz helyre jött, a legrosszabb városba, kedves barátom... Menjen Bécsbe,
               várjon meg ott. Egy hónap mulva ott leszek...</p>
            <p>Smidt bólintott.</p>
            <p>- Tudom... mondta... maga innen indult el Budapestről. Itt történhetett az a titok,
               amelyről hallgat, amely miatt még mindig szenved...</p>
            <p>Edna büszkén kapta fel fejét:</p>
            <p>- Megtiltom, hogy erről beszéljen. Erre nem hatalmaztam fel! Semmi köze az
               életemhez!</p>
            <p>Smidt szomorúan nézett rá:</p>
            <p>- Még mindig szereti?</p>
            <p>- Kicsodát? - kérdezte rémülten Edna.</p>
            <p>- Azt a férfit... aki miatt mindez történt! Ha nem szeretné, akkor nem lenne már
               ennyire ingerlékeny, akkor már régen elcsendesült volt magában is a vihar, mint
               bennem!</p>
            <p>Edna úgy érezte, mintha villámcsapás érte volna. Ezek az egyszerű szavak iszonyú
               mélységeket világítottak meg előtte. Igaza van Smidtnek... még mindig szereti... még
               mindig eleven a tűz, amely akkor lobogott benne!</p>
            <p>- Megőrült! - kiáltotta hevesen. - Én senkitsem szeretek. De hát igen... csakugyan
               van valaki, akivel le kell zárnom életemnek ezt a nagy, nyilt számláját... És ez itt
               fog megtörténni Pesten. Ne féltsen engem. Nekem semmi bajom nem lesz. Épen és
               jókedvűen fogok kikerülni ebből a harcból. Talán kigyógyulva barátom és akkor új élet
               kezdődhet...</p>
            <p>Az ügyelő csengetett. Edna felugrott és kisietett az öltözőből.</p>
            <p>Smidt lassú, fáradt léptekkel követte.</p>
         </div>
         <div type="chapter">
            <head>IV.</head>
            <p>A mulató tikkadt légkörében a jazztól, tánctól és percenkint váltakozó fényhatástól
               kábult emberek felzaklatott idegekkel nyúltak a pezsgős poharak után. A férfiak
               mintegy belefullasztva a női dekoltázsok pazar erotikus erdőibe, szultáni
               kedvteléssel nézték a táncosnőket és mindenki igyekezett elfogni egy hangulatos
               hangfoszlányt, amelynek érzelmes rongyába kapaszkodva, szomszédnője fülébe dudolta
               ébredező vágyait.</p>
            <p>Cser Péter elégedetlen volt. Sehogysem tetszett neki, hogy Márta nem akar amúgy Isten
               igazában felderülni. Pedig szegény asszony nagyon erőltette a dolgot, folyton
               mosolygott, úgy tett, mintha minden nagyon tetszene neki, de a férj gyakorlott szeme
               észrevette, hogy mennyi ebben a kényszeredettség és hogy az asszony szórakozott.</p>
            <p>- Nem tudom, mi a bajod! - mondotta sértődötten. - Régen volt olyan nagyszerű napom,
               mint ma és éppen te nem tudod osztani a jókedvemet!</p>
            <p>- De szívem - mondotta kétségbeesetten Márta - hiszen kitünően érzem magamat!</p>
            <p>- Hagyjuk otthonra a családi jeleneteket! - kiáltotta tréfásan Bárány dr. és
               felemelte pezsgős poharát. - Minden érvelésnél többet ér egy pohár pezsgő. Szavamat
               adom, hogy az ötödik pohár érvének súlya alatt kitünő Mártánk már egyenesen viharzani
               fog a jókedvtől.</p>
            <p>Ittak és Dénes táncra kérte Mártát. Bárány Dénesnét vitte a parkettre.</p>
            <p>Ugy látszik, hogy Bárány doktor kitünő jósnak bizonyult. Márta kedve csakugyan
               rohamosan, sőt majdnem gyanusan javult. Mintha a kétségbeesés hajszolná, ugy ivott és
               hangosan nevetett, táncra kérte az urát és nyilvánosan megcsókolta.</p>
            <p>- Most még csak az kell, hogy sírva fakadjon! - nevetett Bárány és a mulatás
               tökéletesen sikerült!</p>
            <p>Közben már folyt a mulató műsora. Artista táncosok görnyedtek hidakba, szaltókat
               ugrottak, emelgették egymást, cigánykereket vetettek és a táncosnők kifogyhatatlan
               ötletességgel oldották meg azt a problémát, miképpen öltsenek magukra különböző
               jelmezeket ugy, hogy azért mégis mezitelenek maradjanak. Voltak néger énekesek is, a
               néger nők feltűnően szép, csengő hangon énekeltek és káprázatos technikával mozgatták
               alsó és felső törzsüket, azzal a boszorkányos ősi virtuozitással és érzékiséggel,
               amelyet csak a színes bőrüek tudnak.</p>
            <p>A nagy attrakció azonban csak a műsor legvégén következett.</p>
            <p>Odette száma előtt bevezető zenét játszottak és a teremben különböző
               hangulatvilágítási futamokat játszott a világítómester. Mártának olyan szívdobogása
               volt, hogy majdnem rosszul lett. Egyetlen vigasza az volt, hogy a termet végül is
               meglehetősen elsötétítették, csak néhány vörös lámpa égett.</p>
            <p>Márta szándékosan a páholy hátterébe húzódott és a pezsgő mellé ajándékozott
               papírlegyezőt az arca elé tartotta.</p>
            <p>- Lehetetlen, hogy megismerjen! - gondolta.</p>
            <p>Tapsvihar. A háttérből reflektorfény hullott egy mezitelen testre, amelynek
               szoborszerű tökéletessége vakmerően és dölyfösen dobbant a parkettre. Néhány
               gyöngyfüzér folyta csak körül, gyengéden és áhitattal, mint egy eleven ékszert.
               Gyujtó és vakmerő tánc volt, borzongató, amelyből a démoniság félelmetessége izzott.
               Művészet volt, de egyben az indulatok féktelen gyujtogatása, amely elfojtotta a
               lélekzetet, lenyügözött és mint egy súlyos érzéki párfőm, tikkasztotta el a
               nézőket.</p>
            <p>Egyszerre világossá lett, hogy miért tudja ez a nő az egész világot lázba hozni,
               miért viharzik körülötte annyi gyötrelmes szenvedély. Olyan volt ott a parketten a
               mozdulatok kígyózó vonaglásában, a párducos, kéjes nyujtódzásban és a finálé őrjöngő,
               gyilkos tempójában, mikor valósággal a levegőbe szökött és körülröpülte a termet
               lobogó vörös hajjal, villogó fehér fogakkal és támadásra meredt hosszú, vékony
               ujjakkal... olyan volt, mint a felszabadult és minden féket levetett vágy, a vad és
               pusztító férfivégzet.</p>
            <p>A teremben szinte kísérteties csend támadt. A férfiak és nők úgy ültek, mintha
               hipnotizálták volna őket. Minden nőben félelem döbbent, mintha csatát vesztett volna
               és a vélük lévő férfiakat nézték, akik leplezetlen csodálkozással, szinte elbűvölten
               csodálták a táncot.</p>
            <p>Azután hirtelen kigyulladtak a lámpák. Edna virágos köpenyt borított magára és arcára
               hideg mosoly szökött. Igy még izgatóbb volt, a csupa tűz tánc után ez a jeges,
               megközelíthetetlen királynő. Mintha alattvalói felett tartana szemlét, úgy hordozta
               körül tekintetét az őrjöngő tapsokban eszmélő közönségen. Azután hirtelen megállt.
               Mintha villámcsapás érte volna. Megrezzent. Alig tartott a másodperc egy tized
               részéig. Két szem találkozott, két megdöbbent, rettenetes pillantás. Iszonyú dráma
               volt ez, melyet senkisem vett észre. Csak ők ketten, akikre tartozott...</p>
            <p>Bárány dr. azt mondta, hogy ez remek, ilyen szenzációs szám még nem volt Budapesten.
               Dénesné úgy vélte, hogy ilyen túlságosan szép nő nincs is a világon, a Belle Odette
               bizonyára tökéletesen van festve, azután a hatásvilágítás raffinériája is emeli az
               optikai csalódást. De a termete tökéletes és a tánca klasszikus. Persze, az efféle
               nőket csak a parketten szabad megnézni. Isten őrizz tőlük a valóságban! Szívtelen,
               önző teremtések!</p>
            <p>Dénes nevetett.</p>
            <p>- Ne erőlködj Gizi - mondotta kedélyesen. - Máris olyan vádbeszédet tartasz, mintha
               féltékeny lennél és engem akarnál kiábrándítani! Sajnos, nem vagyok elég gazdag
               őnagyságához!</p>
            <p>Cser Péteren valami furcsa élénkség és zavar vett erőt, mindenki iránt egyszerre
               túlzott figyelmes lett, mint az olyan ember, aki fél, hogy észreveszik, hogy
               valójában mire gondol, mi foglalkoztatja és gyorsan a szavak, mosolyok, mozdulatok
               mögé rejtődzik. Cigarettát és pezsgőt kínált, virágot vett a feleségének, aki mintha
               felderült volna. Márta táncolni hívta férjét, aki kedves szavakat suttogott a fülébe.
               Azután megkezdődött a hólabdadobálás, minden felől bombázták egymást a kis
               papírlabdákkal és röpültek a vékony, színes szerpentinszalagok. Márta most már
               Dénessel táncolt, Bárány pedig Dénesnével tangózott. Cser néhány percig egyedül
               maradt a páholyban. Szüksége volt erre a rövid magányra, érezte, hogy nem birja már
               sokáig a szörnyű erőlködést, mellyel nyugalmát próbálta megőrizni.</p>
            <p>Meg sem lepődött, mikor a félhomályból a mulató egyik pincére lépett hozzá és
               diszkréten egy kis papírszeletet csúsztatott a kezébe.</p>
            <p>- A művésznő küldi! - mondotta és már el is tűnt újra a kárpitok mögött.</p>
            <p>Péter kezében remegett a papírlap, a szeme szinte elhomályosult az izgalomtól.</p>
            <p>Egy sor volt az egész.</p>
            <p>«Még mindig szeretlek és... várlak!»</p>
            <p>A férfi majdnem eszméletlenül hanyatlott hátra a fotölyben.</p>
            <p>Ugyanakkor John Smidt már ismét Edna öltözőjén kopogott.</p>
            <p>- Szabad remélnem... együtt vacsorázunk ma?</p>
            <p>- Igen Johni, ma nagyszerű kedvem van... már régen éreztem magam ilyen kitünően!</p>
            <p>- Oh... természetes! Ekkora siker után! Mindig meghódítja a várost, ahol fellép.</p>
            <p>- És ma különösen nagy sikerem volt Johni! Olyan, amilyenre öt esztendeje vártam,
               amilyenről évek óta álmodom és amiért mind az történt, ami öt esztendő óta az
               életemet jelenti!</p>
           
         </div>
         <div type="chapter">
            <head>V.</head>
            <p>A mesékben olvasunk varázslókról, akiknek érintésétől varangyosbékává változik a
               királyfi, károgó hollóvá a legszebb királykisasszony. Csak a lélek ismerői, az
               idegorvosok tudják, hogy csakugyan lehetségesek az ilyen átváltozások, mikor az ember
               szinte percek alatt elveszti addigi énjét és új, önmaga előtt is idegen lénnyé
               alakul. Kiderül, amit nem is tudott, hogy valahol, lelkének titokzatos mélyében
               mindig lesben állt az a másik ember, aki csak a kellő pillanatot várta, hogy ő vegye
               át az uralmat.</p>
            <p>A boszorkánymesterek a legkülönbözőbb eszközökkel dolgoznak. Vannak, akik bűvös
               szavakat mormognak, mások varázsszerekkel érintik az áldozatot, soknál elég egy
               kézmozdulat.</p>
            <p>Edna egy szelet papirra írt mondattal varázsolta el Cser Pétert.</p>
            <p>Égette, mérgezte az a kis papír, melyet görcsösen összegyűrve csúsztatott a szék
               kárpitja alá. De hiába dobta el, mintha megtébolyodott volna, nem tudott többé másra
               gondolni, csak Ednára.</p>
            <p>A házasság boldog három éve, a derűs otthon, a gyár szorgalmasan dolgozó szövőgépei
               most mind inogtak, mint egy rettentő orkánban.</p>
            <p>- Talán részeg vagyok, fel vannak zaklatva az idegeim, majd megnyugszom! - igyekezett
               vigasztalni magát, de már tudta, hogy elsodorta a forró számum és egyre rajzottak
               agyában az izzó képek, a férfibüszkeség, hogy ez a világszép nő, megtestesítője
               minden szerelmi vágynak, őt szereti!</p>
            <p>Most eszmélt arra, hogy mindig szerette Ednát, hogy ő volt életének nagy férfi
               győzelme, a bűn és a titok, amely fűszere minden forró kalandnak.</p>
            <p>Márta!... Megindultan és gyengéden gondolt feleségére. Az áldott jó, drága teremtés,
               a bonyodalmaktól mentes, egyszerű, nemes lélek! Túlságosan jó, nem is érdemli meg...
               De ez a jóság, ez a nagy egyszerűség egyben hibája is. Cser Péter egyszerre úgy
               érezte, hogy ő bonyolult, kivételes, az átlagemberek fölé emelkedett férfi, akinek
               másféle szerelemhez van joga, mint ehhez a nyugodt, fantázia nélküli csókokhoz. Ma
               is, micsoda zsenialitással kötötte meg az új szerződést, még minden idegében ott
               tüzelt a győzelem láza. Az ilyen hatalmas teljesítmények jogot adnak ahhoz, hogy más
               életet éljen, mint a nyárspolgárok. Néki szüksége van a nagy izgalmakra, mert csak
               ezek tartják frissen képzelő erejét és fokozzák bátorságát, ruganyosságát.</p>
            <p>Feleségét nézte, hogy milyen érdektelenül táncol Dénessel, milyen jelentéktelen
               szürke kis veréb ott a parketten, semmiben sem különbözik a körötte tipegő többi
               nyárspolgári nőtől, akiken látszik a zavar és a lámpaláz, hogy egyszer végre
               felvehették estélyi ruhájukat és mondénül mulatnak.</p>
            <p>- Sohasem volt benne nagystílűség! - gondolta rosszkedvűen Péter. - De hát kitől is
               tanulhatta volna? Apjától, a meggazdagodott cipőkereskedőtől, vagy édesanyjától,
               akinek soha nem volt egy ízléses ruhája? A magamfajta embernek reprezentálnia kell -
               fűzte tovább gondolatait Péter, - akinek a jövedelme meghaladja az évi százezer
               pengőt, annak társadalmi kötelességei vannak és ha meg akarom tartani előkelő
               barátaimat, akik a nagyobb rendelésekhez juttatnak, nekem is úgy kell élnem, mint
               nekik! Már eddig is eleget gúnyoltak, hogy nem tartottam velük, amikor egy kis férfi
               mulatozásról volt szó... Egy ilyen nő, mint ez az Edna... Jobban megalapozza az ember
               tekintélyét, mint a legragyogóbb autó, vagy a legszebb belvárosi palota...</p>
            <p>Márta visszatért a páholyba. Péter elragadóan kedves volt. Csak úgy patakzott belőle
               a sok bók. Már bűnösnek érezte magát, igyekezett minél sűrűbb álarcot vonni
               magára.</p>
            <p>- Hogyan tetszett neked Odette? - kérdezte később Márta, mikor egymás mellett ültek
               az autóban, amely hazafelé vitte őket.</p>
            <p>- Istenem... nagyon szép volt... már őszintén szólva el is felejtettem! Az ilyen
               produkcióknak csak addig van hatásuk, ameddig nézi őket az ember!...</p>
            <p>Márta egy pillanatig habozott, hogy elmondja-e Odettel való délutáni találkozását? De
               azután arra gondolt, hogy kár ezt a témát tovább feszegetni. Szerencsésen túlestek a
               veszedelmesnek ígérkező estén. Legjobb napirendre térni felette.</p>
           
         </div>
         <div type="chapter">
            <head>VI.</head>
            <p>John Smidt még sápadtabb és még soványabb volt, mikor délután öt felé bekopogott
               Ednához, aki csak a fürdőszobából kiabált ki, hogy még nincsen készen, várjon rá.
               Smidt nem ült le, idegesen járt fel és alá.</p>
            <p>Jó húsz percig várakozott, Ednának úgy látszik nem volt sürgős a találkozás. Végre
               belépett. Kék selyem, legújabb amerikai modellü pizsama volt rajta, amilyeneket csak
               a filmsztárokon lehet látni.</p>
            <p>- Halló Johni, mit jelent ez? - kérdezte szigorúan. - Ha jól tudom, csak estére
               beszéltük meg a találkozót?</p>
            <p>- Beszélnem kellett magával Edna. Ugy érzem megfulladok, ha tovább hallgatok... Maga
               most Cser Pétert várja... mindennap őt várja már hetek óta ebben az időben...</p>
            <p>Edna szigorúan nézte végig Johnt.</p>
            <p>- Micsoda hang ez? Mi jogon von engem felelősségre?</p>
            <p>- Ne beszéljen így velem Edna. Három éve vagyok a néma, alázatos kutyája. Szó nélkül
               türtem minden szeszélyét... halkan és csendesen követtem, mint az árnyék... magához
               tartozom.</p>
            <p>- Panaszkodik? Nem vagyok a legjobb barátja?</p>
            <p>- Mindent eltürtem, mert tudtam, hogy más sem boldogabb mint én. Szenvedtem maga
               mellett, de elviselhető volt a helyzetem, mert tudtam, hogy ami őszinte szó, melegség
               van magában, azt nekem tartogatja... De most minden megváltozott. Ami most történik,
               az más...</p>
            <p>- Ostobaságot beszél Johni!</p>
            <p>- Az igazat mondom. Ismerem magát. Ez már nem játék, sokkal több annál. Szerelmes.
               Szereti Cser Pétert...</p>
            <p>Edna gúnyosan mosolygott.</p>
            <p>- Őrült! Soha nem voltam nagyobb komédiás, mint most! Ezt a férfit gyűlölöm legjobban
               mindazok között, akikkel valaha is találkoztam!</p>
            <p>De John makacsul rázta fejét.</p>
            <p>- Nem igaz! Ez nem játék, így nem lehet komédiázni!</p>
            <p>Edna hangja jéghideg lett.</p>
            <p>- Megtiltom John, hogy a magánéletembe avatkozzon! Én nem hívtam magát és ha így
               viselkedik, kérnem kell, hogy mielőbb utazzon vissza Londonba... Mi jogon
               féltékenykedik rám?</p>
            <p>- Ezt meri kérdezni? Ilyen hidegen, fölényesen? Hát azt hiszi, hogy három év minden
               eseményét el lehet törölni egy kézmozdulattal?</p>
            <p>- Semmisem történt!</p>
            <p>Ellenségesen nézett farkasszemet a férfivel, aki olyan fölindultan és kétségbeesetten
               viszonozta ezt a tekintetet, hogy Edna kényelmetlenül és megzavarodva,
               engedékenyebbre változtatta hangját.</p>
            <p>- No, azért nem kell ilyen csunyán nézni rám. Még megijeszt. Micsoda dolog ez öreg
               pajtás?</p>
            <p>- Edna - válaszolta Smidt és a hangja rekedt volt az izgalomtól, - jól tudja, hogy a
               mi kapcsolatunk több mint barátság. Talán a szerelemnél is erősebb. Amikor
               találkoztunk, én talán már csak a halált hajszoltam városból-városba járva. De az a
               találkozás... milyen furcsa volt. Két ember, aki azért rohan hazátlanul a világban,
               mert mindkettőt megcsalták, megcsúfolták. Ez a sorsközösség kapcsolt bennünket
               egymáshoz... Végtelen távlatokból rohantunk egymás felé, hogy egy éjszaka megtaláljuk
               egymást... Tudja, hogy feleségül akarom venni és csak azért nem beszéltünk erről
               eddig, mert tiszteltem azt a különös, végzetes titkot, amely magát nem engedte
               megpihenni. Láttam, hogy magának még meg kell vívnia valahol, valakivel egy harcot és
               ameddig ez meg nem történt, addig hiába kérném, nem lesz a feleségem. Majd ha
               leszámolt, ha elfáradt... akkor fog hozzám menekülni. Én csak követtem és néztem,
               hogyan megy végig az éjszakákon, száz város ezernyi éjszakáján és gyujtja fel örök
               boldogtalanságra, meddő vágyakra a megőrjített férfiakat. Az én bosszúm is volt ez.
               Helyettem is maga fizetett. De most el akar árulni. Most egészen más, mint amilyennek
               eddig láttam. Most engem fenyeget a végzet, hogy az áldozata leszek... Ezt a férfit,
               nem úgy fogadja, mint a többieket... Szereti!</p>
            <p>- Ha tudná Johni, hogy milyen távol van a igazságtól! Okos, drága kis Johni
               pajtásom... miért nem gondol arra, hogy talán éppen most érkeztem ahhoz a végső
               küzdelemhez... a leszámoláshoz!</p>
            <p>John tágra nyilt szemmel nézett Ednára.</p>
            <p>- Ő az? Miatta történt minden?</p>
            <p>Edna megfogta a férfi kezét. Az ujjai görcsösen megvonaglottak.</p>
            <p>- Ne kérdezzen Johni. Bizzon bennem és sajnáljon egy kicsit. Nagyon... nagyon nehéz
               ez a küzdelem.</p>
            <p>És hirtelen sírni kezdett. Hisztériásan, idegesen, egész testében rázkódva. A férfi
               elképedve és megdöbbenve nézte. Most látta először gyengének.</p>
            <p>- Edna - mondotta és az ajka megremegett - elég volt ebből a pokolból, jöjjön,
               menjünk innen! Olaszországban ismerek egy kis szigetet, ott van Sicilia közelében.
               Örök tavasz van, csendes, békés halászok, narancsligetek és virágok. A legszebb
               pihenő két embernek, akik sokat szenvedtek és feledni akarnak. Már sokszor gondoltam
               arra, hogy mi ketten... egyszer...</p>
            <p>Nem tudta befejezni, az izgalomtól majdnem elájult. Edna meghatva simogatta meg a
               fejét.</p>
            <p>- Édes Johnim... köszönöm... talán egyszer csakugyan oda megyünk! De most ne
               beszéljünk erről... Most nagyon erősnek kell lennem...</p>
            <p>És hirtelen mozdulattal megcsókolta a meglepett férfit, aki ujjongva akarta
               viszonozni a csókot. De Edna szelíden elhárította.</p>
            <p>- Most menjen... Távozzon Johni és imádkozzon, hogy minél előbb csakugyan elmehessünk
               arra a szigetre. Hogy én még megpihenhessek életemben!</p>
         </div>
         <div type="chapter">
            <head>VII.</head>
            <p>Cser Péterre nem lehetett ráismerni. Mintha kicserélték volna. A régebben nyugodt,
               udvarias ember türelmetlen, goromba, szórakozott lett, felborította a házi rendet,
               nem járt haza sem ebédre, sem vacsorára. Márta rémülten futott a háziorvosukhoz:
               doktor úr, nem tudom, mi történt az urammal. Rettentően ideges, nem lehet beszélni
               sem vele. A túlfeszített munka, hajnalban jár haza. Mindig rosszkedvű,
               indulatos...</p>
            <p>A gyárban szintén nem értették, hogy mi történt a főnökkel? Napról-napra sápadtabb,
               fáradtabb lett, a legcsekélyebb dolog miatt ordított, fontos tárgyalásokat
               letelefonált, elhalasztotta az értekezleteket. A legváratlanabb időben felugrott
               íróasztala mellől, néha éppen egy mondat diktálása közepén és elhagyta a
               gyárépületet. Senkisem tudta, hogy hová megy. Noha a kocsija a gyár udvarán állt,
               taksziba ült és azzal vitette el magát. Az aligazgatók és titkárok vállukat
               vonogatták:</p>
            <p>- Bizonyára már megint valami új nagy üzleten dolgozik! - mondogatták.</p>
            <p>Csak az öreg Csipetki morgott olyasfélét, hogy előbb ezt a legújabbat kellene
               megemészteni, mert úgy látszik, hogy az is megártott.</p>
            <p>Legalább nyolc kilót fogyott ezekben a napokban Cser Péter. Érezte, hogy a romlásba
               rohan, de olyan volt, mint a kokainista: megtört minden ellenállása. Amikor ott állt
               szemtől-szemben Ednával, dadogott, lámpalázas volt mint egy kis diák.</p>
            <p>- Milyen jó nálad! - mondotta és szemét behúnyva szívta be az egzotikus párfőmöt,
               mellyel Edna szobáját tele permetezte.</p>
            <p>- Milyen jó nálad! - mondta mégegyszer - és micsoda pokol. Miért büntetsz még mindig?
               Mit akarhatsz még? Hiszen látod, megtörten, bocsánatot kértem, vezeklek a
               multért...</p>
            <p>- Szavak Péter! Akkor is ilyen izzó szavakat mondtál... akkor is ennyi szenvedéllyel
               mondtad, hogy szeretsz! És elhagytál... Bujkáltál előlem. Letagadtad magad. Mennyit
               sírtam akkor! Hányszor akartam meghalni! Mit bántad te! Mikor már nagyon terhedre
               volt a sok sírásom, elutaztál! Miért legyek hát jó hozzád? Hogyan lehet mindezt
               elfelejteni?</p>
            <p>- Megfizettél már Edna!... Néha három hét alatt többet lehet szenvedni, mint öt év
               alatt. Nézz rám. Valósággal roncs lettem. Lefogytam... nincs egy nyugodt pillanatom,
               mindig csak rád gondolok, téged kívántak. Ez az érett férfi szerelme, Edna, nem az
               ostoba, könnyelmű fiatalemberé, aki nem tudja felismerni a kincset, amely az övé
               lett... De látod, azért ez a szerelem mindig bennem élhetett... Sokszor gondoltam
               rád, Edna, szerettem volna tudni, hogy mi lett belőled? Visszaemlékeztem a hangod
               különös csengésére, furcsa kis nevetéseidre, a csókod tüzére. Csak így lehet, hogy
               mikor viszontláttalak, egy pillanat alatt lángra borult bennem minden.</p>
            <p>- És ha azt mondanám Péter, hogy én sem felejtettelek el. Hogy szeretlek még ma
               is?</p>
            <p>- Igen... ezt írtad arra a papirszeletre is... De hiszen ez nem igaz! Fizetni akarsz!
               Kínozni, meggyötörni. Hát megtörtént. Szenvedek... Mit tegyek? Kívánj akármit,
               teljesítem. Gazdag vagyok!</p>
            <p>Edna gúnyosan mosolygott.</p>
            <p>- Mit adhatnál te nekem? Mekkora összeget, amely előtt meghajolnék? Én gazdag és
               független vagyok. Egyenlő ellenfelek lettünk Péter.</p>
            <p>- Ellenfelek? Hiszen azt mondod, hogy szeretsz! Mi célja ennek a játéknak Edna?
               Felejtsd el a multad...</p>
            <p>- Igazad van. Hiszen én is a jövőnkről akarok beszélni!</p>
            <p>A férfi kínzottan és mégis reménykedve nézett a nőre, akinek arca most éppen olyan
               volt, mint a parketten, a vörös reflektorok fényében, mikor a vámpirtáncot
               lejtette.</p>
            <p>Odasimult a férfihez, a lehelletét lehetett érezni.</p>
            <p>- Igazán szeretsz? - kérdezte duruzsoló melegséggel.</p>
            <p>- Miért kínzol? Miért kérdezed ezt? Mit tehetnék még, hogy elhidd végre!?</p>
            <p>- Félek tőled Péter. Nékem olyan bizonyítékra van szükségem, amely erősebb, mint a
               mult emléke. Azt akarom, hogy ha most újra a tiéd leszek, többé sohase szakadhassunk
               el...</p>
            <p>Pillanatnyi szünetet tartott, a két karja ráfonódott a férfi vállára.</p>
            <p>- A feleséged akarok lenni!</p>
            <p>Cser elsápadt.</p>
            <p>- Ez lehetetlen... lehetetlen! - dadogta.</p>
            <p>Abban a pillanatban a mosolygó, szerelmes arcocska szinte eltorzult a
               gyűlölettől.</p>
            <p>- Miért lehetetlen? Az nem volt lehetetlen, hogy engem elcsábítottál, feldúltad az
               életemet, a halálba kergetted az anyámat? Engem mindenből kifosztottál, ezt a másikat
               pedig még a válás apró tűszúrásaitól is meg akarod kímélni? Mi történik vele, ha
               elválsz? Fényes tartásdíjat biztosítsz neki, egy éven belül újra férjhez megy. Mit
               tudja az ilyen nyárspolgár asszony, hogy mi a nagy szenvedély és hogy te ki vagy!
               Micsoda nagyszerű férfi! Legfeljebb azt, hogy többet vagy kevesebbet keresel-e mint a
               többi társaságbeli ismerőstök és hogy abból hány ruhára telik! Mit ér az ilyen nő
               vértelen és fantáziátlan szerelme, amikor a legbizalmasabb együttlét perceiben sem
               tud másról beszélni, mint a háztartás ostoba epizódjairól. Nem érzed, milyen gyáva és
               nevetséges vagy a nyárspolgár szerepében? Hát mit akarsz te tulajdonképpen értem
               áldozni? Pénzt? Ezt jelenti ez a sok panaszod, ostromod, szenvedélyed,
               kétségbeesésed? Pénzt akarsz adni, mint bármelyik futó kalandra siető részeg fráter,
               aki nővel akarja fűszerezni a vacsoráját?... Köszönöm, most legalább színt vallottál.
               A régi vagy. Ugyanaz az önző, lelketlen kalandkergető, aki voltál. Menj és ne is jöjj
               többé hozzám. Gyűlöllek...</p>
            <p>Cser megsemmisülten, mozdulásra képtelenül, magába görnyedve ült, befelé néző
               szemekkel és az életét nézte, amely mint egy film pergett most előtte. Látta, hogyan
               rohan a biztos romlásba és tudta, hogy képtelen megállni.</p>
            <p>- Azt nem lehet, belehalna... - mormogta végső viaskodással.</p>
            <p>Edna gúnyosan legyintett.</p>
            <p>- No, milyen érzelmes lettél egyszerre. Ne féltsd Mártát. Jól ismerem. Osztálytársnőm
               volt. Éppen olyan egészségesen önző, mint te. Egyszerre hagytatok el. Amikor
               eltanácsoltak az iskolából, huszonnégy óra alatt elfelejtette, hogy azelőtt naponta
               sülve-főve együtt voltunk. Az elkényeztetett gazdag uriasszony, akinek mindig rózsára
               volt vetve az ágya, soha a kis ujját sem kellett megmozdítania, ha valamit el akart
               érni és bizonyára téged is készen, teljes vőlegényi díszben tálaltak számára a
               házasságot közvetítő előkelő társaságbeli ismerősök. Nem fog a szíve megszakadni.
               Legfeljebb meg lesz sértve, hogy véle ilyen szégyen eshetik. Hogy őt el lehet hagyni
               egy másik nő kedvéért! Miattam, akit lenézett! Én pedig ragaszkodom ehhez. Nincs más
               megoldás Péter. Vagy én, vagy ő! Jól értsd meg. Én senkinek sem leszek a szeretője.
               Én minden férfit elpusztítok, aki ezzel a kívánsággal közelít felém, mert engem is
               elpusztított az a férfi, aki azzá tett. Azt, ami történt, egyedül a világon te
               teheted jóvá. Csak tőled kaphatok teljes és tökéletes elégtételt. Azt akarom, hogy te
               vegyél feleségül. Ha ez nehézségekbe ütközik, annál inkább. Ha embereken kell
               átgázolni, családot, boldogságot feldúlni, hogy ez megvalósuljon, úgy még inkább! Ez
               szikla szilárd elhatározásom... ebben a kérdésben nem lehet sem vitatkozni, sem
               alkudozni!</p>
            <p>Szép volt mint egy ópiumos álom, az alkonyatban a város felett. Az utcáról a
               boltajtók elé húzott vasfüggönyök dörgése hallatszott, mintha a világ minden üzletét
               lezárták volna, irodákat és hivatalokat, mert célját és értelmét vesztette minden.
               Csak ez volt már, ez a bíborködökben izzó szenvedély, amely ráhullt Cser Péterre és
               elfojtotta lélekzetét, elzsibbasztotta akaraterejét.</p>
            <p>- Mitől félnél? - kérdezte már a győzelmi érzés biztonságával Edna. - Mellettem még
               nagyobb sikereid lesznek... irigyelni fognak és ne feledd, az én kezem mindenhová
               elér. Minden üzleti összeköttetést megszerzek neked... Te még nem tudod, hogy micsoda
               féktelen becsvágy lakik bennem. Ha férjem leszel, néked kell a leggazdagabbnak,
               leghatalmasabbnak lenned. Majd együtt dolgozunk!</p>
            <p>Két tenyerébe fogta Péter fejét és csókolta.</p>
            <p>- Csacsi! Attól félsz, aki szeret, aki naggyá akar tenni?</p>
            <p>Úgy dolgozott, olyan csalhatatlan biztonsággal, mint egy hipnotizőr.</p>
            <p>- Egy kis akaraterő Péter! - mondotta, mint aki már nem is kételkedik abban, hogy
               minden úgy lesz, ahogyan kifejezte. - Holnap ilyenkor már túl leszel mindenen. Ma
               este mindent szépen megmondasz a feleségednek. Az éjszaka elég hosszú, azalatt le
               lehet bonyolítani a szokásos sírógörcsöket és idegrohamokat. Te nem vagy túlságosan
               érzékeny ezekkel szemben... A délelőtt folyamán el lehet készíttetni a közjegyzővel
               az anyagi vonatkozású megállapodásokat. Ne törődj semmi kellemetlenséggel. Akármit
               mondanak, akárhogyan megrohamoznak a felhajszolt rokonok és barátok, te csak álld az
               ostromot és gondolj arra, hogy délután hat órakor nálam leszel és hogy én szerelemmel
               várlak...</p>
            <p>És mégegyszer megcsókolta.</p>
            <p>Cser Péter felállt, a szeme fátyolos volt. Már szinte nem is látta Ednát, már a
               távoli harcokba zuhant, melyek várták és ebben a tompa kábulatban indult az ajtó
               felé. De a küszöbről mégegyszer visszafordult:</p>
            <p>- Szeretlek! - mondotta búcsúzóul, mint egy vallomást, melyben mindent
               összefoglalt.</p>
           
         </div>
         <div type="chapter">
            <head>VIII.</head>
            <p>Sokáig bolyongott az utcákon. Közben kétszer is telefonált haza nyilvános
               telefonállomásokról, hogy ne várják, nagyon későre tud csak szabadulni, külföldi
               ügyfelekkel vacsorázik.</p>
            <p>És egyre világosabban látta, hogy képtelen szemébe mondani feleségének a történteket.
               Sokkal idegesebb volt, semhogy erre a közelharcra vállalkozhatott volna. Irtózott a
               botránytól, elképzelte a takszin érkező apósát és anyósát, az ájuldozó asszonyt és
               persze... a kis fiút, akit majd eléje ráncigáinak, aki sírni fog... Mintha meg akarná
               ölni őket! Mi történik? Tulajdonképpen semmi. Bőségesen fog róluk anyagilag
               gondoskodni. Túlzottan. Mintahogyan a rosszlelkiismeretű emberek szokták, akik így
               akarják jóvátenni, amit vétkeztek. És a fiacskáját ezentúl is mindennap meg fogja
               nézni. Jó barátságban marad a feleségével is. Senkire sem haragszik. Kedvesebb,
               figyelmesebb, jobb lesz, mint valaha. Általános fizetésemeléssel lepi meg
               alkalmazottjait. Nem vét a légynek sem. Csak hagyják békében, ne avatkozzanak a
               legszemélyesebb magánügyébe, lássák be, hogy néki személyes élete is van, vágyai,
               érzései, melyekhez ragaszkodik. Borzasztó, hogy mennyire önzők, meg nem értők azok,
               akik az ember legközelebbi környezetében élnek. Elvárják, hogy teljes egészében
               testileg-lelkileg feláldozza magát nekik, felháborodnak, ha kiderül, hogy a maga
               személyére is mer gondolni, hogy a családtól elkülöníthető vágyai és tervei
               lehetnek... De hát mindezt nem lehet megmagyarázni, az emberek rabjaik a beléjük
               idegzett erkölcsi parancsoknak, nem mernek szembeszállni a közvéleménnyel... Egy
               kávéházba ment. Nem is tudta biztosan, hogy a város melyik részében jár. Fáradt volt.
               Szeretett volna már túl lenni a dolgon, a levelen, amelyet írni fog. Igen, ez a
               legjobb. A levélben jobban meg lehet mindent magyarázni, nem szakítják félbe az
               embert, meg lehet fontolni a szavakat, el lehet hallgatni a kínos részleteket, nem
               faggatják kellemetlen kérdésekkel...</p>
            <p>Drága Mártám! Te olyan okos, megértő, drága asszony vagy, különb és jobb mint mások,
               egyedül te fogod megérteni, ha azt mondom: nem tudok többé hazamenni, az én életem
               más vágányra siklott...</p>
            <p>Hülyeség! - mormogta dühösen. Agyondicsérem és azt írom, hogy el akarom hagyni.</p>
            <p>Eltépte és új levélbe kezdett.</p>
            <p>Kedves Mártám! Már régen szerettem volna veled nagyon komoly dolgokról beszélni, de
               mindig halogattam, kímélni akartam érzékenységedet. Az utóbbi hetekben gyakran
               kérdezted, hogy mi bajom van? Most megmondom. Felismertem az igazságot, hogy mi
               ketten nem illünk egymáshoz! Ne rémülj meg, ne ijedezz és ne haragudj, olvasd
               nyugodtan végig levelemet, megpróbálom ezt neked magyarázni...</p>
            <p>Valaki megérintette Péter karját.</p>
            <p>- Bocsánat uram! - mondotta németül.</p>
            <p>Péter felpillantott. Egy ismeretlen elegáns férfi állt előtte.</p>
            <p>- Bocsásson meg, hogy megzavartam - ismételte az ismeretlen, - de már órák hosszat
               követem, sürgősen beszélnem kell önnel.</p>
            <p>- Mit kíván? - kérdezte Péter meglepetten.</p>
            <p>- Ön egy hölgytől jön... egy hölgytől, akit én igen jól ismerek és akihez évek óta
               benső érzelmi szálak fűznek.</p>
            <p>- Kicsoda ön? - sápadt el Péter.</p>
            <p>- A nevem? Smidt!</p>
            <p>- Mi köze van önnek Odettehez?</p>
            <p>- Az enyém...</p>
            <p>- Hazudik! - kiáltotta szikrázó szemmel Péter. A keze ökölbe szorult.</p>
            <p>- Az enyém! - ismételte keményen Smidt. - Én annak tartom és senkinek sem engedem őt.
               Évek óta kísérem az egész világon keresztül... Most ön el akarja venni tőlem. Nem
               vagyok orgyilokkal dolgozó szpadaszin. Szemtől-szembe mondom: vigyázzon, ne zavarja
               az én köreimet. Parancsolom: tűnjön el!</p>
            <p>- Megőrült? Azt akarja, hogy rendőrkézre juttassam?</p>
            <p>- Nincs tanúja, mindent letagadok. Egyébként már végeztünk is. Jól jegyezze meg:
               Odette soha... sohasem lesz az öné! Vonuljon önként vissza. Ne hívja ki a
               végzetét!</p>
            <p>- Fenyeget? Azt hiszi, megijedek öntől? Gyávának gondol?</p>
            <p>Smidt vállat vont.</p>
            <p>- A józanság nem gyávaság. Jó éjszakát!</p>
            <p>Meghajolt és eltűnt. A kávéház ajtajából mégegyszer visszanézett. Most tökéletesen
               Luciferhez volt hasonló.</p>
            <p>Péter tombolni tudott volna dühében. Ez a találkozás egyszerre felrázta ernyedt
               kábulatából, amelybe belezuhant. Csupa frisseség, szikrázó energia feszült benne. Egy
               perc alatt megírta Mártának a levelet. Ezt expressz elküldi. Nem. Boyt hozat. Félóra
               mulva már ott lesz az asszony kezében. Csak minél gyorsabban és határozottabban. Majd
               tisztázzuk ennek a Smidt úrnak a szerepét is. Ez az élő csontváz, úgy látszik,
               féltékeny. Edna még csak nem is beszélt róla. Nyilvánvaló, hogy egyoldalú szerelem,
               különben Smidt úr nem lenne féltékeny, nem fenyegetőzne...</p>
            <p>Elküldte a levelet, azután taksziba vágta magát és az Alhambrába hajtatott. Ha símán
               mennek, még Edna száma előtt odaér.</p>
         </div>
         <div type="chapter">
            <head>IX.</head>
            <p>Edna a késő délutáni órákban ébredt. A szobapincér értesítette, hogy napközben egy úr
               többször kereste telefonon. A portásnál levelet is hagyott.</p>
            <p>- A százkilences? - kérdezte Edna.</p>
            <p>- Nem ment el. Egész nap itthon volt.</p>
            <p>Edna szája idegesen rándult.</p>
            <p>- Már felkelt?</p>
            <p>- Igen. Megreggelizett a hallban és visszament a szobájába.</p>
            <p>- Köszönöm. Kérem, küldesse fel a levelet.</p>
            <p>A pincér kisietett, Edna lassú mozdulatokkal öltözködni kezdett.</p>
            <p>A telefon berregett.</p>
            <p>- Halló, jó reggelt Edna! Láttam, amikor a pincér kiment...</p>
            <p>- Leskelődött?</p>
            <p>- Éppen akkor léptem a folyosóra, mikor kinyitotta az ajtaját.</p>
            <p>- Unom a viselkedését John.</p>
            <p>- Szeretem!</p>
            <p>- Megőrült? Telefonon vall szerelmet?</p>
            <p>- Mikor mehetek át?</p>
            <p>- Ma délután egyáltalában nem. Ha nem akar mindent elrontani Johni, viselkedjen
               okosabban. Üljön kocsiba, vitesse magát a budai hegyekbe. Uzsonnázzon a János-hegyen
               és találkozzunk este az Alhambrában.</p>
            <p>- Azért küld el, mert útjában vagyok. Megint kettesben akar maradni Cser
               Péterrel.</p>
            <p>- Nem tartozom felelősséggel. Szabad vagyok.</p>
            <p>- Mit gyötör? Mért hajszol valami őrültségbe?...</p>
            <p>Olyan kétségbeesett volt a hangja, hogy Edna megijedt.</p>
            <p>- Micsoda beszéd ez Johni. Nem érti, hogy nekem fizetnem kell és nem tudok tovább
               síklani leszámolás nélkül a dolgok felett, mint ahogyan maga tette! Bizalom Johnikám!
               Még néhány hét... igazán nem számít annyi esztendő után és igérem, elmegyünk arra a
               kis olasz szigetre!</p>
            <p>- Edna, ne játszon velem...</p>
            <p>A hangja tikkadt, száraz volt az izgalomtól.</p>
            <p>- Komolyan beszéltem Johni. És most tegye le szépen a kagylót és öt perc mulva nem
               szabad már a szállodában lennie, különben két napig nem állok szóba magával.
               Értette?</p>
            <p>A horogra akasztotta a hallgatót és végigsimította a homlokát. Ez a beszélgetés
               meglehetősen kimerítette. Határozottan terhére kezdett lenni Smidt. Most minden
               idegére szüksége volt, halálos, nagy játékot folytatott Cserrel és ez a buta,
               szerelmes John még mindent elronthat ostoba féltékenységével.</p>
            <p>Az ajtón kopogtak. A pincér hozta a levelet.</p>
            <p>Ideges, ceruzával írt szavak:</p>
            <p>- Drágám, reggel óta érted harcolok. Ügyvédek, közjegyző, após, anyós, családi
               viharok... majdnem beleőrülök. Alig várom, hogy lássalak, csak ez adhat erőt, hogy
               folytassam a harcot. Ha felébredsz, telefonálj azonnal 234-56 alá. Egy barátom
               lakása. Ott várom üzenetedet, Péter.</p>
            <p>Győzelmes mosoly suhant át ajkán és letárcsázta a számot. Cser azonnal jelentkezett.
               Nyilvánvaló volt, hogy már remegve leshette a telefont.</p>
            <p>- Te vagy? - kiáltotta izgatottan. - Végre! Irigylem az idegeidet Edna! Nyugodtan
               tudsz aludni, mialatt én majdnem beleőrülök a rengeteg kellemetlenségbe... Nagyon
               kell, hogy szeresselek, ha így tudok harcolni érted. De éreznem kell, hogy mellettem
               vagy...</p>
            <p>- Félóra mulva idejöhetsz, addigra elkészülök. Csak most nyitottam ki a szemem és az
               első mozdulatom a telefon volt, hogy halljam a hangodat. Bátorság és nyugalom Péter,
               ne törődj azzal, hogy mivel tömik tele a füledet, csak arra gondolj, hogy mindez csak
               átmeneti kellemetlenség és azután jön az új élet...</p>
            <p>- Mi van Smidttel?</p>
            <p>- Száműztem a budai hegyek közé. Nagyon leszidtam, amiért tegnap utánad ment a
               kávéházba. Most nagyon csendes és alázatos. Egyébként elhatároztam, hogy végleg
               útilaput kötök a lába alá.</p>
            <p>- Félek, hogy veszedelmesebb ember, mint gondolod. Nem lesz könnyű dolog!</p>
            <p>- Csak bízzad rám. Nagy gyakorlatom van abban, hogyan kell megszabadulnom felesleges
               emberektől. Ne törődj még ezzel is szegény barátom. Van néked enélkül is elég harcod.
               Csak azt mondd: szeretsz?</p>
            <p>- Imádlak!</p>
            <p>- Én is! A viszontlátásra! Félóra mulva!</p>
            <p>Letette a hallgatót és megfordult. De ugyanakkor arcára fagyott a mosoly. Egy nő állt
               vele szemben, akinek látogatására egyáltalában nem számított. Fogalma sem volt, hogy
               mikor léphetett a szobába, észrevétlenül surranhatott be, miközben telefonált.</p>
            <p>- Márta! - mondotta megdöbbenve.</p>
            <p>- Befejezted? - kérdezte Cserné. - Akkor, ha úgy tetszik, most mi ketten
               beszélgessünk!</p>
            <p>- Nekem semmi beszélni valóm nincsen veled! - mondotta hidegen Edna, aki már teljesen
               visszanyerte fölényét és hidegvérét.</p>
            <p>- De nekem van. Hetek óta nagyon súlyos és komoly mondanivalóm van, Edna. Talán már
               előbb is eljöttem volna hozzád, de tegnap estig még nem voltam bizonyos abban, hogy
               csakugyan rólad van szó. Hogy te vagy az, aki elvetted a férjemet, a gyermekem
               atyját!</p>
            <p>- Tévedés édes Márta, szeretett osztálytársnőm. Nem én vettem el az uradat, hanem te
               az enyémet. A férjed volt az, aki miatt az én tragédiám elindult, aki elcsábított és
               cinikusan elhagyott... Azután jöttél te, a kifogástalanul korrekt, gazdag urilány,
               aki az iskolában is mindig mindent jobban tudtál mint én, jelesekre feleltél, rendben
               voltak a házi feladataid, melyeket az angol és német guvernántok készítettek el és
               szépen, símán, nyugodtan megkaparintottad azt a férfit, akihez a világon egyedül
               nekem volt jogom!</p>
            <p>- Nagyon sajnálom Edna, hogy ennyire vak és igazságtalan vagy. Hát mit tehettem én
               minderről? Honnan tudhattam, hogy Péter valaha is ismert téged?</p>
            <p>- Hát most tudod. És azt is tudod, hogy én soha nem mondok le róla!</p>
            <p>- Szereted?</p>
            <p>- Ez mellékes! Az a fontos, hogy erősebb vagyok mint te! Végre! Én vagyok az erősebb!
               Érted, hogy micsoda elégtétel ez nekem?</p>
            <p>- Miért gyűlölsz ennyire Edna? Hiszen ma már mindened megvan! Miért nem örülsz annak,
               hogy tehetséges vagy, gazdag, világhírű és hogy mindezt a magad erejéből verekedted
               ki. Én semmit sem értem el, csak egy gondtalan polgári jólétet, a csendes otthont.
               Ezt akarod elvenni, te, akinek az egész világ a lábad előtt hever? Mert neked a
               bosszú is kell. Csak akkor élvezed a sikert, ha mások hulláira építed.</p>
            <p>- És ki törődött velem? Ki állt mellettem, azokon a szörnyű éjszakákon, mikor meg
               akartam ölni magamat... Az anyám temetése napján, mikor egészen egyedül maradtam?...
               Ez a nagy gyönyörűség! Fizetni! Menj! Kár minden szóért. Nem érdekelsz. Hiába
               próbálkoznál drámai jelenetekkel. Engem semmisem hat meg.</p>
            <p>- Tudom. Aki ilyen gonoszságra képes mint te, annak nem lehet lelke, attól nem
               kérhetek belátást...</p>
            <p>- És fenyegetni se próbálj. Ne kezdj most azzal rémíteni, hogy a rendőrséghez
               fordulsz, kiutasíttatsz Budapestről, botrányt okozol... Mindezzel megkéstél... A
               férjed mellém fog állni. Ha elutazom, utánam jön. Itt hagyja a gyárat és itt hagy
               téged. A botrány csak reklám az én foglalkozásomnál. Már jó egynéhányat átéltem...
               Amint látod, kitűnő egészségben vagyok. Ellenben a botrányok férfi hősei ezt nem mind
               mondhatnák el magukról. Egy-kettő már egyáltalában nem tudná kinyitni a száját, mert
               belehalt... Ezt ne feledd Márta. A férfiak, különösen az olyanok mint Péter, akiknek
               az idegeik egy kissé megrongálódtak és akikre nagyon váratlanul szakadt a szenvedély,
               akik túlsokáig éltek izgalommentes családi körben... nagyon könnyen ragadtatják
               magukat végzetes ostobaságra. Nem ajánlom, hogy Pétert is belehajszold
               effélébe...</p>
            <p>- Szörnyeteg! - mondotta iszonyodva Márta.</p>
            <p>Edna vállat vont.</p>
            <p>- Érzéketlen vagyok szavakkal szemben.</p>
            <p>- Ha még szeretnéd - mondotta halkan Márta - ha tudnám, hogy boldoggá teszed, akkor
               talán le tudnék mondani róla, átadnám neked. De gyűlölöd, a hatalmadba akarod ejteni,
               hogy gyötörd, kínozd, gyönyörködj a szenvedéseiben. Hát ezt nem engedem, ezt nem
               hagyom.</p>
            <p>Edna gonoszul nevetett.</p>
            <p>- Hát csak próbáld meg visszatartani! Néhány perc mulva itt lesz. Tedd próbára, hogy
               kettőnk közül melyiket fogja választani. De igazán felesleges az ilyen grand
               guignol-jelenet. Minek a kulisszahasogatás, hisztériás rohamok, ájuldozások és az
               elkerülhetetlen szégyen. Ezt megtakaríthatod. Ha józanul gondolkodnál, beláthatnád,
               hogy mennyivel elegánsabb lett volna, ha fölényt színlelve, hidegen és megvetően
               tértél volna napirendre a dolgok felett. Ha azt mondtad volna, hogy azért sem mutatod
               meg nekem, hogy vesztettél és fáj neked a dolog. De ehhez természetesen nem vagy
               eléggé erős. Az elkényeztetett gazdag uriasszony, aki megszokta, hogy ezüsttálcán
               szolgálják ki minden szeszélyét, csak sóhajtozni és pityeregni tud, összetett kézzel
               rimánkodni és jajveszékelni, amikor bajba kerül.</p>
            <p>- És ha nem így lenne? - kérdezte különös hangon Márta. A szemében furcsa tűz
               villant.</p>
            <p>Edna meghökkenve nézett rá, azután fölényes mozdulattal intett.</p>
            <p>- No elég volt! Únlak! Takarodj!</p>
            <p>- Eszembe sincsen! Nem megyek és te se mozdulj, ha kedves az életed!</p>
            <p>Villámgyors mozdulattal apró revolvert rántott ki táskájából és Ednára szegezte. - Ne
               mozdulj! - kiáltotta mégegyszer olyan félelmetes és elszánt hangon, hogy Edna
               halálsápadt lett. - Erre nem számítottál, úgy-e, nyomorult lelketlen bestia! Hát nem
               vagyok sem gyáva, sem tehetetlen. A gyermekemre esküszöm, ha segítségért kiáltasz,
               keresztüllőlek! Nékem nincsen mit kockáztatnom. A világ minden bírósága felment, ha
               megtudják, hogy micsoda szörnyeteget öltem meg! Rosszul számítottál, Edna, mert nem
               ismered a szerelem erejét, mert sohasem voltál szerelmes. Nem számítottál arra, hogy
               aki igazán szeret, az hőssé vagy akár mindenre elszánt gyilkossá lesz, mikor a
               szerelmét kell megvédeni! Ide figyelj! Ellenkezés nélkül bemész a fürdőszobába. Rád
               zárom az ajtót és ott maradsz. Saját érdekedben ajánlom: egy mozdulattal se áruld el,
               hogy ott vagy. Nincs az a földi hatalom, amely megmenthet revolveremtől, ha
               ellenállást tanusítasz, vagy a legkisebb kisérletet is teszed, hogy férjemmel
               mégegyszer találkozz!... Most tudod, hogyan állunk! Egy-kettő... mit állsz még?</p>
            <p>Edna arca fakó lett, eltorzult a dühtől. De Márta tekintetéből annyi elszántság
               tükröződött, hogy nem mert ellenkezni. Némán engedelmeskedett. Mikor bement a
               fürdőszobába, Márta az ajtóhoz ugrott és ráfordította a kulcsot.</p>
            <p>Mélyen, nehezen lélekzett, mikor megfordult a kulcs.</p>
            <p>Mintha egy pillanatra elhagyta volna iménti nagy ereje, beállt a túlfeszített idegek
               reakciója, szemébe könnyek szöktek. De ez csak egy másodpercig tartott. Azután nagy
               akaraterővel ismét felrázódott, a revolvert visszacsúsztatta táskájába és elővette az
               asszonyok másik veszedelmes fegyverét, a púdert és a rúzst. Gondosan bepúderezte
               magát.</p>
            <p>A szoba ajtaja hirtelen felcsapódott és két kar ölelte át szenvedélyesen.</p>
            <p>- Drágám!</p>
            <p>Márta halkan felsikoltott, megfordult és a következő pillanatban a férfi is
               felhördült.</p>
            <p>- Márta!</p>
            <p>Az asszony mélységes megrendüléssel, végtelen szomorúsággal, szinte derékba törve
               állt.</p>
            <p>- Igen... én vagyok... Úgy-e, erre nem számítottál?</p>
            <p>A férfi vadul nézett körül.</p>
            <p>- Hol van...</p>
            <p>Nem fejezhette be mondatát. Márta arcát nézte, melyen kimondhatatlan rémület
               tükröződött.</p>
            <p>- Mi történt? - kérdezte Péter magánkívül. Valami szörnyű drámát sejtett. - Mit
               tettél vele? - üvöltötte magánkívül.</p>
            <p>- Hallgass, hallgass! - kiáltotta ijedten Márta. Szemében vad ijedtség látszott.</p>
            <p>A folyosóra nyiló ajtóhoz sietett és gondosan becsukta.</p>
            <p>- Mit jelent ez? - kérdezte növekvő rémülettel Cser.</p>
            <p>Márta egészen közel húzódott férjéhez. Megdidergett a teste, a táskájából csendesen
               kihúzta a revolvert.</p>
            <p>- Megöltem! - mondotta fakó, alig halható hangon.</p>
            <p>Cser megtántorodott.</p>
            <p>- Szerencsétlen! - kiáltotta magánkívül.</p>
            <p>Félig eszméletlenül zuhant egy karosszékbe, az arca krétafehér lett.</p>
            <p>- Mindennek én vagyok az oka! - hörögte elfulladó lélekzettel. - Most mi lesz?
               Elvesztünk! Minden összeomlott... a gyermekünk...</p>
            <p>- Előbb kellett volna minderre gondolnod Péter!... De most már késő. Te menekülj.
               Téged nem szabad itt találniok. Telefonálni fogok a rendőrségnek. Megmondom, hogy
               végső kétségbeesésemben én számoltam le a vetélytársnőmmel. Nem ítélhetnek el
               súlyosan. De te tűnj el... nem akarom, hogy téged is bevonjanak...</p>
            <p>A férfi szeméből zápor módra hullott a könny.</p>
            <p>- Bocsáss meg... a föld legutolsó, legelvetemültebb embere vagyok...</p>
            <p>- Hagyjuk ezt Péter... Siess... fuss, amíg nem késő.</p>
            <p>- Veled maradok. Mindennek én vagyok az oka... nem hagyhatlak el...</p>
            <p>- Miért nem Péter? Hiszen ezt akartad tenni! Hát az nem volt rosszabb a
               gyilkosságnál?...</p>
            <p>- Mit tudom én, hogy mi volt ez? Rámzuhant, megőrjített mint egy vörös orkán, de
               néked kellett volna az erősebbnek lenned... Hiszen én visszatértem volna hozzád...
               Elmult volna ez a szörnyű szédület...</p>
            <p>- Segítség! Gyilkosok!</p>
            <p>A fürdőszoba ajtaját vadul öklözte Edna és magánkívül rikácsolta: segítség!</p>
            <p>Cser felugrott. Arca bíborvörös lett. Leírhatatlan pillantást vetett Mártára, aki
               halványan, lélektelenül állt vele szemben.</p>
            <p>- Mi ez? - kérdezte irtózatos hangon. - Micsoda komédia?</p>
            <p>Az ajtóhoz ugrott, de a kulcs nem volt a zárban, Márta már az előbb lehúzta.</p>
            <p>- A kulcsot! - kiáltotta vadúl.</p>
            <p>Márta mozdulatlanul állt. Cser féktelen ugrott hozzá. Megragadta, hogy erőszakkal
               vegye el tőle. Márta a szoba faláig húzódott, férje indulatosan ragadta meg a
               karját.</p>
            <p>Abban a pillanatban lövés dördült. Cser felordított és elvágódott.</p>
            <p>A küszöbön szinte állati dühvel John Smidt állt. Kezében a füstölgő revolver.
               Egyetlen ugrással Cser mellett termett, kezében újra meglódult a revolver. De Márta
               tébolyult erővel ragadta meg a karját.</p>
            <p>- Segítség! - kiáltotta.</p>
            <p>A hangra és mozdulatra mintha magához tért volna Smidt. Rábámult Mártára és
               visszatántorodott. Azután felordított, elfödte arcát és iszonyodva, mintha rémet
               látna, kiáltotta:</p>
            <p>- Nem... nem... ez lehetetlen! Kicsoda ön?</p>
            <p>Már akkor rohanva érkeztek a szálloda alkalmazottai, zavart, ijedt arcok bukkantak
               fel a küszöbön.</p>
            <p>- Mi történt? - kérdezték megdöbbenve.</p>
            <p>A telefont tárcsázták. A mentőket és a rendőrséget hívták.</p>
            <p>Smidt még mindig őrjöngött.</p>
            <p>- Én azt hittem, Ednát akarja erőszakkal a magáévá tenni! Ezért lőttem le.</p>
            <p>Cser még mindig eszméletlenül, vérébe ágyazva feküdt.</p>
            <p>Mellette kétségbeesetten zokogott Márta. Csókolta és úgy próbálta életre kelteni.</p>
            <p>Edna halotthalványan, összeszorított fogakkal, egész testében reszketve állt. Térdei
               lassan megroggyantak, szeméből könny szivárgott. Márta mellé roskadt.</p>
            <p>- Ne sírj... ne sírj! - mondotta gyengéden.</p>
            <p>*</p>
            <p>Négy hét mult el.</p>
            <p>A halál torkából visszatérő emberek rendszerint nagyon csendesek és szelídek lesznek.
               A nagy lelki rázkódtatás után, mikor Péter először sétált ki a szanatórium kertjében,
               úgy érezte, mintha valóban a túlvilágról küldték volna vissza, hogy most már új
               emberként élje tovább az életét. Egyik kezével kis fiát tartotta átölelve, a másikkal
               Márta kezét simogatta. Csupa bűnbánat, meghatott hála és szeretet volt a
               lelkében...</p>
            <p>Márta egy olasz képes ujságot terített eléje. Egy sziciliai villa fényképét mutatta,
               mely alatt kétsoros szöveg állt: Ebbe a villába vonult vissza Odette, a világhírű
               vamp táncosnő férjével, John Smidttel... </p>
            <p>Férje gyengéden tólta félre az ujságot.</p>
            <p>- Nem érdekel! - mondotta. - Hosszú álom volt, ne emlékeztess rá!</p>
            <p>- Igen, jobb így, hogy futni hagytuk Smidtet... Véletlen szerencsétlenség történt,
               amint az ügyvédje mondta és ahogyan mi is bizonyítottuk! Hiszen az ő golyója nélkül
               talán a mi életünk sem fordult volna ismét a boldogság vágányára és nem tudtam volna
               meg, hogy mégis csak engem szeretsz!</p>
            <p>- Csak téged! - mondotta meghatottan Péter. - Örökké és egyedül téged kis Mártám!</p>
            <p>VÉGE.</p>
         </div>
      </body>
	</text>
</TEI>