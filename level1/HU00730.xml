<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU00730" xml:lang="hu">
   <teiHeader>
      <fileDesc>
         <titleStmt>
            <title>Özvegy és leánya : ELTeC edition</title>
            <author ref="viaf:54141095">Kemény Zsigmond (1814-1875)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">88579</measure>
            <measure unit="pages">390</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Özvegy és leánya</title>
               <date>2001-08-06</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/00700/00730"/>
               <respStmt>
                  <resp>Original Electronic Edition</resp>
                  <name>Hevele István</name>
                  <name>Góczán Andrea</name>
                  <name>Szabolcsi József</name>
                  <name>Kiss András</name>
                  <name>Kindlevarázs </name>
               </respStmt>
            
                  <bibl type="digitalSource">
                     <title>Özvegy és leánya</title>
                     <date>2001-08-06</date>
                     <ref target="http://kindlevarazs.wordpress.com/kindle-teka/"/>
                  </bibl>
               
             
                     <bibl type="printSource">
                        <title>Özvegy és leánya</title>
                        <author>Kemény Zsigmond</author>
                        <pubPlace>Budapest</pubPlace>
                        <publisher>Európa</publisher>
                        <date>2000</date>
                        <idno type="isbn-10">963 07 6865 8</idno>
                        <ref target="https://mek.oszk.hu/00700/00730/00730.pdf"/>
                     </bibl>
               
            </bibl>
            <bibl type="firstEdition">
               <title>Özvegy és leánya</title>
               <author>Kemény Zsigmond</author>
               <date>1855</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <canonicity xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T1"/>
         </textDesc>
      </profileDesc>
      <revisionDesc>
         <change when="2019-04-18"/>
      </revisionDesc>
   </teiHeader>
  <text>
      <body>
         <div type="group">
            <head>Első rész</head>
            <div type="chapter">
               <head>1</head>
               <p>- I. Rákóczi György 1636-ban - s később is - sokkal szigorúabb rendet tartott, mintsem Borosjenő, Lugos és Soborsin környékén kívül,
                  melyek a török martalócok dúlásainak ki vannak téve, máshelyt harámbasák, szabad pandúrok és közbéke-háborítók
                  tanyázhatnának. De árva Tarnócziné nagyasszonyom az elővigyázatot minden késő
                  bánatnál többre becsülvén, a szentléleki várkastélyt napszálltakor már bezáratja.
                  Sípolhatnak, kürtölhetnek, trombitálhatnak künn, a cseléd meg sem mozdul, s a
                  várnagy jóízűn neveti a balgákat, kik hiszik, hogy a fejedelmen és kálvinista
                  püspökön kívül valaki a szentléleki várkastélyban hálhasson, ha alkony előtt nem
                  érkezett oda.</p>
               <p>Bezzeg régen más házirend volt. A vendéget nyílt karokkal, tölt serleggel
                  fogadták, s Tarnócziné a téli hideg éjeken Szentlélekre betekintő uraknak saját
                  kezével készített fűszeres meleg bort.</p>
               <p>Ez még akkor történt, midőn Tarnóczi Sebestyén úr botrányos magaviseletével
                  naponként egy-egy éles szeget vert neje koporsójába. Hasztalan rimánkodott
                  Rebekka, hasztalan kérte összekulcsolt kézzel, hogy ne verjen már több szeget!
                  Sebestyén kőszívű maradt, s a szegek naponként szaporodtak azon a képzelmi
                  koporsón, mely a bú és iszony miatt szüntelenül halálra váló Rebekka szeme előtt
                  hevert - valahol a levegőben.</p>
               <p>De minthogy olvasóimat a szentléleki várkastély jámbor és kegyes úrnőjének
                  jellemével hamar szeretném megismertetni, el kell mondanom a néhai férj azon
                  botrányos tetteit, melyekkel hitvese életének rövidítésére mintegy szándékosan
                  látszott törekedni.</p>
               <p>Sebestyén úr a szent házasságban sem szokott le a világi hivalkodásokról. S ha a
                  fejedelem vagy fejedelemasszony elébe, kik gyakran jártak Fogaras vidékén, a
                  székelyek részéről is tisztelgő küldöttség ment, rendszerint Sebestyén vezénylé
                  azt, s Rebekkát könnyen meglephették azon kedvetlen hírrel, hogy férjének csinos
                  állású öltözete, deli alakja s hódító modora a palotahölgyeket elbájolta.</p>
               <p>Ha fegyvergyakorlat és közgyűlés tartatott - mi minden három hónapban legalább
                  egyszer történt ‑, Rebekka bizonyos volt, hogy férje a tanácskozás s katonai
                  szemlék alatt sem vallott szégyent; de a kocka- és kártyajátékban is kitünteté ám
                  magát, s mindenesetre ő ürített legvígabban serleget, ő köszönté föl legcifrább
                  szavakban a lakomázó társaságot.</p>
               <p>Ha a vadászat ideje beállott, lehetett bármily ünnep, prédikálhatott bárhogy a
                  tiszteletes, Sebestyén - kivált midőn éjjel friss hó hullott - még hajnalszürkület
                  előtt az erdőbe ment, s késő délig leste a rókát, s üldözé a nyulakat.</p>
               <p>Ha a szentléleki várkastély vendég nélkül volt, s Rebekka, hogy férjét mulattassa,
                  a hosszú decemberi estéken még hosszabb egyházi vitatkozásokat olvasott föl:
                  Sebestyén szép csendesen vállára ölté prémes bundáját, elosont az udvarból, a kert
                  hátulsó ajtóján kiserült, és egész elragadtatással
                  hallgatá a szomszéd erdőben sétáló farkasok ordítását. Midőn pedig a rokkapörgetés
                  közben Rebekka valamelyik barátnőjének, vagy ha ilyesmi nem volt kéznél, vén
                  dajkájának, az örökben tartott kis apródnak, a bibarcfalvi egyház papnéjává nevelt belsőleánynak és a fonásra beparancsolt
                  jobbágynőknek egész lelkesedéssel fejtegeté azon hiteszmét, hogy aki üdvösségre
                  választatott, bármennyit vétkezzék, erővel is üdvözülhet; de aki kárhozatra
                  választatott, ha szintén olyan volna, mint szent Dávid, Szent Péter és Szent Pál,
                  okvetlenül el fog kárhozni: ilyenkor Sebestyén többé nem tartá szükségesnek a kert
                  felé kullogni, hanem a tornácra lépvén előkiáltá lovászát, nyergeltetett, s vagy
                  testvéréhez, a víg Naprádinéhoz ügete, vagy ha az Gyulafehérváron vala, a
                  szentléleki plébánoshoz, kinél unaloműzés végett néha filkózni szokott.</p>
               <p>S éppen ez volt a legélesebb szeg, melyet Sebestyén felesége koporsójába vert.</p>
               <p>Rebekka telenként legföllebb csak tavaszig, nyáron csak őszig reméllett még élni.
                  Csodálkozott, hogy haja nem őszül meg idő előtt, hogy szemei nem esnek be, hogy
                  orcái még mindig pirosak, hogy termete nem fogy, hogy köntösei nem bűvülnek, hogy
                  keze gömbölyű, hogy telt karjáról nem hull le a hús, hogy lábai bírják, és étvágya
                  nem tünedez. Az évek egymást válták föl, s íme, a sok fohász tüdőjét még épebbé, a
                  sok panasz hangját még csengőbbé tevé. Szerencsétlensége közt még csak egy szerencsehajra sem tehetett szert, s már éppen
                  negyvenkilencedik születésnapja közelge, midőn meglepetve tapasztalá, miként férje
                  a koporsószegekből és az életből hirtelen kifogyott.</p>
               <p>S Rebekka, ki férjét könnyelműnek, világi gondolkodásúnak tartotta volt, mint
                  özvegy egészen más véleményt nyert felőle.</p>
               <p>“Az én Istenben boldogult, kedves, drága férjem” - ez lőn szavajárásává, melyet a
                  gyász viselése alatt sűrű könnyek és fuldoklások, a félgyász felöltésétől kezdve pedig égre vetett szemek s mély sóhajok csatoltak
                  azon tárgyhoz, melyről a beszélgetés folyt.</p>
               <p>Ő most már mindent Sebestyén emlékéért tett.</p>
               <p>Ha régi cselédei közül valamelyiket a háztól elűzte, azért történt, mert még
                  Sebestyén sem állhatá ki; pedig annak ugyancsak elvetemült teremtésnek kell
                  lennie, kire Sebestyén neheztelni tudott.</p>
               <p>Ha halálra készülései mellett is, tányérát levelensülttel és herkentyűvel telerakta, s a töltött
                  káposztából másodszor is vett, egyedül azért tevé, mert Istenben boldogult férje
                  ily étkeket szeretett leginkább.</p>
               <p>Ha Rebekka a pápistákat keresztyéneknek sem hitte, s az öreg Pécsit és a szombatosak szektáját megégettetni kívánta, s
                  ezért a fejedelemhez kérvényt is nyújtott be; ha házában ritkán fogadott
                  vendégeket, és egyetlen leányát, Sárát a tánctól - melyet ez Bethlen Istvánné udvarában tanult - eltiltotta; ha a
                  határkijárásoktól kezdve a barázdafoglalásokig minden szomszédjával örökös
                  villongásban élt, s végtére még saját ügyvédénél is jobban tudta a törvényeket
                  idézni: mindezt egyedül azért cselekvé, mert drága, kedves néhai férjének nézeteit
                  követni, óhajtásait teljesíteni, szokásait tiszteletben tartani és terveit létesíteni akarja.</p>
               <p>Szóval Sebestyén a kesergő nő emlékében egészen átváltozott, s azon tulajdonokat
                  vette föl, melyekkel az életben nem bírt.</p>
               <p>Ő lőn Rebekka ereje, vigasztalása a terhes megpróbáltatásoknál. Mert a szegény
                  árva Tarnócziné, ki saját állítása szerint a legboldogabb feleség volt, mint anya
                  hasonló szerencsével nem dicsekedhetik. Leányában, Sárában, számos fogyatkozás
                  van. A világ ugyan semmi rosszat nem tudott benne fölfedezni, sőt kedves, szerény,
                  igénytelen modorát majdnem úgy bámulta, mint ritka szépségét, de az éles szemű
                  anya igen sok mosolyt talált ajkain, igen sok életörömet szemeiben és igen kevés
                  alázatosságot szívében. Sára szeretett volna táncolni, a vitézi játékokon jelen
                  lenni és Mózes öt könyvéből, Ruth asszonyból s Habakuk prófétából valamivel kevesebbet olvasni. A zsoltárokat
                  gyönyörűen énekelte; de, fájdalom, világi nótákat is danolt. A betegeket gondosan
                  ápolta, de az egészségesekkel örömest nevetett. S bár sötét színű ruhát kellett
                  viselnie, komor csak akkor volt, midőn okot talált rá. Ő engedelmes leány vala, s
                  az is kívánt maradni, de Haller Pétert ötvenévesnek képzelte, bár anyja fiatal házasulónak mondá, s naponként legalább
                  tízszer.</p>
               <p>Szóval Tarnócziné, ki ritkán mozdult a szentléleki várkastélyból ki, a szomszéd
                  asszonyok leányait az övénél mind jobbaknak vélte.</p>
               <p>Sára sehogy sem tudá megnyerni anyja kedvét, s ez még akkor is, ha a kapros
                     lepény megégett, vagy az idő fellegbe borult,
                  vagy a malacok bránkát kaptak, s a héja a bóbitás
                  tyúkot elvitte, fejnógatva sóhajtá: - Leányom, leányom! Te naponként egy-egy
                  szeget versz koporsómba, mert semmiben sem hasonlítasz atyádhoz. Mennybeli
                  Jézusom! Miért ütött ő el atyjától? Szent Isten! Mivel érdemeltem, hogy
                  meglátogass? Ó, Sára, Sára, te engemet sírba taszítasz! Kezed ősz fürteimnél fogva
                  vonszol a halál elébe. Én kedves Krisztusom, keresztfán szenvedő Jézusom! Önt giliádi balzsamot szívembe, mert Sára hegyes
                  tőrrel szurdalja, s igen vérzik. Pedig emlőmön tápláltam őt... Ó, bárcsak egy
                  picit hasonlítana apjához! Sohasem születik több oly tökéletes férj, és oly jámbor
                  keresztyén, mint az én Sebestyénem volt. Isten nyugtassa porait!... Sára! Tudd
                  meg, miért röfögnek a sertések az ólban! Az a cafra Jutka bizonyosan nem öntötte a
                  válúba az abarlót! Semmire sincs gondjok! Csupa vesződés az özvegyek élete! Sára! Olvasd föl az
                  Énekek énekéből a második részt, mely így kezdődik: “Én Sáronnak rózsája vagyok
                  és gyöngyvirág. Mint az almafa az erdőnek fái között, olyan az én szerelmesem az
                  ifjak között. Az ő árnyékában felette kívánok ülni, mert az ő gyümölcse
                  gyönyörűséges az én ínyemnek.” Ez a szép hölgy, ki
                  így szól, Sára, az igaz reformált hit. S mi köze Mikes Kelemennek a házunkhoz?
                  Mindig Szentlélek körül ólálkodik. Meg ne halljam, hogy csak egyszer is ránéztél.
                  Ó, Sára, Sára! Te szemfödelemet szövöd, s koporsószegekkel van teli mind a két
                  markod. Mit mondana apád, ha látna?... De ő látja és megtagad. Szegény jó
                  Sebestyén!... Na! A sertések ismét röfögnek! Sára! Te mégsem néztél utánok. Hüh!
                  Nagy keresztet hordozok vállamon, nehéz keresztet! Mellem eltikkadt a keresztvitel
                  miatt. Emeld le rólam, Jézusom!</p>
               <p>Így önté szívét ki, ha érzésekkel teli tölt, árva Tarnócziné, s leánya, Sára,
                  tudta ugyan, hogy e korholásoknak nincs szigorú értelmök, de lehetetlen volt néha
                  el nem keserednie, s habár a világ ajkait mosolygóknak, kedélyét derültnek találta
                  is, a figyelmesebb vizsgáló a sötétkék szemekben olykor andalgást és bánatot
                  látott ködleni, a jó barátnő pedig az eltitkolt könnycseppekből egy visszamaradt
                  harmatkát törölt le.</p>
            </div>
            <div type="chapter">
               <head>2</head>
               <p>Tarnócziné nagyasszonyom természetéről és szokásairól aligha nem volt értesítve az
                  a lovag, ki a szentléleki plébános laka előtt néhány percre megállott, és miután
                  az öreg lelkész kezét ajkaival tiszteletteljesen illette, megmozdítá
                  selyemostorát, és e jelre hökkent méne ügetve és büszkén vitte a faluból ki, s a
                  hegytérre föl, hol az út a várkastély mellett kezdett ismét egy völgyre lejteni,
                  melynek oldalait tölgy- és bükkerdő szegte be, míg sima, zöld rétjén gazdag fű és
                  illatos virágok közt ezüstszín csermely tévedezett, oly szeszélyesen, oly kószán,
                  mintha mindenütt jelen és távol lenni akart volna.</p>
               <p>Midőn a lovag a régi épület címeres kapuja előtt volt, kíváncsi tekintetet vetett
                  az udvarba.</p>
               <p>Néhány tilosból behajtott marha, mely a száraz kútválúhoz gyülekezett s a zálogok
                  miatt vitatkozó gazdatiszt adták az utas szeme előtt megnyílt panoráma mozgalmasb
                  részét.</p>
               <p>A többi, amit látott, merev, érdektelen, holt kép volt.</p>
               <p>A várkastély maga egy bástyázott, zömök, idomtalan mű. Négyszögű ablakai aránylag
                  kicsinyek, magasak és mélyek, mert a század, melyben épültek, inkább arra ügyelt,
                  hogy senki kívülről a lakba be ne tekinthessen, mint arra, hogy a bennlevők messze
                  kiláthassanak. Akkor a ház menhely s nem kéjtanya volt, és a család inkább
                  óhajtott a világ ellen védetni, mint a világgal érintkezni.</p>
               <p>A lovag hamar elfordítá arcát Tarnócziné udvarházától.</p>
               <p>De az udvaron levők figyelmét már fölgerjeszté.</p>
               <p>Mert a kastély leghitszegőbb komondora, Vidra, rögtön oldva érzé magát a válú
                  mellé szorított barmok őrzésétől, s a kapun kirohant, hogy a lovag kíséretében
                  levő agárt űzőbe vehesse. Példája csábítón hatott a többi ebekre, s azok csakhamar
                  élénken mozgó és mindig keskenyülő kört alkottak a lovagtól elszakított s magát
                  majdnem gombolyékba összevont agár körül, melynek tagjai már reszketének a félelem
                  miatt, míg lángos szeméből még mindig ingerültség és düh szikrázott.</p>
               <p>A lovag a nagy ugatásra visszatekint, s megfordítván ménét, a zaklatott állat
                  segítségére akar indulni.</p>
               <p>- Szegény Zelmira! Hé, hollá! Szólítsátok az ebeket - kiáltá a kapuhoz
                  sietőknek.</p>
               <p>Szólítás nem történt ugyan, de rá szükség sem volt, mert Zelmira a füttyöt és
                  nevét hallván kiegyenesedett, s hátrakondorítá farkát, előrehegyezte fülét, s oly
                  büszke, fenyegető mozdulatokat tőn, hogy a kör, melyet ellenségei vontak,
                  szemlátomást tágult.</p>
               <p>- Zelmira! - hangzott ismét, és az agár merész rohammal áttörve az élő sorompót,
                  mely útját állá, a ló lába előtt volt, s csak akkor vőn szabadságot, hogy megint
                  egy kevéssé féljen, egy kevéssé összehúzódjék, és üldözői ellen idegen védelemre
                  számoljon. De azok már többé nem folytatták támadásaikat, hanem a komondor a
                  kapuhíd szélén egy buckára ült, s föltartva nyakát, csak időközönként ugatott a
                  dobogás és por felé; apróbb társai az útárokból mérgesen lökték ugyan föl magokat,
                  anélkül azonban, hogy a levegőnél egyéb után harapjanak; a könnyelmű kopók pedig -
                  melyek a csaholásban legtüzesebbek voltak - hamar visszafordulván, a mellettök
                  elmenő tyúkok után kezdettek kapkodni, vagy a kapuban ácsorgó gyerekekre ugráltak
                  azon kétes hangulattal, mely haragból és hízelgésből volt vegyítve, s mely csak
                  annyit jelentett, hogy a történtek miatt még mindig ideges állapotban vannak.</p>
               <p>Míg e jelenet bevégződött, a várkastély udvarában élénk párbeszédek folytak.</p>
               <p>- Hej komé! Ki lehet ez az úr? - kérdé társától
                  egy góbé, ki tinaját jött kiváltani.</p>
               <p>- Mintha ismerném, pedig tudom, hogy az apám lelke sem látta.</p>
               <p>- Most felénk fordul.</p>
               <p>- Vigyen el a mircse, ha sajdítom miféle; ámbár
                  úgy üt valakire, mintha szeme gubójából vágták volna ki!...</p>
               <p>- Né te né! - mondá egy másik csoportozatból a konyhaszolgáló. - Ez ismét Mikes
                  Kelemen.</p>
               <p>- Az ám! Csakhogy feketére pingálta az orcáját - válaszolá a béres.</p>
               <p>- Az imént karmazsin dolmányban volt.</p>
               <p>- S most világoskék hacukája van.</p>
               <p>- Hogy változhatott át oly hamar?</p>
               <p>- Talán a hetedik fiú, és teliholdnál született.
               </p>
               <p>- De mégsem lesz ő - folytatá a leány tenyerét szeme fölébe tartva, hogy jobban
                  nézhessen.</p>
               <p>- Nem-e?</p>
               <p>- Szálasabb növésű.</p>
               <p>- S osztán az egész Mikes falamiának sincs ily dali lova - közbeszólott a
                  béres.</p>
               <p>- Tán tátos is? - kérdé kíváncsian a szolgáló. -
                  Fejér csillag van homlokán.</p>
               <p>Az ispán, midőn a kutyahecc megindult, nevetve tekinte az utcára, de idővártatva
                  komorodni kezdett arca, hegyesre pödré bajuszát - mi nála haragra mutat -, s
                  hetykén közelített a lovaghoz; azonban amint a hely színére ért, s az idegen a
                  kiszabadult Zelmira kíséretében mellette ügetett el, alázatosan kapta le süvegét,
                  s mély bókra görbedt.</p>
               <p>A nép e jelenetet is észrevette, és indokát kezdé hüvelyezni.</p>
               <p>- Nagy úr lehet - suttogák.</p>
               <p>- Biz Isten, csauz!
               </p>
               <p>- Megszaporodik az adó.</p>
               <p>- Vagy beglerbég!
               </p>
               <p>- Háború üt ki.</p>
               <p>- Vagy a fejedelem hopmestere!</p>
               <p>- Hajtóvadászat lesz.</p>
               <p>- Vagy annak a hírneves királynak a követje, ki a hideg tengeren lakik, a német
                  császárral folytat háborút, és az igaz hitet vallja.</p>
               <p>- Már úgy kiteszik ám a parókiából a szentléleki plébános szűrét.</p>
               <p>- De mégis, hátha a nagyságos tatár kán.</p>
               <p>- Nosza, az erdőbe kell rejteni a vászoncselédeket.</p>
               <p>- Vagy maga a fejedelem.</p>
               <p>- Hüh! Instanciát íratunk Tarnócziné nagyasszonyom
                  ellen. Adja tüstént be a helység színe a mi kegyelmes urunknak, mégpedig térden
                  állva.</p>
               <p>- Mit mondotok? - kérdé az ispán, ki a végszavakból valamit sejtett.</p>
               <p>- Hát csak azt, jó uram, hogy sok is lesz két dénár egy ökörért.</p>
               <p>- Ha holnap reggelre a pénzt be nem hozzátok, többe ki nem adom a zálogot.</p>
               <p>- Úgy is áldja meg az Isten, jó uramat!</p>
               <p>Az ispán haragosan pödrötte bajuszát, de a vitát tovább nem akará fűzni a vegyes
                  néppel, melynek egy része szabad székelyből állott.</p>
               <p>- Cudar zsiványok! - dörmögé hátat fordítva - ... De ki lehet a büszke fiatalúr,
                  mérges fekete szemével. Oly parancsolón nézett reám, mintha szolgája volnék, s
                  mintha minden zsebében egy uradalmat hordana. Hallom, hogy a fejedelem a mi
                  vidékünkön vadászik. Ennek az ő kíséretéhez kell tartozni. Lett volna csak Mikes
                  Kelemen, majd értésére adtam volna, hogy az asszonyság távollétében nem illik
                  egész nap az udvar és a kert körül csavarogni, csupán azért, hogy Sára kisasszony
                  kötényét vagy kalapját láthassuk. Mit mondana Tarnócziné nagyasszonyom, ha
                  meghallaná?... Be szeretném tudni, kicsoda, micsoda volt az a büszke úr? Alig
                  billenté fejét, pedig egész becsülettel köszöntem. Kövesse meg magát, ha legalább
                  nem királybíró vagy főispán!...</p>
               <p>A lovag, ki a szentléleki várnagy kíváncsiságát és neheztelését észre sem vevé,
                  amint a völgybe lejtett, áthatottá, majdnem búskomollyá lőn. Talán emlékekkel
                  akart találkozni, s nem lelt rájok. Talán a magány, a nesztelen út, a mély
                  erdőcsend s a sűrű köd, mely az ormokról leszállni kezdett, puha, nedves palástját
                  a nap tüzétől szikrázó dombokra ejté, és ólmosfehér foszlányokban hullott alá a
                  smaragdzöld rétekig, talán a fényéből és színéből vetkező reggel, mely esős delet
                  ígért, vagy tán egy kesergő pásztorsíp, mely a szótlanná vált madarak helyett
                  bátorkodott a rideg csendet megtörni, tán egy ismeretlen ok, tán egy titkos
                  benyomás, tán valami álom, tán valami remény, valami sejtés tölték be kedélyét, és
                  boríták el.</p>
               <p>Zelmira is kezdé röstellni, hogy a szél nem kap föl katángot vagy száraz ágat,
                  melyet ő űzőbe vehetne.</p>
               <p>Csak a ló, Armidor, tartá még meg eleven, friss hangulatát. Vidám volt, mintha a
                  hegyek közé zárt kövecses és vadvizes út helyett Sirhán végtelen rónájának meleg fövenyét tapodnák lábai; büszke volt,
                  mintha a legdelibb emírt hordaná hátán, ki hatalmas törzsököknek, zsákmánnyal
                  rakott sátraknak és szerelemben olvadó rabnőknek parancsol.</p>
               <p>- Mint megváltozott minden! - sóhajtá a lovag. - Régi ismerősömet, a somfát, nem
                  találom. Tán ez az üszkös törzsök az. A villám égethette el... mert igen magasan
                  állott. S ím, az öreg fenyőerdőt csalit és fiatal sudarak pótolják! Tán a szélvész
                  egyszerre verte le vén barátaimat, hisz mit keresett volna közöttök a fejsze?
                  Sehol nem látok fűrészmalmot. S hol van bátyám juhnyája? Gazdagabb legelőre
                  ment-e, vagy gyapja és húsa a kéményen repült ki? Mert bátyám mindig szerette a
                  víg életet, s az sok pénzbe kerül... De lehetséges-e? A falu is eltűnt. Csak egy
                  templomromot látok. Hová tették át? Vagy én tévesztettem volna utat?... Mint
                  megváltozott minden! S az út itt kétfelé szakad. Most már merre térjek?</p>
               <p>E gondolat foglalkoztatta Armidort is, s miután ura határozatlan volt, őt illeté a
                  választás. Egész biztossággal tehát jobbra fordult.</p>
               <p>Irtások között haladtak.</p>
               <p>Zelmira unalmában egy kövér, tisztes hollót akart megijeszteni, de az lomhán
                  repült a legközelebbi sarjúpetrencére, s orrát
                  szárnya alá dugta. Százados tapasztalás tanítá, hogy a puzduri megtámadásra hideg közönnyel kell válaszolni.</p>
               <p>- Nem itt hallgattam-e a nyári holdas éjeken a hím szarvasok orgonáját? Mily szép
                  zene volt ez ama sűrű erdőkből, hol az idén - mint veszem észre - köles és
                     haricska termett. Úgy látszik, faluhoz
                  közelítünk. Előőrsül kiállítva a csárdás kunyhója. A többi bizonyosan alantabb
                  fekszik, mert a ködnek már füstszaga van.</p>
               <p>A szentléleki várkastélytól majdnem másfél óráig tartott, midőn Armidort és
                  Zelmirát megint ugató kuvaszok vették körül.</p>
               <p>Csinos falu tárult utasunk elébe, deszkafedelű, üveges ablakú házakkal.</p>
               <p>Két szerény terjedelmű, de kellemes alakú földesúri lak volt a háttérben kivehető,
                  a köd miatt még mindig homályos körvonalakkal. A bádogtornyú templomtól egyik
                  jobbra, másik balra feküdt.</p>
               <p>- Hej, atyafi! Melyik ezek közül a Mikes Mihály uram háza? - kérdé lovagunk,
                  kezével a szembetett kastélyokra mutatva.</p>
               <p>A megszólított elébb levevé fövegét, s aztán “Áldassék az úr Jézus Krisztus”,
                  mondá, mire a kérdő, hogy hibáját helyrehozza, mély hangú “Mindörökké amen”-nel
                  felelt.</p>
               <p>Ezen üdvözlés után a székely fölebb húzta vállára panyóka condráját, s dőrén vigyorgó arccal szólt: - A Naprádiné
                  asszony házát tudakolja-e kegyelmed? Az emitt fekszik.</p>
               <p>A góbé örvendve, hogy görbe módon világosíthatá föl az idegent, Naprádiné háza
                  felé tartá botját. A nyert útmutatás ily formában is kétségkívül kielégítő lett
                  volna, ha lovagunk tudná: vajon nem tévedt-e más faluba?</p>
               <p>- Én Mikes Mihály uram házát kérdém - szólt tehát nyersebben -, és nem a Naprádiné
                  asszonyét.</p>
               <p>- Hüm - válaszolá a székely újra billentve condráján -, nálunk a harmadik udvarház
                  a Senki Pálé, ami pedig azon kívül fennmarad, a Mikes Mihály uramé.</p>
               <p>E bamba elméncség mosolyt vont a lovag ajkára, és sarkantyújával lova oldalát
                  érintve vágtatott el a templom mellett, s ott balra fordult egy mellékutcába, mely
                  egyenesen a kérdett kastélyához vezetett.</p>
            </div>
            <div type="chapter">
               <head>3</head>
               <p>Mikes Mihály - kihez mi is látogatást fogunk tenni - az örökké ifjú egyének közé
                  tartozott. Kedélye egy szeleburdi huszonnégy évesé volt; külsője régibb keltűnek
                  látszott ugyan, de bizonyos frissességgel bírt, mely majdnem a fiatalkor színét,
                  ruganyosságát, sőt érdét is hordá magán.</p>
               <p>Ő az élet gyorsan evező hajójában csak a parton elvonuló tárgyakról vette néha
                  észre, hogy halad. Nem nézett a hullámokra, melyek emelték, nem az árra, mely
                  ragadá, nem a messzeségre, melyet hátrahagyott, nem a kikötőre, melyhez közelít.
                  Hogy változott az égalj, míg ő utazik és hidegült; hogy a földön tavaszi virágok
                  helyett most őszieket lát; hogy a víz fölött és a köd közül nem az érkező, hanem a
                  távozó vándormadarak szárnysuhogását hallja; hogy maholnap a vitorlákat nem
                  kiterjeszteni, de összevonni és lerakni készülnek a matrózok: mindezt Mikes Mihály
                  vagy általában nem is gyanítá, vagy csak igen homályosan. Az anyák, kiknek ő
                  fölcseperedésökkor udvarolt, szorgalmasan meghívták leányaik lakodalmára, s
                  Mihály, midőn a menyasszonnyal táncolt, azon hízelgő szavakat sugdosá s azon
                  hévvel, melyeket hasonló alkalommal a mama hallott volt tőle. Az ifjak, kik a
                  világba léptek, akkor tudták először, hogy a gyermekkor minden máza rólok
                  lehullott, midőn ő sértve érzé magát, ha bátyjoknak szólítják; a vének pedig nem
                  köszvényeikről, s nem hogy a legkisebb légváltozásra csúzot kapnak, hanem Mihály
                  visszavonulásából gyaníthatták legbiztosabban, hogy a halálra meg vannak érve.</p>
               <p>Őt, ifjúságát illető csalálmokra külsője is
                  csábítja. Középtermetéhez még elég keccsel simult a legfeszesebb ruha is. Homloka
                  magasabbá lőn ugyan, de e változás oly lassan történt, hogy maga sem gyanítja, s
                  kopaszságnak rágalom nélkül alig volna nevezhető. Szakállát levágta, nem a
                  szürkülésért, de divatból és sötétgesztenye fürtei közt nehezebben találhatni
                  szerencsehajra, mint egy virágos réten négylevelű fűre. Alsó szemhéjainak korén
                  kívül sehol sincs redő, s így az idősségnek csak annyi jelét hordja orcáján,
                  amennyi a férfikor kezdetével már mutatkozik; míg a vonalak vidor, élénk játéka, s
                  az arckifejezés tüze a hegyesre pödrött bajusszal együtt könnyen elhitethetné
                  velünk, hogy nemcsak fiatal vágyakat, hanem fiatal vérmérséket és izmokat találunk
                  nála.</p>
               <p>Azonban Mihály jellemének egy különös ellentmondása hamar vezeti a figyelmezőt a
                  ködbe takart és a feledékenységnek átengedett napokig, melyek bölcsőjét, apródi
                  ruháját, első szerelmes levelét s újdon-új lovagsarkantyúját látták. Mert Mihály
                  úr ifjúkorára nem büszkébb, mint tapasztalataira és viselt dolgaira. Meg-megemlíti
                  kalandjait s a közjóért tett áldozatait, és az ily elbeszélések folyamából szép
                  rendben merülnek elő a felvilágosító kronológiai adatok. Báthori Gábor palotájának örömeit dicséri, Bethlen Gábor udvarának hideg fényét kritizálja, s megvetéssel
                  említi Rákóczi György puritán és fösvény háztartását. S adomáiból, melyeket majd
                  víg kedéllyel, majd pedig elégületlen hangulattal mesél, látszik, hogy az utolsó
                  Báthori körében már nemcsak mint apród, hanem mint lovag is szerepelt, s hogy
                  Brandenburgi Katalin rövid kormányzósága alatt a
                  legérdekesebb kalandoknak inkább szemlélője, mint szövője volt. Ízlése válogatóbbá
                  lőn, mint mondá, míg a szép palotahölgyeké elkorcsult. Innen magyarázható, hogy
                  Csáki és Zólyomi zárolták le az elfoglalható szíveket.</p>
               <p>Mikes kész volt bor és társalgás közt e régi történetekre vezetni a beszédet,
                  anélkül hogy élményei miatt kevesebb könnyelműségre higgye magát jogosítva. Vagy
                  az éveket oly rövideknek képzelé, mint az ótestamentumiakat, melyekből egypár száz
                  az ember vállán még könnyű terű volt; vagy általában az időmértéket nem is
                  használta az események távolságának kijelölésére. Szerinte többnyire a fontosabb
                  dolgok csak a minap történtek, s ha valamelyik minap tízévesnek ütött ki, azért
                  annak még legkisebb részletei is oly friss vonalakban állottak szeme előtt, hogy
                  az éveket, melyek a most és a múlt közé szúrták be magokat, inkább a bűvölet
                  művének, mint valóságnak hitte.</p>
               <p>Minden ismerős, ha megmosolygá is, irigylé e szerencsés nedvalkatot, e boldog
                  önámítást, s nem ok nélkül, mert azonkívül, hogy tulajdonosának sok örömet
                  szerzett, igazán nevetségessé még szélsőségeiben sem válhatott, minthogy virágzó
                  egészség, el nem kopott külső és derült kedély istápolták.</p>
               <p>Mihály kettősével vette a tornáclépcsőket, midőn az általunk kísért lovagot a
                  tornác előtt nyergéből lepattanni látta.</p>
               <p>Egymás karjaiba rohantak, de az első gyors ölelés után mindkettő kevéssé hátrább
                  vonult és szembenézett, mintha meg akart volna győződni, hogy nem tévesztette el
                  az egyént, kit a viszontlátás örömével halmoz.</p>
               <p>- Egészen a régi vagy, kedves nagybátyám! - kiáltá a lovag, Mihály urat hévvel
                  szorítva kebeléhez.</p>
               <p>- Mily deli ifjú lett belőled, öcsém, Mikes János, s mint megváltozott képed,
                  termeted s még hangod is! Teremtuccse! Rád sem ismertem volna, ha nem tudom, hogy
                  jössz. Pedig nem rég ideje láttuk egymást.</p>
               <p>- Csak tizenkét éve, kedves bátyám - szólt mosolyogva az unokaöcs.</p>
               <p>- S te a rövid távollét alatt királyilag élted napjaidat. A krakkói udvarban
                  legszebb apród, Lupuj vajda seregében legkitűnőbb
                  testőr voltál. Szerelem és vitézség az élet fűszere. Nálunk bezzeg fölfordult a
                  világ. A fejedelemné egy szent, a fejedelem a legtöbb pört folytató ügyvéd, az
                  udvarmester Rózsamál arany nedvéből ezüstpénzt
                  csinál, Petneházi Istvánné a palotahölgyeknek bibliát olvas, Szécsi Mária kiköltözött az országból, s a tatárok sehogy sem
                  akarnak berontani. Nincs semmi dolga szívünknek, karunknak... Milliom! Mily
                  felséges lovad van!</p>
               <p>Mihály a szakértők ügyességével vizsgálta Armidort. - Gyönyörű hóka! Fogadni mernék, hogy a budai basa istállójában
                  sincs párja. Rákóczi szarvasmarhákat hizlal. Egészen más volt még Bethlen Gábor
                  is. Ejnye! De csinos állat ez a te fekete agarad. A fejedelem a hajtóvadászatot
                  szereti. Sok vadbőrt akar gyűjteni. A büszke sólyom és a délceg agár helyett
                  csaholó kopóké a világ. Megváltoztak erkölcseink!</p>
               <p>Mihály e beszélgetés közt házába vezeté unokaöccsét. Megmutatta törökszőnyeges
                  szobáit, hol a törpe díványok Keletet, az egyenes hátú zsöllyeszékek Nyugatot
                  képviselték. Kinyitá fegyveres almáriumait, melyekben a damaszki cső és görbe szablya mellett körré gömbölyített
                  toledói kardacélok s néhány nehéz, német páncél hevert. Előszedte az ősi és most
                  vásárlott serlegeket, megfejté az öbleikre kivert óbizánci s újágostai képcsoportokat. Elbeszélé az ebédlőterem falain
                  függő címeres szarvasfők, a hálószoba nyoszolyája elébe fektetett öreg medvebőr, a
                  fogasokon lógó hiúz- és vidratáskák történetét, s azon vadászkalandot, melyre két
                  kitömött siketfajd emlékezteté. Fölnyitotta a kincsesszekrényét, s rendre kivevé a
                  pecsétgyűrűket, aztán a kétszínre játszó mell- és karköveket, melyekről a szép
                  pogány istennők vagy a szörnyeteg római császárok alakjai szemkápráztatva
                  csillogtak föl; aztán a drága, margarétás, tiszta vizű gyémántos és tüzes rubinú
                  csatokat, forgókat, boglárokat, s végre a mindennél becsesebb talizmános gyűrűkre
                  került a sor. Egyiken a türkiz a kígyómarást gyógyította meg, a másiknak fekete
                  jáspisa a forrólázat űzte el, a harmadik ametisztjére titkos jegyek voltak vésve,
                  melyeknek elolvasásával szellemeket lehetne idézni, csakhogy, fájdalom, elolvasni
                  még az öreg Biszterfeld sem tudja, s a szíriai
                  tudós doktorokon kívül más sohasem fogja. S azért jobb is volna a temesi basának
                  vagy talán magának a muftinak drága pénzen eladni,
                  de Mikes Mihály nem olyan, mint Rákóczi György, ki a viaszból is ezreket
                  szerez.</p>
               <p>- Én nem tudok - szólt bezárva a szekrényt - e jáspisdarabtól megválni. Hátha
                  egyszer rejtélyes arca kiderül, s elárulja rég őrzött titkát. De, kedves öcsém, ha
                  akarod, menjünk már az istállóba. Derék paripáim vannak, fiatalok, jóvérűek, s
                  köztök kétségkívül látsz olyat is, melyet még nem ismersz.</p>
               <p>- Reménylem - válaszolá János mosolyogva. - Hisz házadat és faludat is csak ma
                  láttam.</p>
               <p>Mihály úr előbb csodálkozón tekintett unokaöccsére, s aztán nála szokatlan
                  kronológiai számításokba mélyedve fölsóhajtott: - Bizony, öcsém, mikor nálam
                  laktál, egész nagy dűlőkkel több földem volt... No de, sebaj! Már visszavontam az
                  udvartól magamat, a gazdaságnak fogok élni, legalább az új
                  fejedelemválasztásig.</p>
               <p>- S mi történt a régi faluval?</p>
               <p>- Felét ifjabb Apor István vitte magával a túlsó oldalra; felét én hoztam ide. A
                  záloglevélben ő kikötötte az elköltöztetést. Én pedig udvarházam leégésekor
                  szedtem fel a sátorfát. Mostani lakásom megmaradt külső birtokaimhoz inkább
                  kézügyben esik.</p>
               <p>- De a falu másik szélén még egy kastélyt látok.</p>
               <p>- Nem csalódol, öcsém! Az a Naprádinéé. Néhai férje az én új helységem felét
                  cserejoggal szerzé meg. Tőle kaptam legszebb serlegeimet, puskáimat, két színre
                  játszó köveimet és a fekete talizmánt. Ingyen juték e sok drágasághoz, s még
                  ráadásul egy gyönyörű szomszédnőre is szert tettem. Kár, hogy most a szentléleki
                  várkastélyban mulat, s nem ismertethetlek meg vele. Csókolni való kép! De, mint
                  hallom, Lupuj vajda unokahúga sem csúf. Vígy magaddal háztűznézni. Ha csak
                  félolyan gazdag, mint a hír kürtöli, és legalább olyan szép: akkor te boldog
                  halandó vagy.</p>
               <p>- Mária kincsei - szólt Mikes János - elvesztik értéköket szépsége mellett. Szeme
                  a korona gyémántjait fényével túlragyogja, ajkai rubintok, fürtje csillogó arany;
                  ámde szíve vas. Arca igéző, szenvedélyei vadak. S tán megkülönböztet, tán nem
                  idegenkedik tőlem, s nagybátyja óhajtásának engedve talán férjül is elfogadna, de
                  hogy boldog halandóvá tehetne-e, erről addig kétkednem kell, míg szemeiben nem
                  látok egy könnyet, melyet nem a harag sírt, ajkain egy mosolyt, melyen nem gúny
                  vagy gőg villámlott át, és fürtjei közt a keleti gyöngyök helyett nem egy
                  gyöngyvirágot, melyet a csendes ligetekben andalogva maga szakított le.</p>
               <p>- Ej, öcsém - jegyzé meg Mihály -, virágot minden parasztnő biggyeszthet kontyára,
                  de arám fürtein nem volna ínyem ellen a gyémántfüzér.</p>
               <p>- Nekem sem, kedves bátyám! Csakhogy a gyémántot hozza magával büszke örökségül; a
                  virágot pedig a gyöngéd és egyszerű iránti hajlamból szerényen keresse föl.</p>
               <p>E párbeszéd alatt a lóakolig érkeztek, s Mihály egész készséggel kezdett volna
                  ménei és paripái dicséretéhez; de szeme Armidoron akadt meg, a bűbájos állaton,
                  mely belépő gazdáját oly szelíd, értelmes és lelkesült tekintettel fogadá, mintha
                  köszönni akarná, hogy hamar meglátogatta. A deli, finom alakú arab Mihály bátya
                  lovai közt úgy nézett ki, mint egy álnév alatt utazó herceg úrfi, midőn köpcös,
                  izmos, durva napszámosok közé vegyülvén, titkolt rangját még inkább észrevéteti a
                  többiek otrombasága, mint saját nemes modora által. Mihály kedvetlenül pillantott
                  Armidorról Csillagra, Fecskére s még a derék Handza-bégre is, s megszottyant
                  hangon mondá: - Az én lovaimmal, öcsém, át lehetne törni a janicsárok hadélén; de
                  a tiéddel a szultán tábori sátrából legszebb hölgyét ragadhatnád el.</p>
               <p>- Nem csodálnám - szólt mosolyogva János -, ha Armidor hasonló csínybe már
                  elegyült volna is, mert Lupuj vajda országában még nem ment ki a divatból a
                  nőrablás.</p>
               <p>- Ez tetszik nekem, öcsém! Maradjon a lovag lovagnak, szeressen és kockáztasson...
                  De miért késhetik annyit az a Kelemen? Bizonyosan megint Tarnóczi Sárára
                  ólálkodik. Csak volna több erélye. De ácsorog, ámolyg, sóhajtoz, s kerülgeti a
                  várkastélyt, mint félénk macska a tejes fazekat. Tudom, hogy mi ketten az ő
                  helyében másképp viselnők magunkat.</p>
               <p>Mihály karon fogta unokaöccsét, s a tornácra vezette vissza, hol egy lócára ültek,
                  s csakhamar hosszú pipából eregették a janinai
                  finom, kék füstjét. Az ég már derengeni, a nap sugárzani kezdett, a ködök a
                  hegyéleket söprötték, s a legmagasabb fenyőágak közt szakadoztak foszlányokká. Az
                  ebédlőterem falórája rettentő csörömpölés közt hiba nélkül ütötte a
                  tizenkettőt.</p>
               <p>- Mégsem jön Kelemen - szólt türelmetlenül Mihály -, bizonyosan Sára cipőjének
                  nyomát látta valahol a fövenyben, s azt bámulja. A te öcséd maholnap oly
                  szórakozottá lesz, hogy nem fogja bal kezét a jobbtól megkülönböztetni.</p>
               <p>- Attól nem tartok, bátyám, mert Kelemen inkább heves, mint mély érzésűnek
                  látszik, legalább gyermekkorából ítélve. Egyébiránt, ha annyira szereti, miért nem
                  veszi Sárát nőül? Amint hallám, atyám óhajtja e házasságot; Tarnóczi Sebestyén
                  pedig halálos ágyában áldást mondott szövetségökre, s csak a gyász miatt
                  halasztatott a menyegző pár hónappal későbbre. Ezt anyám még akkor írta nekem.</p>
               <p>- Igaz, de Tarnócziné most ellenkezőt állít.</p>
               <p>- Hogyan?</p>
               <p>- Hát, azt mondja, miként férje összefogott kézzel kérte, hogy Kelement ne engedje
                  leánya szívéhez közel jutni, s házasságukba semmi ürügy alatt meg ne egyezzék.</p>
               <p>- Ez már cudarság! Hát nem elég jó család a miénk? Nem leghűbb barátja volt-e
                  házunknak Tarnóczi Sebestyén? S mi hiba van Kelemenben? Miért ne volna méltó
                  akárki kezére? S nem hallottam-e százszor, hogy Sebestyén úr saját gyermekeként
                  szerette őt?</p>
               <p>- Szent igaz, öcsém, János, de most az Istentől elrugaszkodott nő rákente
                  Sebestyén barátunkra, hogy pápistagyűlölő volt, s hogy a valláskülönbség miatt
                  tiltotta meg a házasságot. Pedig ez sült hazugság.</p>
               <p>- Már én Kelemen helyében csak azért is elrablanám Sárát - szólt hévvel János.</p>
               <p>- Atyád is ezt tanácsolta neki - kiáltott sugárzó arccal a nagybátya. - Én
                  pedig... no, keveset mondok, ha tízszer nem nógattam rá. De ő még mindig
                  határozatlan. Beszélj, kérlek, szívére. Mondd, hogy te az ő helyében elrablanád
                  Sárát, még ma az Armidoron elrablanád.</p>
               <p>Jánost meghatotta a társalgás e véletlen fordulata.</p>
               <p>- Ugye elrablanád? - sürgeté Mihály.</p>
               <p>- El - mondá merengőn János. - El, ha érezném, hogy mélyen és változatlanul
                  szeretem.</p>
               <p>- Kelemen szereti.</p>
               <p>- El, ha bizonyos volnék, hogy ő mélyen és változatlanul szeret.</p>
               <p>- Kelemen bizonyos.</p>
               <p>- El, ha tudnám, hogy anyja nem átkozná meg.</p>
               <p>- Már erről, öcsém, nem kezeskedem.</p>
               <p>- De az anyai átok fog - szólt János megindulással.</p>
               <p>- Attól, akitől, öcsém! Hisz Sárát éhomra, estére folyvást átkozza Tarnócziné.</p>
               <p>- A sokszor használt átok nem az többé - mondá János tompán, alig érthetőn.</p>
               <p>- Amen! - hangzott Mihály ajkairól.</p>
               <p>János összerezzent. Sejté, hogy a puszta véleménycserénél több forgott fönn
                  társalgásukban. Gyanítá, hogy szavai által le van kötve, s bár bátorsága még eddig
                  sohasem hagyta el, most szíve lázasan vert, tűz és fagy küzdött vérereiben,
                  hevítve s dermesztve tagjait.</p>
               <p>- A célnál vagyunk - szólt Mihály örömtől szikrázó arccal. - Te jó testvérnek
                  mutattad magad. Te bátorítni és segítni fogod őt.</p>
               <p>Ekkor vágtatott Kelemen az udvarba.</p>
            </div>
            <div type="chapter">
               <head>4</head>
               <p>Alig lehet hasonlóbb s egymástól különbözőbb testvért képzelnünk, mint Jánost és
                  Kelement.</p>
               <p>Néha a kettőt összevétni is könnyű; máskor meg nehéz elhinni, hogy ily botlást
                  valaki elkövethet.</p>
               <p>Véleményünk formálására sok függ a ruházattól kezdve a világításig.</p>
               <p>Rostélyozott arccal s páncélban a gyakorlott szemet is tévedésbe hoznák, mert
                  termetök-, testhordásuk- és mozdulataikban a finom elütéseket csak úgy vehetni
                  észre, ha más jellemzőbb különbség figyelmünket már útbaigazítá.</p>
               <p>Lóhátról, bizonyos távolból és szürkületes időben, egyenlő körvonalakkal tűnnek az
                  utas elébe, s fedetlen arcuk is a hasonló alakulás miatt növeli e csalódást.</p>
               <p>Minthogy történetünk kezdetén Jánost senki sem ismerte, ily összetévesztések nem
                  voltak szőnyegen, s én csak azért említem, hogy hamarább térhessek a két testvér
                  közti különbségek rajzolására.</p>
               <p>János valamivel karcsúbb és magasabb a nálánál egy évvel ifjabb Kelemennél.
                  Mindkettőnek tökéletes termete kívül esik a Zoilok
                  gáncsán, de mégis egyenlő hajlékonyság mellett a Jánosé erősebb, leventeibb. Az
                  izmok alkotásában neki inkább kedvezett a Kelemen iránt sem fösvény természet.
                  Vékony nyakuk egyiköket sem látszik rendkívüli erélyre hívni, de megkülönböztetett
                  külsőjöket emeli. Azonban János új kellemet kölcsönöz egész alakjára a magas
                  nyaknak oldalra hajlításával, mely a dévaj és kedélyes társalgás közt egyaránt
                  emeli szavainak, mozdulatainak s testhordásának varázsát; míg Kelemen anélkül,
                  hogy mély gondolkozó volna, megszoká nyakát egy kevéssé előgörbíteni - oly hiba,
                  mely csak az ismert szellemi tehetségeknél vonz, s azoknál is csak úgy, ha szép
                  metszésű szemhéjaik közül erős, éles, összpontosított fény tör ki.</p>
               <p>A két testvér arca teljes mértékben rokonszenves. Látszik, hogy nemes indulatok s
                  csalfaságot nem ismerő szív tükrei. Ha mosolygottak, senki sem keresett az
                  ajkszögleteken gúnyt vagy ámítást. Haragjokat, örömeiket, megilletődéseiket,
                  lelkesedésöket, közönyöket, minden csak annak hitte, minek mutatkoznak. A
                  figyelmezőbb vizsgáló sem gyanít nálok szenvedélyt, mely lappang, bosszút, mely
                  titkon forr, becsvágyat, mely a dicsőséghez vagy hatalomhoz töretlen utakat keres,
                  mely a végeredményért hallgat, nélkülöz, megtagadja és lealázza magát: szóval
                  semmit, mi alattomosságot vegyít természeti hajlamainkhoz, hogy azokat szétbontsa
                  és új elemekkel olvassza egybe, semmit, mi nyers indulatainkat azért fedi be, hogy
                  kifejtse és fokozza. Arckifejezésökkel sehogy sem lehetett volna álnokságot,
                  színlelést vagy ármányt egyeztetni. Aki rájok nézett, akaratlanul is gondolá: mily
                  nyílt, őszinte és becsületes képe van a két Mikesnek, s be könnyű lelkök fenekéig
                  látni! S valóban a nyílt arc oly tükre a léleknek, mint a tiszta vízszín a
                  medernek, melyben mozog, halkan vagy a belső megtörődések miatt hullámokat vetve.
                  De olvasóim jól tudják, hogy van patak, mely mélységét tisztasága miatt nem
                  gyaníttatja, s van, melynek nincs mélysége, csak tisztasága. Mikes János nyílt
                  képe az elsőt, Mikes Kelemené a másodikat juttatja eszünkbe. S e különbség nagy
                  változást szült arcvonalaikon, melyek az élet küzdelmei közt alig ütöttek
                  egymáshoz, a teljes nyugalomban már közös jelleget nyertek, a halottágyon pedig
                  meglepetésig hasonlókká hidegülhettek. A két testvér inkább kellemes, mint
                  szabályosan szép arcú. Emelkedett homlokuk, töveikben egy kevéssé vastag s
                  nyílásainál egy kevéssé tág orruk és a közönségesnél valamivel szélesebb álluk
                  férfiúi erőre, szilárdságra mutatnak; míg finom arcbőrük, előnyomulás nélküli
                  pofacsontjok, szabályos metszetű, eleven színű, szelíd kinyomatú ajkaik, a gonddal
                  ápolt karcsú bajusszal és keskeny, hajló, gyöngéd kezök, az elegáns, a nagyúri, a
                  kellemes leventét állítják elénk, ki több időt tölt dísztermekben, mint tábori
                  sátrakban, s az élet által útba dobott akadályokat inkább szeretné megkerülni,
                  mint áttörni. E benyomást Kelemen nagy, de merengő sötétsárga szemei még
                  határozottabban növelik; míg ellenben János éjfekete és tüzes szemei, az indulatok
                  élénkebb mozzanatai alatt, egészen eloltják.</p>
               <p>A két testvér hosszúdad arcának hasonlatosságát csökkenti az arc- és hajszínezet
                  is. Kelemen arcbőre ómagyar, azaz, se nem szőke, se nem barna; haja pedig, mely
                  válláig omlik, sötétgesztenye. János ébenfekete fürtei természetes gyűrűzetekben
                  törnek ki fövege alól, s barna arcszíne, melyet anyjától, Kornis Ágnestől nyert, a
                  Mikes család ősi szelíd arcvonalait, már magokban valamivel erélyesebbé, sőt
                  érdekesebbé is teszik.</p>
               <p>János tizenkét hosszú év óta, csak elbeszélésünk kezdete előtti napon találkozott
                  Kelemennel, az apai háznál, hová Lupuj vajdának - ki a család régi barátja -
                  engedelmével jött, még mint testőr hadnagy, de azon gondolattal, hogy Erdélyben
                  fog letelepedni, s ezentúl tehetségeit hazája szolgálatjára szenteli. E titkát még
                  senkivel sem közlé. S általában a rég óhajtott és soká haladt viszontlátás örömei
                  közt, idejök sem vala terveik- és reményeikről szólani. De Mihály bátya terített
                  asztala, hol csak hárman ültek párolgó ételek és tölt serleg mellett, elég
                  alkalmat adott keblök föltárására.</p>
               <p>János élményeit beszélte el; Kelemen csak szerelméről szólhatott.</p>
               <p>Mihály tölté a bort, hol Kelemen poharába, ki bámulva hallgatá bátyjának számos
                  küzdelmét a csatákban s a viszonyokkal, hol a János poharába, ki benső részvéttel
                  függött öccsének panaszain, haragján és Sárára halmozott magasztalásain.</p>
               <p>- Ha csak egyszer láttad volna - sóhajtá Kelemen -, rágalmazónak mondanád, ki
                  jobbnak nem hiszi őt, mint amily szép, és szemtelennek, ki más nő szépségét az
                  övéhez hasonlítaná.</p>
               <p>- Úgy van - közbeszólt Mihály -, saját kedveseinken kívül sincs Sáránál bűbájosabb
                  gyerek. De ti nem akartok inni.</p>
               <p>Kelemen fenékig üríté serlegét.</p>
               <p>- Sárát rendkívül igézővé az teszi - folytatá Mihály -, hogy semmiben sem üt
                  anyjához. Jellemét egészen atyjától nyerte, mi nagyobb szerencse, mintha anyja
                  vérmérséke mellé Dáriusz kincsét kapta volna születési ajándékul.</p>
               <p>- S míveltsége? - tudakolta János.</p>
               <p>- Bethlen Istvánné udvarában serdült fel - válaszolá Mihály spártai
                  rövidséggel.</p>
               <p>- De azért szelíd, visszatartózkodó és szerény - jegyezte meg Kelemen, ki Mihály
                  eszményképeinek nem volt föltétlen bámulója.</p>
               <p>- Öcsém! Bethlen Istvánnéban minden összpontosul, mi a nemes és mívelt úrnő
                  tulajdonaihoz tartozik. S maga a spanyol király aggodalom nélkül tehetné első
                  palotahölgyévé, annyira ismeri az illedelmet.</p>
               <p>- Nem kétlem - mondá Kelemen -, de akkor aztán mi nem ismernénk többé rá; mert egy
                  spanyol palotahölgy feszes, hideg modora őt kellemeinek nagy részétől
                  megfosztaná.</p>
               <p>- Én is - közbeszólt János -, inkább képzelhetném Szécsi Máriát az avaloni tündérvárban, hol a szerelem és igézet királynéja
                  lakik, mint a komor Escurial falai közt.</p>
               <p>- S te ismered őt? - kérdé ragyogó arccal Mihály.</p>
               <p>- Midőn egyszer Lupuj vajda a szucsávai havasokon bölényekre vadászott,
                  kíséretéből néhányan Mármarosba tévedtünk, hol Bethlen Istvánné atyjának, Szécsi
                  Györgynek valamelyik végvárában mulatott... A szép nő iránti kíváncsiság győzött
                  kötelességérzetemen. Míg társaim az út felől kérdezősködtek, észrevétlen
                  elszakadtam tőlök, és a leáldozó nap tajtékzó ménen már Szécsi vára előtt talált.
                  A névtelen lovag sípjának jelhangjára a barátságos várnagy leereszteté a hidat, s
                  a vár tündére, a hódító Mária, akkora kitüntetéssel fogadott, mintha régi
                  ismerőseiből a legjobbal találkoznék. Lupuj vajda háromnapi távollétemet észre sem
                  vette. A bölény és medve nyomai minden figyelmét lebilincselék. Nem tudakolt
                  utánam, s hibám, melyet szégyelltem volna tagadni vagy palástolni, soha még szóba
                  sem jött.</p>
               <p>- Nos! Nem voltál elragadtatva Bethlen Istvánné által?</p>
               <p>- Nem - válaszolá János, méla mosollyal tekintvén nagybátyjára.</p>
               <p>- Hogyan? Lehetséges-e?</p>
               <p>- Miért ne? Én a büszke rózsa lába előtt látom leghamarább meg a kis ibolyát, és a
                  követelő bűbáj a szendeség dícséretére tanít.</p>
               <p>- Haha! - röhöge Mihály bátya. - Tehát a szobaleánnyal mulatunk, ha a háziasszony
                  begyes! Mondhatom, nem rossz nézet. Báthori Gábor uralkodásának első éveiben
                  nálunk, apródoknál is divatban volt. Több érdekes történeteket beszélhetnék a kis
                  ibolyákról, melyeket úgy szakasztottunk le a rózsa töve mellől, hogy
                  vakmerőségünkért a virágkirályné tüskéinek nyomát sokáig hordottuk kezünkben... De
                  miért tekintesz oly komolyan rám? Üssük össze a poharakat. Tréfáimat csak nem
                  magyarázod balra... Üssük össze!</p>
               <p>János fölemelte serlegét, s igyekezett derült arcot váltani, de kedélye még azon
                  kedvetlen benyomás alatt volt, melyet bátyjának ledér élcei idéztek elő.</p>
               <p>- Sára - szólt Kelemen - kétszer kísérte Bethlen Istvánnét Mármarosba, s az atyja
                  halála előtti őszt egészen ott tölté. Jól emlékszem, hogy éppen András napján
                  érkezett Szentlélekre vissza. Sebestyén bátyám már akkor rosszul érezte magát, s
                  harmadnap reggel a terítőn láttam. Szent ég! Mennyi reményem szállt vele
                  sírba!</p>
               <p>- S te egész szívedből szereted Tarnóczi Sárát? - kérdé fölindulással János.</p>
               <p>- Ha csak egyszer találkoztál volna vele - sóhajta Kelemen -, megesküdnél, hogy
                  inkább fognék megválni az élettől, mint bírhatásától.</p>
               <p>- S ő?</p>
               <p>- A gyermekszobában már arámnak tekintette magát.</p>
               <p>- S később?</p>
               <p>- Ah! Sebestyén halála után néhány hét múlva tiltva volt házukba lépnem.</p>
               <p>- De azért beszéltetek együtt? S ő megújítá hűségi esküjét?</p>
               <p>- Sára engedelmes leány.</p>
               <p>- De, remélem, egyszersmind szavához hű.</p>
               <p>- Ő sohasem kötelezte le magát nekem. Viszonyaink közt fölösleges volt az eskü és
                  ígéret. “Nőj egy kissé hamarább, leányom, hogy hazatérésedkor egyenesen az
                  oltárhoz vezethessen Kelemen bátyád”, ez volt Sebestyén úr búcsúszava, midőn
                  jegyesemet Bethlen Istvánné kocsijába emeltem. Hat hónap telt el, s megint a
                  szentléleki várkastély tornáca előtt állott Bethlen Istvánné címeres hintója.
                  Későbbre vártuk a grófnőt, mert sógorasszonyánál, kit férje, Zólyomi Dávid, a
                  székelyek akkori fővezére Vásárhelyre vitt, néhány napot akart tölteni. A
                  kocsizörgésre senki sem mozdult a beteg Sebestyén úr karszéke mellől. Csak az én
                  szívemet ragadta meg egy ellenállhatatlan sejtés, s elhagyva a szobát a tornácra
                  rohantam. Az igazi szerelemnek biztos előérzete van. Mint mondám, Bethlen Istvánné
                  hintója volt, s a grófnő már a lépcsőn. Siettem tehát Sárát is kiemelni.
                  Leírhatatlan szépségű hajadon támasztá karjaimra kezét. Az én kedves kis mátkámból
                  fél év alatt nagyleány lett, sóhajtám bámuló elragadtatással. Elpirult és
                  liliomhalvánnyá lőn. Ajkán egy mosoly repült el, szeméből egy könnycsepp hullott
                  kezemre, meleg és ragyogó - most is érzem helyét. Boldog voltam, bár apja
                  betegsége miatt, melyről már a faluban értesült, bánat borongott Sárám arcán. Ó,
                  mily hiúk reményeink! Amely nap apja sírgödréhez vezettem a leányt, más esetben
                  talán oltárhoz viszem vala. S most...?</p>
               <p>Kelemen félbeszakítá szavait, hogy, mint férfihoz illik, indulatain
                  uralkodhassék.</p>
               <p>- S most - közbevágott Mihály -, ha tovább is ingadozol, szép jegyesed számára a
                  kárpitos és rózsafából kirakott menyasszonyi ágyat a vén Haller Péter készítteti
                  el. A kárpitfákra pajkos Ámorkák lesznek vésve, s vigyorgón fognak a kárpitlepel
                  mögé és a férj redős arcára tekinteni.</p>
               <p>- S Tarnócziné Haller Pétert választotta vőül? - tudakolá János.</p>
               <p>- Alighanem azért ment Szebenbe - sóhajtotta Kelemen.</p>
               <p>- És Haller vén?</p>
               <p>- Tudod, hamar ütötte meg az idő dere; különben csak apród volt, midőn engem a
                  betűkre tanítottak - közbeszólt Mihály bátya.</p>
               <p>- S jelleme rossz hírben áll-e?</p>
               <p>- Azt nem mondhatnám, öcsém, de a lába köszvényes, s még tavaszonként is
                     rókamálú dolmányt visel.</p>
               <p>- Garázda, iszákos? - kérdé ismét János.</p>
               <p>- Bár volna, öcsém, de sima és józan. Túl van gyalulva. Káromkodás helyett
                  fohászkodik, s testvére névnapján is vizet vegyít poharába.</p>
               <p>- Fösvény?</p>
               <p>- Bizony, öcsém, nem dobja ki az ablakon pénzét. Egyszerűen él, kevés kíséretet
                  tart, adóssága nincs, szóval Rákóczi György tanácsosa.</p>
               <p>- S minthogy vén, ugye a féltékenységre nagy hajlama van? Bizonyosan sokat kínzaná
                  nejét.</p>
               <p>- Ki tudja, öcsém? Még senki se ragaszkodott hozzá, senki se csalta meg, nem volt
                  oka senkit félteni.</p>
               <p>- Tehát érzéketlen ember?</p>
               <p>- Öcsém, sírni láttam anyja temetésén. De ki nem sír olyankor? S miért kérded
                  ezt?</p>
               <p>- Hallani akartam - szólt János búsan -, kiért mellőzik Kelement, s kiért áldozzák
                  föl Sárát! Mert van példa, hogy éltes férj mellett a nő elégült.</p>
               <p>- De Sárának nem fog ám Haller Péter férje lenni, s ha te visszavonod szavadat,
                  Kelemennel ketten raboljuk el. Minek hökkentél meg most? A reggel egészen más
                  hangokat pengetél. Nem magad mondtad-e, hogy öcséd helyében lovadra ragadnád
                  Sárát, mint Moldvában szokás, s otthon várnád be a szülék elkésett áldásait. A te
                  nézeted, melyet Kelemennel közöltem, bírta őt azon ígéretre, hogy többé nem
                  ellenzi régi tervemet.</p>
               <p>- Menjünk! - kiáltá János fölindulással. - Én kész vagyok testvérem boldogságáért
                  minden veszélyben osztozni.</p>
               <p>Mihály magasra emelé a serleget.</p>
               <p>- Üssük háromszor össze! - szólt. - Éljen a bátorság!... A szerelem!... A kéj,
                  melyért kockáztatunk...</p>
               <p>- S a mámor, mely után főfájást érzünk! - tevé hozzá János rezgő hangon, mosolyra
                  vont arccal.</p>
            </div>
            <div type="chapter">
               <head>5</head>
               <p>Nemcsak a szentléleki várkastélyban, hanem Szentlélek helységében is
                  megfoghatatlannak tarták Tarnócziné nagyasszonyom elutazását és hosszas
                  távollétét. Eddig mindig félt, hogy ha lábát a kapun kiteszi, tüstént fenekestül
                  fölfordul az udvar. Eddig, midőn csak a szomszéd faluba is kellett mennie, három
                  nappal előbb már elkezdette a sopánkodást azon sok kár és hátramaradás miatt, mely
                  otthon nem létében házát érni fogja. Megjósolta, hogy kedvelt tejesbögréjét Jutka
                  bizonyosan eltöri, hogy az étekfogó, amint a tált hordozza, a legszebb kamuka abroszra zsírfoltot ejt, hogy a kertész a
                     turbolyát bürök helyett az ágyásokból
                  kigyomlálja, hogy a kukta csirke gyanánt a vén bóbitás kakast fogja
                  megmelyeszteni, hogy a kopóknak a számtartó nem adja ki a zabkenyeret, hogy Vidrát
                  vagy farkasgombával vagy egérkővel megétetik, hogy a kulcsár az abroncs alatt
                  megfúrja a hordót, hogy az udvari kovács hamis kulccsal fölnyitja a
                  liszteskamarát, hogy az ispán napokig nem fog a mezei munkára gondolni, hogy a
                  béres égő pipával dűl a kazal alá, hogy a szél kikapja a szikrát, és az egész
                  belső takarmány meggyullad, hogy a perje onnan a pajtára fog repülni, hogy a
                  pajtáról lángba borul a gabonás, hogy a gabonástól az istálló, legfölebb csak a
                  cserepes várkastély marad épségben. De ez is mit használ, ha az általános zavar
                  alatt a részeg várnagy csavargókat bocsát az udvarba, kik minden zárt fölvernek, s
                  azon boldogtalan hitben, hogy egy szegény árva özvegynél rejtett kincset lehet
                  találni, még a szobapadlást is kifeszegetik!</p>
               <p>Eddig Tarnócziné nagyasszonyom a jóslatoktól, melyek elméjében tolódtak,
                  visszarettenve, befogott lovait néha ismét kifogatta, vagy ha útra indult, mindig
                  hamarább tért haza, mint mondá.</p>
               <p>Most azonban kocsiba ülésekor zsémbelt és jövendölt ugyan egy keveset, de ámbár a
                  távol fekvő Szebenbe ment, nem azért mérgelődött, hogy miért vannak hát befogva a
                  lovak, hanem hogy miért nem sietett eléggé a kocsis. Aztán a belsőleánynak öt, az
                  ispánnak hat, a várnagynak hét napot mondott visszatérése idejéül, minélfogva
                  Jutka másnap éjjelre, a külső emberek pedig legfölebb harmadnap délre méltán
                  félhettek érkezésétől, s mégis már negyedik hétre fordult az idő, anélkül hogy
                  Tarnócziné hazajött volna.</p>
               <p>- Egészen megváltozott a nagyasszony, bizonyosan halálát érzi - ez okoskodásban
                  lelt az udvari személyzet a történtek magyarázatára kulcsot, s voltak olyanok is,
                  kik már a fekete szélű és pecsétű levelet minden percben várták.</p>
               <p>Csak a szentléleki plébános, ki legnagyobb ellenségének gyönge oldalait legjobban
                  ismerte, nem csodálkozott a várkastély asszonyának sem gyors távozásán, sem
                  hosszas késésén. Szerinte kapzsiság, cselszövés és képmutatás röpíté ki vackából a
                  vén Tarnóczinét, mégpedig oly ellenállhatatlan csáberővel, hogy ha kocsin nem
                  nyargalhat Szebenbe, a legelső holdvilágos éjfélkor piszkafán lovagolt volna
                  oda.</p>
               <p>Mi szelídebben ítélünk ugyan a szentléleki várkastély asszonyának jelleméről, de
                  mégsem titkolhatjuk el olvasóink elől azon adatokat, melyeket az ő rögtöni és
                  szokatlan távozásának indokai felől a tisztelendő úr - mint mondá - hiteles
                  kútfőkből merített.</p>
               <p>Tarnóczinénak pénzkövetelése volt egy szebeni kalmáron, ki a pör folyama alatt őt
                  uzsoráskodással vádolta, mi ha bebizonyul, a nagyasszony tekintélyét saját
                  hittársainál, kik vallásosságáért bámulták, megingatta volna. Szükségessé lőn
                  tehát vagy a kalmár száját bedugni, vagy a bírák jó véleményét megnyerni.</p>
               <p>Továbbá Haller Péter öccse, Gergely, kinek néhai hitvese Tarnócziné testvére volt,
                  szélhűdésben meghalt, mégpedig magtalanul. E szerencsétlenség a szentléleki
                  várkastély asszonyát rendkívüli tevékenységre izgatta, azon fényes kilátások
                  miatt, melyek belőle eredhetnek. Mert a szelíd Haller Péterrel a boldogult
                  Gergelyné hozományának kiadása iránt, minden ellenkövetelések és függőben levő
                  keresetek ellenére - most könnyen egyezhetett. Rég táplált vágyát is Sára férjhez
                  adására nézve a véletlen halál elősegíté, minthogy már Haller Péternek kellett
                  öccse helyett a család számára fiörökösről gondoskodni, ha tudniillik nem akarja
                  temérdek vagyonát oly mellékágra szállítani, mely az ő házával három nemzedék óta
                  nyílt ellenségeskedésben élt.</p>
               <p>Tegyük még hozzá, hogy a szentléleki plébános nézete szerint - Szebenben
                  Tarnóczinéra a foglalatosság mellett mulatság is várt. Mert Szeben lelkipásztorai
                  a városban naponként terjedő romlottságot szívökre vevén, elhatározák azon szigorú
                  fegyelmet, melyet elődeik a hitújítás kezdetekor gyakoroltak, ismét életbe
                  léptetni. Főként egy Wittenbergából érkezett híres
                  és buzgó szónok, kit az elaggult nagypap káplánává nevezett ki, irtóháborút
                  indított a némberek gyöngeségei, tévedései és bűnei ellen. Amely férj megengedte
                  nejének a kendőzést és piperét, számíthatott a legközelebbi vasárnap oly
                  célzásokra, melyek büszkeségét porig alázták, s ha az egyházi tanács tagja volt,
                  még helyét is könnyen kockáztathatá.</p>
               <p>Amely özvegy híre gyanúba jött, a legelső vizitáció alkalmával nyomozás és egyházi fenyíték alá esett. S a szebeni
                  közönség a templomkövetésnek szívrendítő látványát is sokkal többször élvezé, mint
                  magára a közerkölcsiségre nézve kívánatos vala. E szigor meglapította a fiatal
                  káplán tekintélyét, s a fejedelem udvari káplánja nemegyszer mondá, mégpedig
                  mélyen sóhajtva, hogy a Luther tanait követő Szeben maholnap oly szent várossá
                  lesz, minő Kálvin igazgatása alatt Geneva volt;
                  ellenben a tisztább hitet valló magyar kulcsos-helyek s különösen Gyulafehérvár lakosai Babilon minden bűneit kezdik
                  utánozni.</p>
               <p>Tarnócziné, a kegyes és szeplőtlen életű árva özvegy fél év óta vágyott hallani a
                  szebeni nagy szónokot, s meg vala győződve, hogy bár németül nem tud, annak szép
                  prédikációit szíve által érteni fogja. S hátha még egy templomkövetést is láthat!
                  Minő elégtétel a nem jól védett erény számára, a bűnt vezeklés közt és közszemlére
                  kitéve találni! Tarnócziné sokkal fásabb szívű volt, hogysem a meleg vért, kivált
                  ha női erekben csergedezne, ne gyűlölje, s a kéjmámort, melyet ő sohasem érzett,
                  kárhoztatta akkor is, midőn az az isteni és emberi törvények megsértése nélkül
                  támadt. Hát még ha ellenkező eset fordult elő! - Mennyit tanulhatna Sára, az én
                  hígeszű leányom, a derék szebeni káplánnak - kinek az Isten aranyozza meg száját
                  még jobban - velős prédikációjából! Bizony, hasznos iskola volna számára ez az út,
                  melyre az úr Jézus Krisztus segítségével most indulok. Hátha levetkezné rossz
                  szokásait a szebeni nagy templom küszöbén, hátha az isteni tisztelet végével lelki
                  ábrázatjának legalább egy vonása hasonlóvá válnék az ő boldogult atyjáéhoz! - Ily
                  fohászkodások szakadtak Tarnócziné ajkairól, midőn elindulása előtt a reggeli imát
                  bevégezte, de mindamellett eszébe sem jutott leányát kocsiba ültetni s magával
                  vinni.</p>
               <p>Oly csodálatosnak látszott a nagyasszony e következetlensége, hogy a szentléleki
                  plébános is csak sok fejtörés után tudta megfejteni. Pedig az ok - mint a felötlő
                  eseteknél szokott lenni - igen egyszerű volt.</p>
               <p>Tarnócziné tudta, hogyha leányát a szerény és visszavonuló Haller Péter naponként
                  látja, akkor a házasságból semmi sem lesz. Sára fiatal kora és hódító szépsége még
                  a hiú agglegényeket is megdöbbentené: annál inkább Haller Pétert, ki másokról
                  sokat, magáról keveset tartott. S az is lehetetlen volt, hogy Péter hosszabb idő
                  alatt ne tapasztalja, miként a nagyasszony anyai hatalmának igénybevétele nélkül a
                  leendő ara, ha valahová nézni kell, inkább tekintene a széles világon minden
                  érdektelen vagy unalmas tárgyra, mint éppen az ő elviselt s barázdáktól
                  megszántott arcára. S Haller, ki ifjúkorában sem részesült a viszonzott szerelem
                  örömeiben, annyira hozzászokott a rideg nőtlenséghez, hogy inkább nyugtatta volna
                  fejét ágyvánkos helyett egy hideg és éles kődarabon, mintsem mellette a csipkés,
                  puha párnákat, míg ő alszik, titkon hulló könnyek nedvesítsék. Szóval, a
                  Tarnócziné által Sára számára kiszemelt férj érzékeny, vén férfiú volt, kit a
                  nagyasszony jól ismervén, előbb hitegetni és bebonyolítani akart, s csak miután ez
                  megtörtént, miután Péter mint kérő lépett föl, akkor látta elérkezettnek az időt,
                  hogy az anyai hatalmat egész eréllyel, egész korlátlansággal igénybe vegye.
                  Sárának tehát otthon kellett maradni, de természetesen valakinek a fölügyelete
                  alatt, s így kérte meg a nagyasszony Naprádinét - néhai férjének nővérét - egy
                  kedélyes levélben, hogy az ő távolléte alatt költözzék a szentléleki várkastélyba,
                  s legyen Sárának második anyjává.</p>
               <p>Naprádiné ijedtében kiejté a nagyasszony levelét kezéből, s azon szorongás fogta
                  el szívét, melyet még csak egyszer érzett, midőn tudniillik az egész faluval
                  együtt a világ végét várta. S nem ok nélkül, mert nevezetes csodák történtek. Az
                  udvaron az aprómarha bódultan kezdett nyargalni, visítni, röpködni. A lovak
                  legelőiket odahagyván, fölemelt nyakkal, kitágult orral, nyerítve, szagolva és
                  sörényeiket rázva rohantak az istállóba. A fellegtelen égen a nap arca
                  elszederjesedett, mintha szélhűdés érte volna. A láthatárra pedig szürkület
                  borult, árnyékos és fakó, a vigasztalás nélküli estve rögtönzött homálya, a
                  mosolygó délután közepében. E rendkívüli tények a természet bomlására mutattak
                  ugyan, s Naprádiné a nap tartóssága iránt nem volt többé oly szilárd véleménnyel,
                  mint régen; sőt néha még azt sem hitte lehetetlennek, hogy a föld egyszer csak
                  kellő világítás nélkül hagyathatik, s az emberek kénytelenítve lesznek nappal is
                  meggyújtott lámpával járni, de bár a szép úrnő mindennemű csodára elkészülve volt,
                  arra álmában sem gondolhatott, hogy Tarnócziné valaha Sárát reá bízza, holott tőle
                  eddig inkább féltette, mint a ragálytól.</p>
               <p>S igazán szólva Naprádiné - született Tarnóczi Judit - az engedékeny erkölcsbírák
                  véleménye szerint is hivalkodó és hiú nő vala, kit gyúlékony szíve könnyelműségre,
                  élénk képzelődése kalandori ötletekre, nemes alapú, de ábrándokra hajló kedélye a
                  bevett szokások és az illem szabályainak megsértésére akárhányszor csábított. A
                  világ Mikes Mihállyal való viszonyát sem tartá egészen gyanún kívül esőnek.
                  Beszélték, hogy Naprádi utolsó napjaiban igen féltékeny férjjé kezdett válni, s
                  minden jószomszédság mellett sem bánta volna, ha házát Mihály úr ritkábban
                  látogatná meg. Arról is suttogtak, hogy a még mindig szép nő az özvegyi gyászt
                  hamar elvetette, s vissza sem tekintve a még friss sírhantokra, táncolva ment
                  volna az oltár elébe, ha Mikes Mihály csak kisujját is nyújtotta vala a kézfogóra;
                  de a szeleburdi úr Naprádi halála után komollyá lőn, s annyiszor dícsérte a néhai
                  férj szép tulajdonait, hogy látszott, miként azok ellenében több tisztelettel,
                  mint versenyzési vággyal bír. Az özvegy - a mendemondák szerint - ingerültté lőn a
                  különben udvarias szomszéd megváltozott modora miatt, és semmit próbálatlan nem
                  hagyott, hogy azt ismét a régivé alakítsa. Fölrakta ékköveit, s díszesebb
                  öltözetben járt, mint a gyulafehérvári palotahölgyek; de ekkor Mihály úr az
                  egyszerűséget kezdé bámulni, s merengő elragadtatással tekintett a falon Ábrahám
                     pátriárka nejére, ki befűzött váll és papucs
                  nélkül ment a kútra vizet meríteni, bár sejdíté, hogy ott egy fényes szárnyú
                  angyallal fog társalgani. Naprádiné mint eszes nő hamar észrevette: mit néz Mihály
                  a falon. S másnap csaknem Ábrahám pátriárkáné mezében hagyá magát véletlenül
                  meglepetni, de már ekkor a különc udvarló a szoba másik falán a bársonyköntösű
                  Séba királynéra veté szemét, s csodálkozott, hogy
                  a bölcs Salamon miért nem kérte meg tüstént a gyémántos és drágagyöngyös szép
                  asszony kezét. Szóval az özvegy most ritkábban tudta Mihály úr ízlését eltalálni,
                  mint férje életében, s ily helyzet minden más nőt vagy bosszúra vagy megvetésre
                  bírt volna; azonban a galambszívű Judit a haragra igen szelíd, a lemondásra igen
                  makacs volt, és állhatatlan eszű szomszédjának bánásmódja csak annyit változtatott
                  rajta, hogy a boldog szerelemről írt verses munkákat ritkábban olvasta, s egész
                  éjeken át oly szomorú történeteket tanult be könyv nélkül, melyekben a kegyetlen
                  lovagok halálra keserítették szerelmeseiket, s csak akkor vették észre, hogy hibát
                  követtek el, midőn már késő volt.</p>
               <p>Nem fűzöm tovább a Naprádinéról keringő híreket, melyeknek ha századrésze is igaz,
                  megfoghatjuk álmélkodását, midőn a nagyasszony anyahelyettessé nevezte ki. Eddig a
                  szentléleki várkastély kapuja majdnem el volt csukva előle, s most hízelgő
                  szavakkal hívták meg az ott lakásra. Eddig Sárának beszélni is alig volt szabad
                  vele, s most az ő tanácsai szerint kelle magát viselnie.</p>
               <p>A szép özvegy a várkastélyba indulása előtt tízszer is elolvasta Tarnócziné
                  levelét, s végre ragyogó arccal így sóhajtott föl: - Már azt is hiszem, hogy
                  sógorasszonyom maga kínálja meg Mikes Kelement Sára kezével. Ah, de az mégis sok
                  volna! Talán csak annyit óhajt, hogy az ő nyílt beleegyezése nélkül legyenek
                  boldogok, s maholnap Kelemenhez egy vén cigányné fog sompolygani, és tenyeréből
                  annyi szerencsét jósol, ha Sárával titkon megesküszik, hogy a szerelmes ifjú
                  leányrablóvá lesz, s csak az első kereszteléskor kezdjük sejteni, miként a
                  cigányné, ki Sára anyját rászedte, a Sára anyja volt. Olvastam én ennél furcsább
                  történetet is. A makacs asszonyok sokszor játszották csellel ki esküjöket, melyet
                  megszegni a világ miatt szégyelltek. Annyi bizonyos, hogy Tarnócziné nem hívott
                  volna házába, ha a Mikes családdal ki nem akarna békülni. Hiszen ő tudja
                  viszonyomat Mihállyal, ámbár Isten látja, hogy nincs mit tudjon róla. Ah, Mihály
                  is csakolyan, mint a többi férfi. Míg nem valék özvegy, minden szépet elmondott
                  rólam, s most nem akar ismétlésekkel többé untatni.</p>
               <p>Judit, ki a nagyasszony távozása után fél nappal érkezett meg, Sebestyén temetése
                  óta csak egyszer látta Sárát, s akkor is alig egy percig.</p>
               <p>Mihelyt tehát kocsijából a tornácra lépett, a második anyákhoz méltó, hideg, de
                  jóakaratú arckifejezésre szedte össze vonalait, s egy körmönfont mondatra is
                  elkészült, melyben említendő vala, hogy sok dícséretet hallott kedves unokahúga
                  szerénysége, jámborsága, helyes magaviselete s mindazon ritka tulajdonai felől,
                  melyek a mostani romlott világban, csak egy oly példás életű anyának, milyennel az
                  ő kedves unokahúgát az Isten megáldotta, gondos felügyelete alatt képződhetnek ki
                  valódilag, s még így sem mindenkor. Judit bizton hitte, hogy e nyilatkozat által,
                  mely sok főtörésébe került, nemcsak új jogaiba, de a leány szívébe is szilárdul
                  behelyezi magát, s tőle kitelhető méltósággal haladott a nagy középajtó felé,
                  midőn az hirtelen felnyílt, s egy könnyű, nevető alak repült karjai közé,
                  megcsókolá homlokát, arcát, ajkait, s oly édes, csengő hangon üdvözlé a rég várt
                  “nagynénikéjét”, hogy a jó Judit szótlan elragadtatással tartá átölelve azt a
                  lényt, ki ha a legaranyosabb fellegből repült volna alá, akkor sem lehetne sokkal
                  ragyogóbb és költőibb.</p>
               <p>- Mily szép vagy, Sárám! Mily bűbájos hajadonná váltál! Istenem, mily szép vagy! -
                  ismétlé Judit tízszer is, meg levén győződve, hogy elkészített hosszú szónoklatát
                  mondja.</p>
               <p>Sára elpirult és nevetett: Juditnak örömkönny csillogott szemében, s irigység
                  nélküli bámulattal nézett unokahúgára, mint a művész által rajzolt oltárképre.</p>
               <p>- Hadd szorítsalak ismét karjaim közé, Sára. Ej! Milyen szép vagy! Apád deli
                  férfiú volt; anyád, virágzó korában, még kegyessége mellett is magára vonta a
                  lovagok szemét; de te... mit is mondjak... ezer szerencse, hogy nem vagyok fiú,
                  mert az én szegény parányi eszemet egy tekinteteddel kiigéznéd fejemből.</p>
               <p>Sára éppen azon években, melyek alatt egészen kifejlődött, senkitől még nem hallá,
                  hogy szép. Bethlen Istvánné udvarában csak növendék leányka volt, kiről a vendégek
                  sugdosva beszélték el egymásnak, miként valaha nagy zavart fog a férfiszívekben
                  okozni. E halk megjegyzésekből juthatott füléhez valami hízelgő nesz, mely keblébe
                  csempészhette a hiúság pillanatnyi incselgéseit; de hazaérkezése óta anyjától
                  mindig csak arra volt figyelmeztetve, hogy arca egészen eltorzul, ha mosolyog és
                  faképnél nem egyéb, ha komoly akar lenni. S Mikes Kelemen, ki róla egészen más
                  véleményben volt, a háztól el lévén tiltva, csupán a szomszéd erdő fáinak
                  sóhajtozhatá, hogy az ő kedvese bájosabb a tündérek királynőjénél is; de már
                  Rákóczi György korában rég vége volt azon regényes világnak, melyben a csevegő
                  madarak megtanulták és továbbfecsegték az ábrándozó ifjak nyilatkozatait, s
                  melyben a hű galamb és a merész sólyom jobb szerelmi posta volt, mint most némely
                     bérruhába öltözött tigris. Sára tehát
                  legfeljebb a vén pórnőktől, kiket betegségökben ápolt, hallott magasztaltatást, de
                  ezek jámbor egyszerűségökben mindig angyalnak nevezték őt. S ki ne tudná, hogy az
                  ily cím inkább a jó szív, mint a szép arc illetéke? Szóval kevés hajadon vala
                  külsőjére nézve csupán saját véleményére úgy utasítva, mint ő, s még kevesebb, ki
                  hasonló külső mellett szerényebb véleményt formált volna önmagáról. Ennélfogva
                  elpirult ugyan, midőn nagynénjétől először is azt hallá, hogy szép, de az ismételt
                  dicséreteket, a bámuló arckifejezést és hangot, melytől Naprádiné hamar megválni
                  nem bírt, oly furcsának, oly mulattatónak vélte, hogy állhatatosan hivé, miként
                  “nénikéjében” kedves kötekedőre talált, ki csodálatra méltó komolysággal tud
                  tréfálni, s kinek magasztalásait csak egy kába gyermek vehetné valónak, de érett
                  eszű leány nem; pedig ő már rég az, mert tizennyolcadik évét is betölté.</p>
            </div>
            <div type="chapter">
               <head>6</head>
               <p>Naprádinéval egészen új világ költözött a várkastélyba.</p>
               <p>A skatulyák és bőrös ládák, melyeket egy társzekér hozott, többnyire
                  hivalkodásokra való dolgokat csempésztek a szemérmes szobákba, hol minden bútor a
                  nagyasszony rideg kedélyét tükrözte vissza, s hol az egyetlen valódi tükörre
                  Sebestyén úr halála óta fekete fátyol volt borítva. Még aznap elkezdődött tehát a
                  kipakolás, s előre képzelhető vala a nagy különbség, mely a háztartástól kezdve a
                  legcsekélyebb jelentőségű szokásokig, mindenben mutatkozni fog. Judit levendula-,
                  jázmin- és rózsavízzel tölt pélkéket, bőrfinomító
                  pépet s a kendőzés magasabb művészetére vonatkozó eszközöket és anyagszereket
                  rakott azon szűz asztalra, mely Sára titkosabb kecseinek volt ártatlan tanúja, s
                  melyen a virágserlegen, egy tiszta vízzel megtöltött régi ezüstmedencén, egy kevés
                  háziszappanon, egy hibásan annak nevezett acéltükröcskén, és a haj rendbe hozására
                  okvetetlenül szükséges tárgyakon kívül soha semmi más nem foglalt helyet.</p>
               <p>Sára figyelemmel, de meglepetés nélkül segített Judit körül. Látszott, hogy a
                  pipere rejtelmeibe csakúgy be van avatva, mint bárki, s nagynénje, ki unokahúgának
                  e jártasságát hamar észrevette, óvatosabban kezdé előszedni a kézitáska apró
                  rejtelmeit, s némely bájszert, mely talán a leghatásosabb volt, a keresgélő ujjak,
                  Isten tudná miért, érintetlenül hagytak.</p>
               <p>- Ki szokott, kedves gyermekem öltöztetni? - kérdé Naprádiné, azon kecses
                  elbágyadással, mely neki kiválóan jól állott, megszakítván a rakosgatást.</p>
               <p>- Jutka fonja be a hajamat - válaszolta Sára egyszerűen.</p>
               <p>A fölemlített haj, csillámos és túlgazdag aranyszőke volt. Ha kibontották volna,
                  hullámzó palástjával a térd hajlásáig eltakarná az eszményileg sudár és mégis
                  ingerlő idomú, de csak középtermetű lányt; úgy pedig, amint most két ágra fonva s
                  a kontynál magas fésűvel leszorítva és egy-egy fekete acéltőrrel át volt szúrva,
                  terhével fárasztani látszott a karcsú, finom nyakat. Judit szemeit a gyönyörű
                  hajzatra veté, mely tükörsimán borult a halántékokra, s ezáltal a hosszúdad, ovál
                  arc összhangzását még emelte, s mely oly egyenlő szálakból állott, hogy a
                  nyakszirt felől tekintve is, sem alatt, sem az erős tekercsekben, egyetlenegy
                  megtágultabb vagy rendetlen tincsre sem lehetett volna találni. De a kényes
                  nagynénét mentől inkább elbájolta az, amit látott, annál több előítélettel gondolt
                  Jutkára, kiben, bár druszája vala, Tarnócziné fösvénységéből indulva ki, egy
                  fölcserepzett kézbőrű, mocskos kötényű s hegyes sarkú vörös csizmás leányt sejte.
                  S hátha még csepű haját zsírral vagy olvasztott vajjal keni! Hátha tisztátalanok
                  ujjai, midőn a szép Sára fejékének rendezéséhez mer nyúlni! Ez ötletek Judit
                  érzékeny idegeit, anélkül hogy Jutkát ismerné, az undortól rezgésbe hozták.</p>
               <p>- Kedves húgom - szólt majdnem esdeklő hangon -, ugye nem fogod első kérésemet
                  megtagadni?</p>
               <p>- Mily hálátlannak képzelsz, nénike, midőn ezt kérded - sóhajtá gyermekded
                  szeszéllyel Sára.</p>
               <p>- Engedd, hogy míg együtt leszünk, mindig én rendezzem hajadat.</p>
               <p>- Ah, nénikém, az én együgyű fejem nem érdemes ily megtiszteltetésre.</p>
               <p>- Mily bohó vagy, Sára! - szólt Naprádiné szemérmesen, mosolygó húgát átkarolva. -
                  Lásd, én a világban forgok, és sok gyönyörű alakkal találkoztam, s a képíróknál is
                  tán jobban tudom, hogy mi a női szépség. De dicsekvés nélkül mondhatom, miként
                  csak egy leányra emlékszem, kinek oly tiszta, sötétkék szeme, s oly sugárzó,
                  gazdag aranyhaja volt, mint neked.</p>
               <p>- Ó, mit nem beszélsz te, néném! - dorgálá Juditot Sára kitörő nevetéssel. - S ki
                  volt az a leány?</p>
               <p>- Bolina.</p>
               <p>- Bolina? Még Bethlen Istvánné udvarában sem hallottam nevét említtetni. S hol
                  lakott?</p>
               <p>- Biz azt, kedvesem, már elfeledtem, de külsőjére világosan emlékszem, mintha most
                  is szemem előtt lebegne.</p>
               <p>- S családja? - tudakolá Sára kíváncsian.</p>
               <p>- Úgy gyanítom fejedelmi vagy legalábbis lovagi.</p>
               <p>- S férjhez ment-e?</p>
               <p>- Isten mentsen, kedvesem. Hisz Bolina a híres
                  Apolló hódításainak is ellenállott, mint egy könyvből olvastam. Ő az erkölcsi
                  tisztaság nimfája.</p>
               <p>- Tehát valami tündérféle?</p>
               <p>- Mint magad vagy, Sára! S kivált haja és szeme csalódásig hasonlít a tiédhez.</p>
               <p>Judit asszony jellemzésére meg kell jegyeznem, hogy ő azon ritka erdélyi nők
                  sorába tartozott, kik több világi, mint vallásos könyvet olvastak. Főleg a verses
                  beszélyeknek, melyek akkor igen el voltak terjedve, nagy kedvelője volt, s
                  mindent, amit csak a költők meséltek, szent igaznak vélt. Babszem Jankót és a
                  félszemű óriást, Tündér Ilonát és a vasorrú bábát úgy hitte, mint a szaracénok létezését, mint a keresztes vitézeket vagy a
                  háremhölgyet, s annak koromfekete őreit. Különös előszeretettel viseltetett pedig
                  a költeményekben szereplő szép némberek iránt, kiknek szenvedéseit egészen
                  sajátjává tevé. Velök együtt sírt és örvendett oly bensőséggel, mintha testvérök
                  vagy barátnőjök volna. De ez még nem volt elég. Judit kedvelt hősnőit a legutolsó
                  vonásig képzelme elébe szokta rajzolni, s amely eszmét felőlök s környezetükről
                  egyszer formált, attól többé megválni nem bírt. Elméjébe vésődött minden alak, s
                  elvitathatatlan valósággá incselgé magát. S ő arra
                  többé gondolni sem akart, hogy találkozhatnak, kik a verses regények egyéneit
                  más-más kinézésűeknek is hihetik, mint ő. Ennélfogva a társaskörökben feltűnő
                  úrnőket gyakran oly finom árnyalatokban lelte valamelyik eszményképéhez
                  hasonlóknak, hogy nehéz volt sajátságos észjárásán el nem mosolyodni. S most a
                  kecses Sára, ki vidor természetességével egészen leigézte, még magasabbra fokozá
                  összehasonlítási szenvedélyét. Mert ha aranyhajára, sötétkék szemére és könnyű
                  karcsú növésére talált is egy eszményképet Bolinában, hamar kénytelen volt
                  belátni, hogy unokahúgának szemérmes, de eleven és érzésektől pezsgő arca a
                     vesztai hivatás hideg márványszépségét nem
                  tükrözheti vissza. Bármely légi termetű volt Sára, meleg, ingerdús vonalai heves
                  vérmérséket gyaníttattak, s kevéssé voltak arra kijelölve, hogy a férfikebelben
                  földi vágyakat ne ébresszenek. S ki arcára tekintett - minden bűnös gondolat
                  nélkül is -, inkább szerette volna magáévá tenni őt, mint merengőn imádni. Minél
                  szűziebb vala a kedves lány egész lénye, annál többször figyelmeztette a mindkét
                  nemű ismerősöket, hogy belőle milyen derék nő fogna válni, s mentől sugárzóbb és
                  dévajabb kedélye volt, annál biztosabban lehetett sejteni, miként az erős
                  érzésekre, s a mély szenvedélyre is rendkívüli mértékben alkalmas. Árva Tarnócziné
                  nagyasszonyom ezt feltenni nem akarta ugyan, de Judit nagynéne, ki szenteskedő nem
                  volt, és a világban élt, már az öltözékasztal rendezésének bevégzése előtt kezdé
                  találgatni azon szép menyasszonyokat, kiket pici, mosolygó szájok, vakítón fehér
                  zománcú fogaik - melyekkel a nevetésre hajló eperajkak gyönyörű ellentétet
                  képzenek - s az égő rózsa és szűz liliom színeiből vegyített finom arcbőrük még
                  sokkal meglepőbben hasonlókká tesznek Sárához, mint Bolinát, a földi élvezetekre
                  nem vágyó tündért az aranyhaj és sötétkék szemek. Judit elméje végigfutott
                  mindazon hölgyeken, kik a verses regényekben érdekes szerepet játszottak, s majd
                  az egyik, majd a másik nevét ruházá igéző unokahúgára: azonban kénytelen volt
                  bevallani, hogy ez mindeniktől különbözik, egy egészen sajátságos példány, és oly
                  tulajdonokkal is bír, melyeket előbb nála kell látni, hogy varázsaiktól
                  meggyőzzenek.</p>
               <p>Ha Sára hiú lett volna, fejét e dícséretek könnyen elkábítanák; pedig nagynénje
                  nem akart hízelegni. Túlragadtatását talán növelte a szívélyes fogadtatás, melynek
                  azon házban lőn részesévé, hová a legszorosabb vérviszonyok mellett is évek óta
                  alig volt módja belépni, s mint sejté, azért, mert a rideg erkölcsű anya hite
                  szerint, rossz hírben állott. Nem lehetetlen, hogy Sára szépsége kevésbé gyakorolt
                  volna rá igéző hatást, ha - mitől mindig tartott - a leányban hidegséget vagy
                  előítéletet tapasztalt volna maga iránt. De akik közelebbről ismerték Judit
                  asszonyt, különféle hibái mellett is, sem hízelgéssel, sem irigységgel nem
                  vádolhatták. Azon ritka nők közé tartozott, kik tetszelgési vággyal bírtak,
                  anélkül, hogy még vetélytársaikban is a szépséget el akarnák vitatni, s kik
                  barátnőiket sem ámították oly magasztalásokkal, melyek nem szívből jöttek.</p>
               <p>Mi Sárát illeti: ő világért sem volt úgy leigézve nagynénje által, mint ez általa.
                  Érzett ugyan bizonyos rokonszenvet iránta, de azt is érzé, hogy vonzalmának aligha
                  van mély alapja. Mulattató és furcsa jelenségnek tartá Juditot, kivel kedvesen
                  lehet időt tölteni, s ki különcségei mellett is szeretetre méltó, csakhogy
                  barátnőnek igen koros, nagynénének igen gyermekies. Meg volt győződve, hogy a
                  szentléleki várkastély komor színét naponként fogja rokona által veszíteni; de ha
                  elméje az egész életet oly sötét kinézésűnek rajzolta le, minő a várkastély, már
                  akkor e zord épület földerítésére mégsem óhajtá maga körül csak Juditot. Jelenléte
                  vígabbá tette őt, de melegebbé nem. Az első estve, melyet együtt töltöttek, már
                  határozott egymás iránti indulataikról.</p>
            </div>
            <div type="chapter">
               <head>7</head>
               <p>A kegyes Tarnócziné a török szokásoknak általában nagy ellensége volt, de a rövid
                  s velős mondatokat szerette mindenüvé fölbiggyeszteni, s e részben csakugyan
                  hasonlított a muzulmánokhoz. A kastélytornác homlokától kezdve az üvegpoharakig
                  temérdek tárgy vala szent igék és bölcs eszmék hirdetője. S Jutka kezein, míg
                  törlőkendőjével tisztogatott, alkalmasint az egész erkölcstan megfordult. Ez ellen
                  semmi kifogásunk nem lehet, bár vannak, kik azzal tartanak, hogy még a jóból is
                  megárt a sok - de az már csakugyan furcsa volt, miként éppen az angyali Sára
                  nyoszolyája fölött egy vörösmárvány táblácskára következő szavak voltak vésve: “Ha
                  csak kisujjadat nyújtod is a sátánnak, egész karodat magához fogja ragadni.” A
                  szép gyermek nem kapcsolhatta föl szemérmes övét, nem vethette le sötét vagy
                  lilaszín köntösét, nem húzhatta ki lábait a parányi cipőből, nem vonulhatott a
                  szeplőtlen titkokat fedő paplan alá, nem temethette aranyfürteit a hófehér vánkos
                  könnyetlen és bűntelen tisztasága közé, nem hunyhatta be szemeit a tündér álom
                  enyelgéseire anélkül, hogy az óva intő vörös tábla tekintete elé ne tolakodnék.
                  Szerencsére, a vetkezőasztalon az estéli mécs Tarnócziné fösvénysége miatt
                  rendszerint homályosabban pislogott, mintsem a bevésett betűket el lehessen
                  olvasni; reggel pedig a hajnalszürkület csak a tárgyak körvonalait emelte ki,
                  midőn már Tarnócziné az ágyból fölzaklatá leányát, azon nézetben levén, hogy az
                  álomból a hajnali rész az ördög joga. Így tehát kevés alkalmat nyert Sára a
                  márványlap bölcs tanácsát fontolóra venni, s különben is az egész vésetnek oly
                  általános értelme volt, hogy kár lett volna egy ép kedélyű leánynak azon eseteken
                  törni fejét, melyekben kisujjunkat a sátánnak szoktuk nyújtani. S nem is
                  vádolhatjuk ellenkezőjével Sárát, legalább anyjának elutazásáig. De Judit
                  nagynénével töltött első éjjele már a kísértés kezdete vala. Ez a deli úrhölgy
                  tudniillik a ráruházott anyai jognál fogva Sára szobájában az árva Tarnócziné öreg
                  mennyezetes ágyát választá nyughelyül, s miután kedves bálványának haját,
                  vállkapcsait kibontotta, s homlokára, ajkaira és mindkét orcájára egy-egy csókot
                  nyomott volna, maga is szabad csomókban gyűjté havazó válláról össze a szétomlott
                  ében fürtöket, és könnyű csokrot vetvén hálófejkötőjére, lefeküdt. Azonban
                  ahelyett, hogy kioltaná az asztallámpát, kezével hátratolta a leeresztett
                  ágykárpitokat, s a vánkosra támasztva könyökét, ismét beszélgetni kezdett
                  Sárával.</p>
               <p>Változó színű és világú éj volt. A fellegeket a gyors szél hamar sodrotta a hold
                  arca elébe s onnan tovább. Az ablak alatti fák zizegő levelei az üvegkarikákat
                  csapdosták. A lombok ernyőjének nyílt résein a zúgás közt fütty is tört ki, az
                  ágak reszkettek, s a kemény törzseknek csikorgása hallhatóvá lőn. E nesz, mely
                  néha a sivalkozásig hágott; e sötétség, mely néha fekete fátyolát a csillagok
                  őrfényéről levonta, s magát látszott megsemmisíteni; e fény, mely néha fáklyájának
                  utolsó csillámát is eloltá; s meggyőzetve letűnt a láthatárról; e szeszélyes éj,
                  mely most szelídült, majd zordonná lőn, s hangját és színét gyakran fölcserélte,
                  komor, de idegébresztő hatással bírt Juditra. Többször kérdezé Sárát: nem alszik-e
                  még?, s a nyert feleletre mindig élénkebben beszélt. Minden eszébe jutott, min
                  valaha örvendett, s minden, mi valaha könnyeket facsart szemeiből. Egész
                  élettörténetét elmesélte, hol méla és ábrándozó arccal, hol nevetve és szilajon.
                  Nem hozott föl kétértelműséget sem eszmékben, sem helyzetek rajzában. De
                  Tarnócziné házából némely szó használata egészen száműzve volt, s különösen a
                  szerelmet valódi nevén említeni nagyobb szemtelenségnek tartatott, mint
                  legvisszataszítóbb gúnynevein. S minthogy Judit élményei a szív szenvedéseibe és
                  tévedéseibe összpontosultak, természetes volt, hogy Sára sok oly dolgot hallott
                  nénikéjétől, melyet maga is igen világinak tarta, s mely érzékeire és
                  képzelődésére, bár észrevétlenül, azonban mégis izgatón hatott. Az
                  elzárkózottságban töltött évek egyhangúságából azon benyomások közé
                  varázsoltatott, melyeket Bethlen Istvánné udvarában tapasztalt, s melyeket, mint
                  kárhozatosakat, emlékéből is mamája, a szenteskedő Tarnócziné, végképp ki akart
                  irtani.</p>
               <p>Oly különösen érzé magát Sára a nagynéne vallomása alatt, mint az apáca a
                  bálteremben, mely szédítő örömeivel leigézi és megdöbbenti őt, s melynek szépsége
                  felől kevesebb kétsége van, mint ártatlanságáról.</p>
               <p>Judit elhallgatásakor a kakas talán az éjfélt is rég kihirdeté. Sára behunyá
                  szemét, hogy álomnak engedje át magát; de ha a hold élesebben világítana, ajkain
                  oly eleven és változó mosoly volna látható, mely ébrenlétét gyaníttatná. Később a
                  gyermeteg, a vidám és angyalártatlan arcra valami dac, valami negéd tévedt, mely
                  egészen idegen eleműnek tetszék, s mely a derült és szelíd vonalak napfénye közé
                  egy-egy sötét árnyat vetett. Ekkor gyönge sóhaj emelkedett kebléből, melyet halk
                  és elfojtott nevetés váltott föl, s az ellenkező érzésekkel küzdő lány fülig vonta
                  fejét a takaró alá. Judit pedig, ki már félszenderbe merült, e szavakat vélte
                  hallani. - Miért szeretne? Nevetség! Hisz nevemet sem tudja. Álom, üres álom!</p>
               <p>A lég szellemkéi kiáltották-e be az ablakon, hogy a sóvár özveggyel, ki régi
                  barátját, Mihályt rajzolá álmos mámorában nyoszolyája elébe, kegyetlenül
                  ingerkedjenek?</p>
               <p>Judit dörzsölte szemeit, körülnézett és hallgatózott. A szoba csendes volt és
                  borongó. A földre helyezett mécscserép, melynek az akkori szokások szerint a nők
                  hálótermében egész éjen nem volt szabad kialudni, csak néha lobbant fel úgy, hogy
                  világa mellett a tárgyakat látni lehessen. A hold pedig megunta a nedves párákkal
                  a fény és homály fölött osztozni, s máskorra halasztotta a láthatár ábrándos
                  kivilágítását. Az ablaküvegek percegtek és zizegtek, de a szél csak a legprózaibb
                  zajjal adá Juditnak tudtul, hogy még részeg kedve van, s verni fogja az ablakot,
                  sőt néhány cserepet a ház fedeléről okvetetlenül le akar ütni. Ily betyár
                  tombolásba a finom szellemek nem vegyíthették szavaikat: ez természetes volt.
                  Judit tehát Sárát kezdé gyanúba venni. De ennek ágyából egyenlő és mély lélegzés
                  alig észrevehető nesze hallatszék, s a föllobbant mécs alabástromfehér arcot,
                  szendén álmodó vonásokkal emelt ki egy másodpercig a vánkoson, s borított megint
                  éjlepelbe. - Ő nincs ébren! - sóhajtá Judit. - Csendesen pihen. S azóta ismét
                  megnyíltak volna ajkai, ha álmában beszélne. Kétségkívül én álmodtam. Valami
                  jóslat volt, mégpedig rossz! Borzasztó sejtések támadnak lelkemben. Utoljára
                  Mihály meg sem fog ismerni. Ah! A csalfa, a hitegető, az álnok! Még holnap
                  elhozatom álomhüvelyezőmet, melyet sietségből
                  ottfeledtem. Istenem! Mennyit kell a szegény nőknek a férfiaktól szenvedni!</p>
               <p>Judit mély felindulással dűlt párnái közé, s bánatában oly hosszasan aludt, hogy
                  midőn szemeit kinyitá, Sára már felöltözve állott előtte, s a haj ígért rendbe
                  hozása aznapról elmaradt.</p>
            </div>
            <div type="chapter">
               <head>8</head>
               <p>De ha szép húgának fürteit Judit nem is rendezhette, semmi sem gátolá, hogy az
                  egész főt igazítás alá ne vegye.</p>
               <p>Sára Bethlen Istvánnétól hazajőve, aranykapcsos imakönyveken kívül egypár verset,
                  rímelt krónikát s lovagregényt hozott magával, többnyire magyar és olasz nyelven,
                  mely utóbbin elég folyékonyan beszélt, még a latinból is - az akkori úrhölgyek
                  szokása szerint - valami keveset értett.</p>
               <p>Tarnócziné nagyasszonyom bevárta Istenben boldogult férjének temetését, s aztán
                  Sára világi könyveit a kegyes Sebestyén emlékére s annak - mint mondá - határozott
                  rendeletéből máglyára raká. Hamuvá égett a tündérország, s maradványai, melyek
                  önként nem röpültek a légbe, minthogy éppen szapulás ideje volt, egy nagy vasüstbe
                  gyűjtetvén, lúg készítésére használtattak. E szigorú, de ünnepélyes eljárás után,
                  a szóbeli végrendeletet teljesítő anya nagy falka átkot szórt a néhai nevében az
                  olaszokra, kik mind pápisták és bálványimádók, s komoly, sőt fenyegető
                  kézmozdulatokkal köté a bámuló Sára szívére, hogy többé ne merészeljen az új
                     ammonniták átkozott nyelvén beszélni, mit a
                  kisleány annál könnyebben teljesíthetett, mert az egész vidéken úgysem értette
                  volna meg senki. Egyébiránt Tarnócziné, ki elméje és áhítatossága miatt egyaránt
                  híressé lőn, távol volt attól, hogy egyetlen magzatából falusi libát neveljen.
                  Minden elhamvasztott könyv helyett legalább tíz egyházi értekezést és prédikációt
                  kellett Sárának elolvasni, s ráadásul még a Tarnócziak- s Naprádiakkal rokonságban
                  levő családok nevezetesebb pöreinek történetét is édesmamája élő előadásából igen
                  gyakran tanulmányozhatta; csakhogy a szegény gyereknek, mint látszott, nem sok
                  emlékezőtehetsége volt e komoly és szükséges dolgok megtartására; míg ellenben a
                  verses regények tiltott sorai, gyakran oly olvashatón lebegtek szeme előtt, mintha
                  le volnának nyomtatva. Még a kezdőbetűk cirádái is ott voltak a levegőben, s
                  vigyorgó tekintettel erősíték, hogy nem haltak meg, nem égtek el.</p>
               <p>Minthogy olvasóim már tudják, miért kellett Sárának a szellemi társaságtól, mely
                  Ecsedről és a mármarosi várból Szentlélekig kíséré, megválni, könnyen
                  elképzelhetik meglepetését, midőn a kamara és konyha körüli intézkedéseket
                  végezvén, a nappali szobába lépett, s ott az asztalon és üveges almáriumban egy
                  csomó idegen könyvre talált, melyek a régi porosakat legjobb helyeikből
                  kiszorították, s a viaszszín pergament és fekete marokkói bőrbe öltözött vaskos
                  művek közt, tafotával, bársonnyal vagy tarka
                  papírral borított ledér alakjaikkal úgy nézhettek ki, mintha Éva anyánk
                  legcsábítóbb leányai simultak volna rideg erkölcsbírák és színmutató farizeusok
                  oldalbordáihoz, hogy addig incselkedjenek, míg mindenik velök táncolni, citerázni
                  és zsolozsma helyett egy pajkos szerelmi dalt fog énekelni.</p>
               <p>Görcsök környeznék a kegyes Tarnóczinét, s leánya is elpirult, nem tudni szégyen
                  vagy meglepetés miatt.</p>
               <p>S hogyne! Hisz Judit néni a legdivatosabb olvasmányokat rakta szeme elibe. Nem
                  volt ugyan közöttök illemsértő - mert az akkori kor a frivolitásokat kevésbé
                  szerette, mint mi -, de tartalmuk többnyire világi érzésekre és történetekre
                  vonatkozott, mi máskor elég ok lett volna, hogy a szentléleki várkastélyba be se
                  bocsátassanak. Most azonban nagy kitüntetésben részesültek, mint szoktak a
                  visszahívott száműzöttek, kiknek fő érdemök a hosszas távollét. Cyrus király és Nagy Sándor hódításai, Tiridates örmény hercegúrfi szerelme, a mágnessziget körül
                  tett veszélyes utazások, a kerekasztal hőseinek
                  viselt dolgaiból néhány szép rege s temérdek verses krónika a törökök és magyarok
                  közt folyt háború fényesebb eseményeiről, voltak az asztalra helyezve, oly
                  szeszélyes változatossággal, hogy most a tündérországba, majd a krími tatár rabság
                  békóihoz ragadták a képzelődést, s ha Sára egy percben a száguldó magyar levente
                  hímes-gyöngyes nyeregkápáján a szendrődi vagy temesvári basa háreméből elrablott
                  szép odaliszkkal találkozott, már a másikban a
                  Héttorony fenekére zárt fogoly lassú és méla éji dalát hallhatá, ki honn maradt
                  árva neje s kicsiny gyermekei után kesereg. S mily kellemesen hatott kedélyére,
                  midőn a Bethlen Istvánné udvarában olvasott könyveket is újra láthatta. Előtte
                  volt a fiatal Abigail, a goromba vén Nábál kacér neje:</p>
               <p>Mint menté meg haláltól az ő urát.</p>
               <p> Leszállítván szent Dávidnak haragját.
               </p>
               <p>Megtalálá a Vitéz Francisco regényes történetét, melyet a
                  híres Ráskai Gáspár szerzett, s várról várra
                  utazván, a szép úrhölgyeknek citera mellett énekelt. Sok könnynek kellett folyni e
                  költő érzékeny műve miatt, különben a házaló dalnokok nem nyerték volna az újabb
                  versírók által utasításul, hogy előadásaikban Francisco nótájához tartsák magokat.
                  Sára, a nagynéne csodálkozására, könyv nélkül szavalá Zebernik urának, a hős
                  Franciscónak történetét, azon jelenettől kezdve, midőn Béla király Budára hívja,
                  hogy a nagy ünnepéllyel tartandó vitézi játékokban részt vegyen. Neje a
                  búcsúzáskor szívére köti, ne kérkedjék a többi lovagok rossz szokása szerint, mit
                  meg is ígér, de fájdalom, nem teljesít. A király tudniillik a torna után, melyben
                  a bajnokdíjt Francisco nyerte el, fényes lakomát tart, s a bortól felhevült urak
                  kezdék dicsérni váraikat, fegyvereiket, vadászsólymaikat, uradalmaik
                  termékenységét, udvari bolondjaik élceit: szóval mindazt, mi becsessel bírtak.</p>
               <p>Francisco sem akart hátramaradni. Esküvel erősíté tehát, hogy ő mindnyájoknál
                  gazdagabb, mert neki van a legszebb és leghűbb felesége. Zaj támad az étteremben,
                  s Kassander - az a híres bajvívó, kit a vitézi játékon csak Francisco emelt ki
                  nyergéből - gúnyosan fölkacagva mondá: nőd szépségéről nem szólok; de
                  jámborságáért le mered-e Zeberniket és fejedet kötni? Nem kellett ennél több, hogy
                  a becsületében sértett férj a király színe előtt élet- és halálalkura lépjen
                  Kassanderrel. A mátkagyűrű meg egy aranyhandzsár volt a jel, melyet ha Kassander
                  előmutat, be fog bizonyulni, hogy Zebernik várasszonyának hűségén diadalmaskodott.
                  Béla király és a lovagok a férjjel együtt mély titoktartásra kötelezték magukat.
                  Kassander tüstént útnak indult, s a kitűzött határidőre mind a mátkagyűrűvel, mind
                  pedig az aranyhandzsárral a királyi palotába lépett. Franciso Zeberniket elveszté,
                  de midőn a tőke elébe ment, hogy bárddal fejét levágják, Béla közbevetette magát,
                  s addig kért, míg sikerült a halált örök ideig tartó száműzetéssé
                  változtatnia.</p>
               <p>Ó, én édes fiam, kicsinyded apródom,</p>
               <p> Eleitől fogva ki voltál titkosom:</p>
               <p> Ki hitte volna, hogy így csalatkozom,</p>
               <p> Én asszonyod miatt legyen bujdosásom?</p>
               <p>Ily gyöngéd és rendkívül költői kifakadással vált el kedvelt szolgájától
                  Francisco, s nyakába vette a széles világot, nem átkozva nejét, nem esküdve
                  bosszút. Mit egyébiránt igen helyesen is tett, mert a bonyolított mese
                  továbbfolytatása nélkül is képzelhetik olvasóim, hogy Kassander csalárd
                  eszközökkel jutott a kívánt jelekhez, s a nő ártatlansága kétség alá sem jöhet. A
                  kis apród közlé jó gazdája panaszát a várból már elűzött asszonnyal, s ez éles
                  elméjű lévén, hamar sejdíté az ármányt, mely szerencsétlenségöket kovácsolta.
                  Férfiruhába öltözött, Béla király udvarában Loránt név alatt megjelent, s
                  ügyességével és nemes modorával úgy megnyeré a vén uralkodó szívét, hogy végre
                  fiává s trónörökösévé fogadta. Ily kegyeltetés alkalmat adott neki rendre az
                  ármány nyomába jutni, bujdokló férjét fölfedezni és Kassandert, ki már nádorispán
                  volt, hatalma tetőpontján megbuktatni. A költemény végén nőruhába öltözik Loránt,
                  Francisco feleségéhez jut, s a király trónörökös nélkül marad.</p>
               <p>Még a verses regény kezdetén alig volt túl a szép Sára, midőn Judit összecsapván
                  kezét, bámulattal kiáltott föl: - Az Istenért, kedves gyermekem, hogy tudhatod
                  ezt?</p>
               <p>- Akár végig elmondom - válaszolá húga minden negély és dicsekvés nélkül.</p>
               <p>- Ah! Végig? - tudakolá Judit növekvő meglepetéssel.</p>
               <p>- Igen. S ha neked tetszeni fog, csinos párbeszédekben is előadhatom. Mert
                  eljátszottuk.</p>
               <p>- Hogyan? Eljátszottátok?</p>
               <p>- El ám!</p>
               <p>- Mit értesz ezzel?</p>
               <p>- Csak azt, nénikém, hogy Bethlen Istvánné íródiákja a történetből színművet
                  készített.</p>
               <p>- Olyant, minőt Balassa Menyhért árultatásáról olvastam?
               </p>
               <p>- Természetesen, de sokkal szebbet. Mi pedig régi cifra ruhákat vettünk magunkra,
                  s a cselédekkel, kik játékunkat nézték, majdnem elhitettük, hogy az egész velünk
                  történik. Némelyik Loránton könnyezett; mások szerették volna Kassandert megverni,
                  s tán teszik is, ha nem tudják, hogy a huszti vitéz várnaggyal gyűl meg a
                  bajuk.</p>
               <p>- S kicsoda játszta Loránt szerepét?</p>
               <p>- Ah, merte volna-e valaki Szécsi Márián kívül? Arra sok ész és gyakorlottság
                  kell.</p>
               <p>- S te mi voltál?</p>
               <p>- Csak a kicsi hű apród.</p>
               <p>- És Francisco helyét ki töltötte be?</p>
               <p>Sára vállat vonított, s halaványabb arccal, de igézően gyermekded hangon
                  mondá:</p>
               <p>- Ó, azt én is szeretném tudni!</p>
               <p>Judit újságvágya fölébredt, és száz kérdéssel is ostromolná húgocskáját, ha ez
                  történetesen vagy számításból egy könyvet vévén kezébe, fönnhangon nem kezdi
                  olvasni:</p>
               <p>Egy krónikát mondok, urak, hallgassátok,</p>
               <p> Kinek talán mását ti nem hallottátok.</p>
               <p>Az elszavalt két sor elég volt Judit eszének új irányt adni. Ha a pünkösdirózsára
                  friss hó esik, nem bágyad el hamarább annak virító színe, mint ahogy egy méla
                  szenvelgésbe összehúzódtak a fiatal özvegy nyílt és mosolygó vonalai: - Ó, a
                  férfiak! - sóhajtá. - Jobb ha nem ismered, Sárám, a férfiakat. Ezt te könnyen
                  teheted anyád felügyelete alatt. Neki árgus szemei vannak. Egészen más helyzetben
                  voltam én. Csak Isten a megmondhatója, mennyi könnyet kell hullatnunk szívünk
                  miatt! Mert sok oly Volter király van a világon, milyenről a kezedben levő könyv
                  versel, és sok oly Griseldis. Nem szükség a
                  példákért messze mennünk.</p>
               <p>Világos volt, hogy Judit ábrándozó hajlamainál fogva egészen a Griseldis szerepébe
                  képzelé magát, s a jókedvű Mikes Mihályban egy kegyetlen szeszélyű Voltert vélt
                  feltalálni. Sára éjjeli beszélgetésük után nem lehetett aziránt kétségben. -
                  Hiszed-e, nénikém - szólt enyelgőn -, hogy minden költemény közt, melyet olvastam,
                  legkevésbé ez tetszett.</p>
               <p>- Bizonyosan csak írásmódjáért, mely már elavult - válaszolá Judit.</p>
               <p>- Nem, nénikém, tartalmáért.</p>
               <p>- Ugye bosszankodtál Volterra?</p>
               <p>- Griseldisre, nénikém.</p>
               <p>- Pedig ő a legtökéletesebb nő volt.</p>
               <p>- Nem kívánnék ily tökéletes lenni.</p>
               <p>- Hűn szerette férjét.</p>
               <p>- De önérzés nélkül! - válaszolá Sára.</p>
               <p>- A szerelem minden áldozatra kész - jegyzé meg Judit. - Majd ha szíved és hited
                  egy férfihoz lesz kötve, másként fogsz vélekedni.</p>
               <p>Sára elejté a társalgás fonalát, szórakozottá lőn, s midőn tekintete Judit éles
                  fekete szemeivel találkozott, elpirult.</p>
               <p>A kedves gyermek bizonyosan Mikes Kelemenre gondol - ezt vélte a nagynéne, s
                  kíméletből egy könyv átlapozásához fogott. Sára is követte példáját, s a
                  Tarnóczinétól máglyára ítélt munkák minden testvéreiket és rokonaikat magukkal
                  hozva igyekeztek hamar utánpótolni azt, mit kitiltatásuk óta a szép leány tudni és
                  érezni elmulasztott. S valóban Judit néne könyvtára kimeríthetetlennek látszott,
                  mint a bőség szaruja. Mindig újak kerültek elő olasz vagy többnyire magyar
                  nyelven, s találkozott közöttök hébe-hóba komolyabb tartalmú is, melyet az
                  érzelgős özvegynél nem kerestünk volna.</p>
               <p>Mik voltak akkori költészetünk és prózánk becsesb terményei közül Sára kedvelt
                  olvasmányai, felesleges volna említeni, minthogy olvasóim hihetőleg százból sem
                  ismernek egyet. Akkor nagy körük s nagy hatásuk volt. Utóbb némelyike a
                  ponyvairodalomba bejutván, hosszasan tengett a tükör háta mögé szúrva, vagy a
                     mestergerendán. Míg ellenben a finnyásabbak,
                  melyek könyvtárba zárattak, s a művelt osztály részvététől vártak életet, a
                  szatmári béke után egészen feledésbe jutottak - de nem azért, hogy újakkal
                  cseréltettek volna föl -, s midőn később a régiségbúvárok kíváncsisága irántok
                  fölébredt, nagyrészint még úgynevezett egyetlen példányban sem valának
                  előteremthetők, pedig virágzó éveikben tíz kiadást is láttak; oly sors, mellyel
                  mostani verseink nem dicsekedhetnek; mit nem úgy említek, mintha jóslani
                  akarnék.</p>
               <p>De egy vendégektől nem látogatott falun reggeltől estig a nők időtöltésében sok
                  hézag támadna, hova az unalom férkőznék be, ha csupán az olvasás állana
                  rendelkezésökre. Ezt jól tudta Judit, mint napjainkban minden kecses hölgy, ki
                  órákig ül pipereasztal mellett, még akkor is, ha reménye sincs egész nap olyannal
                  találkozni, kinek tetszése közelebbről érdekelné. Általában az öltözködés bizonyos
                  éven túl az élv igen izgató nemévé válik, míg csak foglalkozás marad a fiatal
                  leányoknál, kik minden ruhában szépek. Sára engedé haját a néne mesteri keze által
                  divatos vagy eszményi formákba gyűjteni, de maga nevetett legjobban, midőn
                  egyszerű szoknyáival, melyek köznemes leányokétól többnyire csak finomabb
                  szabásukkal különböztek - a fürtein átfont margaréták és gránátkövek kirívó
                  ellentétben tűntek föl. Judit nem tudta rábeszélni, hogy az ő gazdag ruhatárából
                  válasszon kelméket. Igaz, nehéz is lett volna Sárát hiúságánál fogva csábítani e
                  kívánat teljesítésére, minthogy rajta még a háziszövet is csodálatosan jól állott.
                  A nagynéne tehát fortélyhoz nyúl. A verses regényekben előforduló úrhölgyek
                  viselete szerint jelmezekké alakította át díszruháinak nagy részét, s felöltöztek
                  dévajságból, szeszélyből és egymás mulattatása végett, most Judit a Sámsont
                  meghódító, kacér Delilává, majd Sára a kis Dávid király szívét leigéző Jeftává. Klorinda, ki Tankréd herceget szerette; Morgana tündér, ki bűvös-bájos
                  szépségével Parceval lovagot tartóztatá vissza az
                  ezüstmedencének, melyben Krisztus vére őriztetett, fölkeresésétől, s a költők több
                  más kecses alakjai sem maradtak ki a játékból, és napjainkban nem egy színésznőt
                  tett volna boldoggá azon ruhadarabok birtoka, melyeket Judit, hogy húgának
                  szórakozást szerezzen, összetatarozott. Elgondolható, mennyi idő telt el így
                  észrevétlenül a tükörnél, a varróasztalnál és a szeszélyes olló mellett, mely az
                  özvegy izgékony képzelődését nyomban követvén, a legsajátszerűbb formákat teremté.
                  Tündérgyors szárnyakon repültek az órák, s ha haladásuk egy percig lankadt, már
                  Judit új és meglepő tervekkel volt készen. Elfeledte érzelgéseit, el rosszul
                  viszonzott szerelmét; el a látogatással késő szomszédokat, csak hogy húgának, kit
                  az anyja mellett unalommal töltött évekért kártéríteni akart, szórakozást
                  szerezzen. Valami nemes szívű, de egyszersmind valami démoni volt e sürgeségben.
                  Ha a szabadba mentek sétálni, bokrétákat fűzött, melyek a keleti virágnyelven a
                  kedély s érzelem édes titkait beszélték el, s csak azt sajnálta, hogy az őszi
                  növényzet nem bír annyiféle jelképes virággal, amennyivel ő egészen beavatni tudná
                  Sárát azon rejtett tudományba, melynek szépségéről és hasznairól a hét bölcsek -
                  mint hitelesen állíthatja - vastag könyveket írtak; nem is említve Salamon
                  királyt. Ha esős, sáros időben a szobából kijárni alkalmatlan volt, Judit lantját
                  kezdette pengetni, s minthogy a zene a táncot hamar eszébe juttatta, Sárát - kit
                  anyja e botrányos élvezettől nagy gonddal oltalmazott - különbnél különb figurákra
                  tanítgatá, s egészen el volt ragadtatva, midőn észrevette, hogy szép bálványkája -
                  hála a Bethlen Istvánné gondoskodásának! - több kellem- s művészettel lejt,
                  szökell és hajlong, mint amennyi elég volna egy falka rideg keblű és álnok
                  szenteskedőt a világ romlottságáról való meggyőződésre vezetni.</p>
               <p>Mihály napján pedig, a reggeli után, egy tengerzöld és egy lilaszín női lovagruhát
                  talált Sára a pipereasztal mellett.</p>
               <p>Judit asszony, ki belépő húgát észrevenni nem látszott, nyílt imakönyv előtt
                  merengett, s csak akkor veté föl éjsötét szemeit, midőn kirívó tettetés nélkül
                  lehetetlen volt tovább elmélyedésben maradni.</p>
               <p>- Kedvesem, ma szegény, néhai férjemnek névnapja van - sóhajtá.</p>
               <p>Sára hallott már annyit nénikéje élettörténetéből, hogy szükségesnek ne tartsa
                  rendkívül szomorú arccal fogadni ez emlékeztetést.</p>
               <p>- Az idő szép - folytatá Judit illetődött hangon. - Az ég oly derült, mint a
                  legvidámabb májusi délelőttön.</p>
               <p>- Alkalmasint ma nem fog esni - közbeszólt Sára, sajdítva nénje célzatát.</p>
               <p>- S megázástól nincs mint tartanunk, ha hosszasabban is ülnénk szabadban - jegyzé
                  meg Judit.</p>
               <p>- S ha messzebb is távoznánk a háztól - egészítette ki Sára.</p>
               <p>- Például hozzám - mond a néne. - Úgyis e napot mindig otthon töltém. Tavaly
                  Celnáról éjjel-nappal utaztam, mert másként lehetetlen volt pontban megérkezni. S
                  már szürkülni kezdett a hajnal, midőn falum határánál valánk, hol míg a kocsis egy
                  mély kerékvágásból a kocsit ki akarta rántani, a rúd kettétört. Gyalog siettem
                  haza. De a virrasztás és törődés miatt oly kimerült valék, hogy rögtön le kellett
                  feküdni, s egész nap ki sem nyitám szememet. Aludtam, mint a halott, s csak akkor
                  rezzentem fel először, midőn már az éjfél a névnappal együtt elmúlt. Reggel pedig
                  megint visszaindultam Celnára, mert szép társaság volt a szüretre összehíva, s el
                  nem maradásomról ígéretemet bírták. Képzelheted, mennyit bosszantottak barátnőim
                  azon módért, mellyel volt férjem emlékét megünneplém. Pedig ha a névnap alatt
                  szüntelen aludtam is, legalább otthon tevém, s a dolognak ez a lényeges oldala. De
                  öltözzünk már, kedvesem! Különben elkésünk, s itt ér a dél.</p>
               <p>- Sietek, hogy fogassak - szólt Sára az ajtó felé indulva.</p>
               <p>- Mibe, angyalkám? Hisz a hintóval a sógorasszony ment Szebenbe.</p>
               <p>- A várnagy kocsijával elmehetünk.</p>
               <p>- Ah! Attól a döcögés miatt még a feleúton már oldalfájást kapunk.</p>
               <p>- Megpróbáljuk hát az ispánét.</p>
               <p>- De kerékpántjai oly vékonyak, mint a levélpapír, s mielőtt sikolthatnánk a
                  földön leszünk.</p>
               <p>- Van egy erős társzekerünk, mely az ecsedi sárt is reccsenés nélkül kiállotta,
                  majd abba fogatom az igáslovakat.</p>
               <p>Judit látván, hogy csellel Sárán nem győzedelmeskedhetik, más húrt kezdett
                  pengetni.</p>
               <p>- Mit mondasz, kedvesem - szólt mosolyogva -, mit mondasz a ruhákra, melyeket
                  öltözőasztalod előtt látsz? Tetszenek-e?</p>
               <p>- Igen szépek - válaszolta Sára, szemeit gyönyörrel legeltetve rajtok.</p>
               <p>- A lilaszínben igézőleg néznél ki, aranyfürtű tündérkém; a tengerzöld pedig, ha
                  felpróbálnám, tán nem állana egészen rosszul.</p>
               <p>- Sőt rendkívüli jól, kedves néném. Magam is amazonok királynőjének gondolnálak
                  benne, vagy Semiramisnak, midőn a világ
                  meghódítására indul. Lásd, mily szorgalmasan olvastam könyveidet - kötekedett
                  Sára, átölelve Juditot. - De mi hasznát vehetnők ez öltözékeknek? Hisz oly hosszú
                  uszályuk van, hogy apród nélkül nem is sétálhatnánk a szobában.</p>
               <p>- Hát ha lovagolnánk? Miért ne tegyük?</p>
               <p>- Tán az igásokon, nénikém?</p>
               <p>- Azokra nem szorultunk, kis civódó! - szólt nevetve Judit. - Alkalmasint a tornác
                  előtt most felnyergelve áll kép paripa. Egyik vasszín, hosszú röpke sörénnyel,
                  tomboló fehér körömmel, büszke rövid nyakkal s mégis oly szelíd és értelmes
                  tekintettel, mintha beszélni tudna. Mihelyt meglát, remélem, le fog térdelni, hogy
                  könnyen ülhess hátára. A másik engemet hasonló kitüntetésben aligha részeltet,
                  mert nem lépett néhai férjem iskolájából a nagyvilágba, s elég önfejűnek látszik,
                  de mindent egybevetve végtére sem lehet sok panaszom magaviseletére. Csak akkor
                  bokrosodik meg, ha az útról nyúl szökik fel, vagy puttonos szamárral találkozunk.
                  Különben jó erkölcsű, álnokság és fortély nélküli sötétpej. Kísérőre sincs
                  szükségünk a lovászgyermeken kívül. Ebédet már rendeltem otthon, s csak az öltözés
                  és indulás van hátra. Fogjunk hozzá.</p>
               <p>Sára, bár arca örömtől s vágytól égett, vonakodott a ruhát érinteni.</p>
               <p>- Segítsek? - kérdé Judit.</p>
               <p>- Menjünk kocsin.</p>
               <p>- Hisz te Ecseden sokszor lovagoltál. Magad említéd.</p>
               <p>- De nálunk szokatlan. Úgy hiszem, anyám nem szeretné, ha hallaná. Sohasem mondtam
                  neki, hogy tudok.</p>
               <p>- Most én vagyok anyád.</p>
               <p>- Mégpedig, mint látom, igen szigorú - szólt ingerkedve Sára.</p>
               <p>- Amit Lórántfi Zsuzsánna, a mi kegyelmes fejedelmünk neje, ki az erkölcsiség
                  tükre és az illem szabályai körül Petneházinénál is szigorúabb, naponként tesz,
                  talán nekünk is szabad hébe-hóba megpróbálni.</p>
               <p>- De nem tűnnék-e föl valakinek hozzád menetelünk módja?</p>
               <p>Ezt oly tréfás s mégis komoly hangnyomattal ejté Sára, hogy Judit a csínyen kapott
                  gyermekként elpirult.</p>
               <p>- Ah! Mihály urat érted? Igazad van - sóhajtá.</p>
               <p>- Tehát a kocsi mellett maradunk?</p>
               <p>- Nem, Sárám! Lovagolni fogunk, de csak az udvar körül, vagy legfölebb Szentlélek
                  felé.</p>
               <p>- Hát a névnap? Hát fogadásod?</p>
               <p>- Hagyján! Lelkileg otthon leszek. Kétannyiszor gondolok férjemre, mint ma egy
                  éve. Ez bőven pótolja a személyes jelenlét hiányát. Amit akartam, könnyelmű ötlet
                  volt. Eszemből kiesett, hogy ma valószínűleg találkoznánk... Mikes Kelemennel.</p>
               <p>- Hisz az még nem volna baj - jegyzé meg Sára vállvonítva s a legnagyobb
                  közönnyel.</p>
               <p>Judit álmélkodó tekintetet vetett rá. Nem érté, nem foghatá fel a nyugodt és hideg
                  arckifejezést. Mint történhetik, hogy míg őt, az özvegyet, Mihály nevének említése
                  zavarba hozza, Sára nem árul el semmi fölindulást, ha véletlenül Kelemenre
                  célzanak. Mi ad ekkora lélekéberséget neki? Hogy szerzé meg e szertelen önuralmat?
                  Mennyi életörömet tépett addig szét? Szegény gyermek! Kedves tettető angyal! Mily
                  jó kedvvel öltözködik, pedig bizonyosan szenved. Ím, mosolyognak ajkai. A tükörbe
                  tekint, hajnalderültté válik. Elégülten nevet, noha talán éppen e percben facsarja
                  össze szívét a fájdalom. Hogyan lehet ily finom, gyönge testnek annyit tűrni
                  megtörés nélkül? Már barettjét illesztette fejére, s vidámabbnak látszik, mintha
                  menyasszonyi koszorúját hordaná. Már piciny kezében a selyemostort suhogtatja, s
                  oly kéjjel, mintha igényei soha a gyermekjátékon túl nem szárnyaltak volna! Holott
                  majdnem az oltár előtt kellett Kelemenről lemondania. Szegény gyermek! Kész volnék
                  még bűnt is venni lelkemre, csak hogy megszabadítsam és boldoggá tegyem. De
                  hogyan?... S hátha... hátha... ó, az hihetetlen. Hisz Mikes Kelemen szép, fiatal,
                  vagyonos és jó családú. Szeretniök kell egymást. Kölcsönös hajlamaikat az egész
                  világ tudja, s hányszor említé nekem Mihály.</p>
               <p>E gondolatok forgottak Judit elméjében, míg húga az amazoni ruhát próbálgatá.</p>
               <p>Néhány perc múlva a cselédek bámulatára deli paripákon léptettek ki az
                  udvarból.</p>
               <p>- Merre forduljunk? - kérdé húgától Judit, midőn a kapu előtt voltak.</p>
               <p>- Az országúton nem mehetünk a völgybe, mert úgy hozzád érnénk.</p>
               <p>- De ha a másik oldalon haladunk, akkor Szentlélekre fogunk jutni, s minden
                  gyereket az utcára csődítünk.</p>
               <p>- Kerüljük meg az udvart - szólt Sára -, és térjünk a kert mellett fekvő
                  erdőbe.</p>
               <p>- Az csupa tömkeleg, s benne úgy eltévedhetnénk, hogy véletlenül még Mikes
                  Zsigmond várában találnók magunkat - jegyzé Judit meg, inkább kötekedő, mint
                  komoly hangon.</p>
               <p>- Hagyjuk tehát jobb kézre az országutat, s válasszuk azt a gyalogösvényt, mely a
                  völgy bal szélét szegi be, és most sűrű csaliton, majd pedig virágborított
                     fenyéren vonul tovább.</p>
               <p>- De ott szakadásokra is fogunk bukkanni, melyeken át kell ugratni.</p>
               <p>- Mit tegyünk tehát, nénikém?</p>
               <p>- Bízzuk sorsunkat jóslatokra - ajánlá Judit. - Amely irányban először látunk
                  madarat repülni, arra tartsunk mi is.</p>
               <p>- Kivévén, nénikém, ha Mikes Mihály laka felé vezetne.</p>
               <p>- Vagy ha azon erdőbe - közbeszólt Judit -, hol a téveteg mezsgyék bizonyos vár
                  környékéig csalogatnának, s tán éppen Kelemen ablaka alá.</p>
               <p>A kötekedésnek egy héja vetett véget, mely az ugarról felcsapván, a Sára által
                  említett gyalogút irányában tűnt el.</p>
               <p>- A jelek nekem kedveznek - kiálta a leány előhaladva.</p>
               <p>Judit követé, s a két amazon elszáguldott.</p>
               <p>Majdnem délben érkeztek vissza, kipirult arccal s fáradt lovakon.</p>
               <p>- Mától, kedves Sárám, naponként fogjuk ezt ismételni - szólt Judit a szobába
                  lépve.</p>
               <p>- Tartok, hogy rossz néven vehetné anyám.</p>
               <p>- Ne hidd! Midőn rám bízott, már hallgatólag mindenben megegyezett. Ő jól tudja,
                  miben különbözöm tőle. Növendék leány koromban sokáig laktam házánál, s
                  emlékezhetsz, hogy míg atyád élt, ti is gyakran jöttetek hozzám. Elég módja volt
                  ismerni.</p>
               <p>Judit Tarnócziné nagyasszony helybenhagyása felől aligha vala félannyira is
                  meggyőződve, mint ahogy mutatá. Előtte csaknem oldhatatlan talány maradt a
                  bizodalom, melynek részesévé lőn. S nem csoda, mert nekünk is igen kellene
                  tévednünk, ha kényszerűségnél egyébnek tartanók a kegyes asszony tettét. Nem
                  határozhatta el magát a leány Szebenbe vitelére, s ha már otthon hagyá, Naprádinét
                  mellőznie azon fontos okból volt lehetetlen, mivel az egész környéken senki sem
                  találkozott, kinek segélyét rokonságnál vagy ismeretségnél fogva igénybe
                  vehesse.</p>
            </div>
            <div type="chapter">
               <head>9</head>
               <p>Igéző Szent Mihály-napi alkony volt. A délelőtti nedves légkör úgy megáztatta a
                  növényzetet, mint egy langy permeteg. A rét sarjúja sötétzöld színre játszott, a
                  fák ágain a sápadó levelek is éledni kezdének, s azon kevés virág, mely ősz elején
                  szokott nyílni, oly balzsamos illatot terjesztett a kertben - hol Judit és Sára az
                  egészen friss ernyőjű lugas asztala körül ültek -, mintha a természet a tavasz
                  fűszertárából még egy parányt sem veszített volna el. A búcsúzó sugarak azon
                  fakósárga és rozsdavörös megtörődések nélkül váltak el az alkonyégtől, melyek
                  szélvészt s borongós időt jóslanak. Alig lépett alá a láthatár szegélyéről a vidám
                  tekintetű nap, midőn szikrázó arccal szökellt ki ezüst legéből az estéli csillag,
                  s éles világolásával gyaníttatá, hogy bár a hold nincs egészen használható
                  állapotban, de az ég többi lámpái, a legkisebbeket is odaszámítva, kitelhetőleg
                  fognak a szerelmesek és vándorok kedvében járni, s aki eltéved, jó lelkiismerettel
                  nem okolhatja az éj sötétségét.</p>
               <p>Judit női munkát tartott kezében; Sára betevé a könyvet, melynek betűi már
                  homályosodtak.</p>
               <p>A reggeli lovaglás miatt annyi szívkérdést érintettek meg - bár távolról -, s
                  kivált a nagynéne kíváncsisága úgy felgerjedt, hogy természetes volt, miként
                  társalgásuk hamar vált bizalmasb alakúvá, s végtére Sára titkai is szóba
                  jöttek.</p>
               <p>- Tetszik-e neked Kelemen? - kérdé Judit, miután magáról már elég vallomásokat tőn
                  arra, hogy nyílt feleletet remélhessen.</p>
               <p>- Hetekig lakott nálunk, midőn atyám még élt. Mint gyermeket ölében hordott,
                  játékra és betűkre tanított. Néha használta azon előjogot, hogy idősb, s
                  megpaskolt kezével. Jegyesemnek mondták hétéves koromban, s most anyám szid, ha
                  szememet történetesen rája vetem. Miért? Mert pápista. De hisz régebben is az
                  volt.</p>
               <p>- S te hozzámennél?</p>
               <p>- Istenem! Miért ne? Jó ember. Víg, kellemes modorú. Néha egy kevéssé heves ugyan,
                  de hamar megbánja, s minden elégtételre kész.</p>
               <p>- Anyád aligha bele fog valaha egyezni.</p>
               <p>- Éppen azért tehát más férjre kell várnom.</p>
               <p>- Vagy kivívni szíved jogát.</p>
               <p>- Isten mentsen! Arról szó sem lehet.</p>
               <p>- Úgy hát nem szereted őt igazán.</p>
               <p>- Jól érzem magamat körében.</p>
               <p>- S te ne tudnál szeretni? Te ne tudnál, mint Clotild, összekötött szalagokon a
                  magas vártorony ablakából leereszkedni, hogy alant, a szédítő mélységben reád váró
                  lovag paripájára emeljen, s elragadjon üldöző szüléid zsarnoksága elől egy puszta
                  szigetre vagy egy elhagyott remetelakba? Te ne mernél, mint Esztrella, a sötét
                  éjen csipkés és hattyútollal tömött ágyvánkosaidból kilopózni, s hercegi bíbor
                  helyett durva pórruhát öltve, a pásztorsíp hívó hangja után bolyongni tüskék és
                  bokrok közt, míg Menalcas barlangjába érkezel, hogy vele együtt őrizd Phaonnak, a
                  gazdag parasztnak kecskéit? Te ne mernéd, mint Kunigunda, hősödért, kit szeretsz,
                  elhagyni családodat, hazádat, vallásodat, s ismeretlen népek közé költözni, hol a
                  nő a barangolás idején hátán hordja gyermekeit, s megköszöni, ha a sátorfát nem
                  neki kell vinni? Vagy ne tudnál, ha mamád összekeléstöket tiltja, legalább egy
                  tőrt döfni szívedbe, mint a vitéz Almanzor kedvese; egy méregpélkét üríteni ki,
                  mint a szelíd Klárisz, vagy hogy keveset mondjak, oly álomport venni be, mely
                  tetszhalottá dermeszti testünket, s eltemetnek, de a kriptában másnap felébredünk,
                  hogy lovagunk ügyessége - néha hosszasb várakozás nélkül - megmentsen bennünket.
                  Erre is vannak könyveinkben szép példák.</p>
               <p>- De szegény Kelemen nem néz ki regehősnek. Be furcsa volna érette meghalni, vagy
                  elraboltatni magamat!</p>
               <p>- Tehát másért nem az? Már látom, van titkod, van rokonszenved.</p>
               <p>Sára arcára zavar ömlött. De alig volt már annyi fény, mely az átváltozott
                  vonalakat megvilágosítsa. Sötétebb lőn, csendesb. A csillagok még alig kezdettek
                  ragyogni, s a holdnak csak félköre sugárzott bágyadt, ezüst színnel.</p>
               <p>- Te voltál szerelmes? - szólt Judit a lány kezét kezében tartva.</p>
               <p>- Nevetség!</p>
               <p>- Ne tagadd. Téged érdekelt valaki.</p>
               <p>- Talán.</p>
               <p>- Kétségkívül igen, szép gyermekem! Hangod, képed mutatja. Te nem valál mindig
                  közönyös.</p>
               <p>- Megengedem, hogy láttam oly férfit, kit mások fölött tudnék
                  megkülönböztetni.</p>
               <p>- E vidéken?</p>
               <p>- Mármarosban.</p>
               <p>- Hol?</p>
               <p>- Szécsi Zsigmond határvárában.</p>
               <p>- S hogy hívták?</p>
               <p>- Hamar távozott, s azóta nem találkoztam vele.</p>
               <p>- De mi volt neve?</p>
               <p>- Úgy hiszem, közülünk csak a grófné ismerte.</p>
               <p>- S tőle megkérdezted?</p>
               <p>- Ah! Hogy mertem volna!</p>
               <p>- Különös. De legalább társalgása nemes születést árult el?</p>
               <p>- Társalgásából ítélve király is lehetett.</p>
               <p>- Oly kedves szavakat intézett hozzád?</p>
               <p>- Máriához.</p>
               <p>- Hát hozzád?</p>
               <p>- Én csak az apród szerepét játsztam.</p>
               <p>- Nem értelek.</p>
               <p>- Mária Loránt volt, ő Francisco. Rólam a színmű írója csaknem elfeledkezett.</p>
               <p>- Ah! Most már világos. Így hát együtt játszottátok a darabot, melyről a minap
                  szóltál.</p>
               <p>- Természetesen.</p>
               <p>- De a darab befejezése után, talán folyt egy kevés beszélgetés is?</p>
               <p>- Máriával.</p>
               <p>- S veled?</p>
               <p>- Hozzám alig szólott.</p>
               <p>- Tehát némán is meghódított. Ez igen derék. Te érdekes lányka vagy. S most, még
                  ha lehet, inkább tetszel nekem... S gondolsz-e rája?</p>
               <p>- Néha.</p>
               <p>- És szebbnek tartod, mint a többi férfiakat?</p>
               <p>- Sokkal.</p>
               <p>- Míveltebbnek?</p>
               <p>- Úgy hiszem.</p>
               <p>- Jobbnak?</p>
               <p>- Arról gondolkodni nem jutott még eszembe.</p>
               <p>- Gazdagabbnak?</p>
               <p>- Az nem szükséges.</p>
               <p>E beszéd közt lassú, de folytonos nesz támadt a kert hátterén, mely hölgyeink
                  figyelmét izgatni kezdé.</p>
               <p>- Csak a szél zörgeti a leveleket - szólt Sára.</p>
               <p>- Azok még nem szárazak - ellenveté Judit.</p>
               <p>- Gyík mozdult meg a komlóharasztban.</p>
               <p>- Hisz oly távol a komlólugas. Nem, most kulcs fordul a zárban - súgá Judit
                  ijedten.</p>
               <p>- Légy nyugodt. Nálam a kulcs - nyeré válaszul.</p>
               <p>- Hah! Lónyerítés volt.</p>
               <p>- Talán az udvarról.</p>
               <p>- Fütty!</p>
               <p>- Bizonyosan a pásztor keresi egy eltévedt juhát.</p>
               <p>- Mintha lépteket hallanék.</p>
               <p>- A kertészlegényé lehet - válaszolá csillapítón Sára.</p>
               <p>A nesz eközben megszűnt, s oly néma lőn a lég, s oly magányosan érezék hölgyeink
                  magokat, hogy aggodalmuk távozni kezdett.</p>
               <p>- S ha most a névtelen lovag akarna elragadni? - szólt Judit kötekedve.</p>
               <p>- Nem is ismer.</p>
               <p>- De ha csakugyan ő volna?</p>
               <p>- Imádkoznám, hogy ellenállhassak.</p>
               <p>- Sárám! Ne menj Kelemenhez férjhez, ha anyád bele is egyeznék.</p>
               <p>- Miért?</p>
               <p>- Te nem szereted őt.</p>
               <p>- Ah! Gyors léptek! - kiáltá a leány.</p>
               <p>- Nagy ég! - szepegte Judit. - Talán rablók. Fussunk!</p>
               <p>Karját akarta Sárának megragadni, de már késő volt. Mert egy vaskesztyűs kéz a
                  lugas ajtajánál föltartóztatta őt. Judit nem volt nagyon félénk, de annyira
                  bátornak mégsem mondhatnók, mint azon hősnőket, kiket példányképül választott. Ő a
                  látott kézből biztosan következtetett egy egész páncélos lovagra, ki kétségen
                  kívül a kijáró mellé vonult, hogy visszautasítsa a távozni szándékozókat, s ki
                  nálánál okvetlenül erősebb. Ily észlelés elég volt a szép özvegyet az ajtótól a
                  lugas hátterébe rezzenteni, hol összevonva magát, hangosan dobogó szívvel s lázas,
                  szaggatott lélegzéssel várta a történendőket, tenyerét nyitott ujjakkal szeme elé
                  vonva, mi az iszonynak némi kíváncsisággal vegyült kifejezése volt.</p>
               <p>Ugyanazon vaskesztyűs kéz s vasümeges kar más hatást gyakorolt a különben bátrabb
                  Sárára. Ez az ajtónak rohant, hogy szabadulhasson, mi neki váratlanul könnyen
                  sikerült, mert a vaskar hátrahúzódott, s csak a leány kiszaladása után tolult
                  ismét závárként előbbi helyére.</p>
               <p>- Ah! Engem akarnak elrabolni! - szepegé Judit, a nyitott ujjakon át a történtekre
                  figyelvén.</p>
               <p>Csakhamar azonban más fejlődés tanúja volt.</p>
               <p>Sára tudniillik a kertösvény szegletéig nyargalt, hogy a lugassal átelleni tágabb
                  útra menekülhessen, midőn egy karcsú alak előlépvén derékon ragadta. A csillagfény
                  és a holdsarló ezüstje megtört a sárgaréz páncélon és sisakon, melyet a merész
                  támadó viselt, kinek arcrostélya félig le volt eresztve. A sisak forgójának
                  boglárjáról drágakövek villogtak, s a kerek ezüstpajzs, melyet bal karján hordott,
                  a középidő és a kalandori mondák köréből látszott a képzelődés elébe varázsolva;
                  minthogy Rákóczi György uralkodásakor a hasonló védeszközök divatból ki voltak
                  menve. Judit, remegése dacára is, oly mesés színezetűnek hitte az egész jelenetet,
                  mintha csak egy régi költeményből mulatság végett játszanék el, mit a gyilkolóbb
                  természetű fegyverek hiánya is tanúsítni látszott; azonban mégsem mulasztá el
                  néhány erélyes segélykiáltással riogatni vissza a Sárát átölelő merész
                  lovagot.</p>
               <p>E zajra a závárként működött vaskar minden mellékletei kibontakoztak a lugas
                  szárnyának zöld indái és sűrű levélzete közül, s egy zömök páncélos vitéz az első
                  keresztes háborúk korából, mutatkozott az ajtónál, annak éppen nem tág nyílását
                  jóformán el is fedve. Arcán a rostély egészen le volt eresztve, s övéről acél-
                  vagy tán ezüstláncon egy cikkelyes buzogányocska függött, mely a komoly viadalokon
                  aligha tett valaha igen nagybecsű szolgálatot.</p>
               <p>- Asszonyom - szólt az ódon alakú vendég -, őseim legszebb fegyverdarabjait,
                  jelmezeit és talizmánjait teszi élénk hangja által kockára, nem is említve a
                  személyeket, kik azokat a mai éjen hordani szerencsések.</p>
               <p>Judit a keresztes hős furcsa figyelmeztetését álló helyzetben végigvárni nem
                  győzte, miután térde akaratja ellen összeroskadni, szemhéjai pedig egybevonulni
                  kezdettek.</p>
               <p>- Tudtam, hogy elájul! - sóhajta a középkori dalia a halvány és alig lihegő
                  özvegyet a lugas font padjára szépen leeresztve, míg maga is ugyanott helyet
                  foglalt.</p>
               <p>Festőibb jelenet fejlett ki künn.</p>
               <p>Sára menekülni törekedett a lovag karjai közül.</p>
               <p>Az angyalszelíd arcvonalú leány, midőn megtámadója közelebb vonta magához, hogy
                  keblére emelje, egy kis tőrt ragadott ki annak övéből, s oly vadon szúrt hozzá,
                  mint Judit - de nem a nénike, hanem a bibliai -
                  ama híres zsarnokhoz, kinek nevét említenem sem szükség. De a tőr, mely mostani
                  színésznőink kezében alkalmas ví-eszköz lett volna, csengve és darabokban hullott
                  alá a sima páncélról. A karcsú alak pedig könnyű tollként ragadta karjára a
                  bőszült szeráfot, ki parányi kezével kapkodva, az
                  arcrostélyt, mely csak félig volt leeresztve, egészen föltaszította.</p>
               <p>Hasztalan nyomta vissza a lovag gyorsan a rostélyt, mert másodpercnyi idő elég
                  volt, hogy fölleplezett arca a legkülönösebb hatást idézze elé.</p>
               <p>Sára ajkairól egy megtört sikoltás hangzott, melynek csengését kettémetszette vagy
                  a torok rögtön összevonulása vagy a leigáztatásban is parancsoló lélek
                  akaratereje, s mely halk nyögésben hallatá utórezgéseit. S ekkor egy heves
                  rázkódás támadt testén, mely villanyos érintésként futott minden idegen végig, és
                  rögtön eltűnt, lázító hatásának nyomait a föloldott tagokon egészen megszüntetvén.
                  A sikoltás és rázkódás alatt a leány küzdő kezei előbb lehanyatlottak, s azután
                  lassan fölemelkedvén saját homlokán keresztbe kulcsolódtak, mint azé, ki erős
                  agyfájdalmat akar elnyomni, vagy rendkívüli meglepetésből émedni.</p>
               <p>A lovag használva a kedvező pillanatot, az ölében tartott martalékkal a kert
                  háttere felé kezd haladni. A leány az első mozzanatra megint rázkódást érzett a
                  testén átnyargalni, mely tartós, de lassú reszketegséggé alakult. Arcára sűrű
                  könnyek omlottak, legördültek a hideg ércpáncélra, s egymást váltva csepp csepp
                  után oly gazdagon folyt, mintha fölfűzött gyöngysor volna.</p>
               <p>A lovag, kit Sára előbbi ellenszegülése s utóbbi védelmetlensége egyaránt
                  leigézett, szorosabban vonta kebléhez a leányt. - Kelemennek vél. Szerencsés
                  tévedés. Irigylendő sors. Ah, mint szereti őt! - ez eszmék rajongtak
                  elméjében.</p>
               <p>Látni vágyott az arcot, mely szívéhez oly közel hullatá hő érzéseinek
                  felolvasztott kincseit, s melynek még csak körrajzát szemlélheté.</p>
               <p>Lopvást vetett egy pillantást, s utána mást, csendesen zokogó martalékjára.</p>
               <p>Félhomályos, félig ismert és ismeretlen vonások tárultak elébe, mint egy tündéri
                  mese, melynek alapeszméjét, tudná Isten, mikor hallottuk, de részletei újak.</p>
               <p>- Nem szólítom meg. Hangomról észrevenné csalódását, s ijedten rezzenne vissza!...
                  Mily öröm szerettetni!...</p>
               <p>Míg a lovag ily méla érzéssel nézett a hunyt szemű, de lázasan lihegő Sárára, ez
                  meghajtá nyakát, és a mellvértre borulván, arcát elrejté. Csak dús aranyfürtein
                  kéjelghettek az ég millió csillagai, s a hölgyrabló félénk, de ábrándos
                  tekintete.</p>
               <p>A Judit mellett ülő keresztes vitéz az udvarias magaviseletnek nem egészen
                  kielégítő jelét adta, midőn társának, ki Sárát vitte, eltávozáskor, ahelyett, hogy
                  tőle példát venne, a szép özvegyet, ki magánkívüli állapotban volt, egyszerűen
                  csak a faképnél akarta hagyni.</p>
               <p>Már szép csenddel le is helyezé a padra az ájultnak fejét, melyet gyöngédebb
                  kedélyhangulata közt ölébe vett volt, midőn nagy bosszúságára egy ércszobri
                  mozdulatlanságban álló lény, ki a kertajtó előtt várta a fejleményeket, ajkához
                  tevé sípját, s meglehetősen éles jelt adott, melyet száguldó ló lábdobogása
                  követett.</p>
               <p>A neszre fölpattantak Judit szemei, s az éppen hátat fordított keresztes vitéz
                  páncélingének végét visszatartóztatva érzé, mintha nehéz követ aggattak volna rá,
                  melyet magával kell vonnia, ha távozni szándékoznék.</p>
               <p>- Sára, Sára! Hol van Sára? Tüstént látnom kell Sárát! Mi történt vele?</p>
               <p>- Az Istenért, Judit, csillapuljon! Föllármázza a cselédeket. Eressze el a
                  köntösömet.</p>
               <p>- Nemzetes uram, nem késhetünk többé! Armidor a pakkal útban van. Lizi
                  türelmetlen, tombol, nyerít. Az én vén Miskám is nyugtalan, mintha taplót loptak
                  volna fülébe.</p>
               <p>- Kösd a sövényhez Lizit! Pusztulj! Majd utol foglak érni.</p>
               <p>- Előbb hozzák ide Sárát! Neki mellettem van helye.</p>
               <p>- Úgy, Isten hírével, üljünk ketten a Lizire. Mert csak Mikes Zsigmond várában
                  lehet Sára mellett kegyed.</p>
               <p>- Ez borzasztó nőrablás.</p>
               <p>- Csak kaland, melyet a szerelem szőtt egy haldokló apa végóhajtása szerint, s
                  melyet ön nemes szíve és költői kedélye pártolni fog.</p>
               <p>- Nemzetes uram! A várba vagy haza menjek? - szólt közbe egy távozó hangja.</p>
               <p>- Haza, vén kamasz, vén disznó.</p>
               <p>- Értem, nemzetes uram!</p>
               <p>Az eddigi cserebeszédet három egyén folytatta, tudniilik a szép Judit, a zömök
                  keresztes vitéz, kiben Mikes Mihályt gyanítjuk, és a síp hangjával nagy zavart
                  okozó fegyvernök, ki - ha jelmezét levetné - Mihály úr valamelyik csatlósát
                  mutatná be nekünk becses személyében.</p>
               <p>Az ezentúli társalgás csak két egyén közt fog tovább folyni.</p>
               <p>- Hogy hiheti ön - szólt fölindulással Judit - az én pártolásomat ily ügyben?</p>
               <p>- Ne akarná-e boldogítani az egymásért élő szíveket? Össze akarna-e esküdni a
                  leányát őrjöngésig vitt vakbuzgóságból szerencsétlenné tevő anyával?</p>
               <p>- De Sára nem szereti Kelement.</p>
               <p>- Akkor ki szeret a világon?</p>
               <p>- Maga vallotta meg.</p>
               <p>- Mit sem tesz. A szerelem titkolózó, nem örömest enged szentélyeibe
                  tekintenünk.</p>
               <p>- De hozzám ő bizodalommal van.</p>
               <p>- S ön, Juditom, barátnőjének is beszélgeti-e oly vonzalmát, mely elhallgatva
                  érdekes, eltagadva tündéri varázzsal bír?</p>
               <p>Mihály, hogy kedvező feleletet nyerhessen, átkarolta a szép özvegyet. - Tudom, még
                  nevemet sem hozta föl Sárának.</p>
               <p>- Az, én közlékeny vagyok - válaszolá Judit lesütött szemmel.</p>
               <p>- Elég kár! De Sára lehet zárkózott. Különböző természetű némberek vannak.</p>
               <p>- S én mégis azt hiszem, hogy ő, bár nem látszott a Kelemennel kötendő házasságtól
                  vonakodni, egészen közönyös iránta.</p>
               <p>- Szép közönyösség! Haha! Tanúja voltam annak, míg önt szerencsétlen valék különös
                  öltözetemmel, mely egyébiránt régen a fejedelmi udvarokban is divatozott,
                  megrémíteni.</p>
               <p>- Hogyan?</p>
               <p>- Hát csak úgy, Juditom, hogy kedves rokona, míg azt, ki ölébe akarta ragadni,
                  martalócnak vélé, kézzel és tőrrel küzdött ellene; mihelyt pedig észrevette, hogy
                  mi járatban jött, önként engedé magát vitetni; sőt később...</p>
               <p>- S később? - tudakolá Judit sürgetve.</p>
               <p>- Később keblére borult egész magasztaltsággal.</p>
               <p>- Lehetetlen - sóhajtotta az özvegy.</p>
               <p>- Lovagi szavamra! - mondá Mihály úr.</p>
               <p>- Ah! A kis tettető. Hisz csak egy órája sincs, hogy említé, miként más iránt
                  hőbben érez.</p>
               <p>- Hahaha! Tán Haller Pétert szereti, kihez anyja akarja nőül adni?</p>
               <p>- Haller Péterhez? - kiálta csodálkozással Judit.</p>
               <p>- Azért ment Szebenbe.</p>
               <p>- Dehogy!</p>
               <p>- Azért hagyta önt itt Sára őrzésére.</p>
               <p>- Lehetetlen.</p>
               <p>- S azért siettünk mi kiszabadítani őt.</p>
               <p>- Valóban? Ez iszonyú volna.</p>
               <p>- És szenvedhetetlen - toldá hozzá Mihály úr.</p>
               <p>- És szívtelen tett.</p>
               <p>- Megtorlásra méltó bűn.</p>
               <p>- Hisz Haller Péter még nekem is atyám lehetne.</p>
               <p>- Nagyatyja, Judit.</p>
               <p>- Tarnóczinénak sem volna jó férjül.</p>
               <p>- Neki tán megjárná - szólt Mihály. - De Sárát, kinek néhai atyja leghűbb barátom
                  volt, nem hagyhatjuk áldozatul esni. Ebben az én Juditomnak egyet kell velem
                  érteni.</p>
               <p>- Ó, ég, hogyne tenném!</p>
               <p>A felindult özvegy kezére hő csókokat nyomott keresztes vitézünk. Azonban a
                  rokonszenv és udvariasság tanújelei nem nyomhatták el Judit új aggodalmait.</p>
               <p>- Az erőszakos tett, melyet önök megkísértettek, kockáztatja húgom becsületét. Mit
                  fog a világ az elrablásra mondani?</p>
               <p>- Ha nem üt senki ok nélküli zajt, csak annyit, hogy Sára odament látogatóba, hol
                  régen hónapokig mulatott. Az anyja inkább egyezését adja, bár savanyú képpel, a
                  házasságra, mintsem leánya nevén mocskot ejtsen. Még a hiéna sem tépi szét saját
                  magzatait. A természet nem fordulhat ki sarkaiból, s én a pellengéreken sem láttam
                  oly leányt, kit anyja kajánul maga vonszolván oda, maga csődítette volna a népet
                  gúnykacajra össze, noha ártatlanságáról meg vala győződve.</p>
               <p>- De Sára ártatlansága? - szepegé Judit.</p>
               <p>- Minő kétség! Ő Mikes Zsigmond védelme alatt van. S lehet-e az oltár előtt inkább
                  védve? De az idő halad. Meglephetnek. S mit mondanának különös öltözetemről és...
                  önről.</p>
               <p>Judit ijedten vonult hátrébb e figyelmeztetésre, mit a keresztes vitéz gyors
                  távozásra használt föl.</p>
               <p>Később a kertajtó irányában lódobogás hallatszott. A hamis csillagszemek
                  mosolyogtak rezgő, kacér fénnyel.</p>
               <p>A Tejút, mintha ezüstporral frissen hintették volna be, szebben és árulóbban
                  tündökölt. A hold sajnálta, hogy arcának felén visszaidézhetlen fátyol leng, s
                  hogy nevető sugáraival dúsan nem áraszthatja el azon ösvényt, mely a lugasból
                  kivezet, s melyre Judit kétszer próbált lépni, de megint visszavonta a lábát,
                  mintha parázs égetné.</p>
               <p>- Hogy fogom titkolhatni a cselédektől távozását? Mit mond sógorasszonyom? Szent
                  Isten! Mitévő legyek? Miért is bíznak rám leányőrzést, ki magamat sem védhetem?
                  Ah! Mihály ravaszabb a kígyónál, s engem Évának kellett volna keresztelni.</p>
               <p>E sóhajokat hallhatná, ki a lugas körül leskelődnék; de szerencsére nem volt több
                  leskelődő.</p>
            </div>
            <div type="chapter">
               <head>10</head>
               <p>Akármennyi hibát kent a világ Naprádinéra, önzéssel gyanúsítani alig lehetett
                  volna.</p>
               <p>Most is hány dologra nem tért figyelme, mielőtt eszébe jutott a sajátságos
                  helyzet, melybe a lány eltűnése sodorta. Első gondolatai könnyűdek voltak, mint
                  rendszerint; de alig hagyta oda a lugast, alig kezdett a várkastélyhoz közelíteni,
                  s már röpke kedélye elpártolt, és komoly érzéseinek engedett rést.</p>
               <p>Félénken, leverten haladt tovább.</p>
               <p>- Mit tegyek? - Ez alkalmatlan kérdés minden sötétebb bokor mögül, hová a rejtőző
                  magát visszavonhatja, minden szögletből, hol az út fordulatot vesz, minden
                  besugárzottabb pontról, mely a figyelemnek inkább ki van téve, szóval percenként
                  Judit elébe lépett, megállítá őt s elrémíté.</p>
               <p>Zsebkendőjét szeméhez emelte, könnyei megeredtek, s keservesen sírt.</p>
               <p>- Amit ők összevissza zavartak, most én hozzam rendbe. Szép kívánság! Könnyű ezt
                  mondani. De hogyan? Istenem! Melyik szerencsétlenségünknek nem voltak a férfiak
                  okozói? S csoda, hogy még találkoznak nők, kik velök egy fedél alatt szeretnek
                  lakni.</p>
               <p>Judit sivárabb eszmékre is hamar csábíttatnék, mert kedvetlensége a várhoz
                  közelítés arányában emelkedett, de gondolatait és lábait rögtön megállítá egy mély
                  kürthang, mely a csendes, szavatlan, suttogástalan éjben oly rémesen harsant fel,
                  mint a bölömbika bőgése.</p>
               <p>- Szent ég! A várnagy jelt ad - rebegé Judit.</p>
               <p>A kürt másodszor rivallt, s még erősebben.</p>
               <p>Judit szívére nyomta kezét.</p>
               <p>- Ah! Észrevettek mindent! - sóhajta.</p>
               <p>A harmadik kürtölést csengő-pengő hangok egész bábafergetege kíséré. Özönlék a nesz, a zaj különböző vadászsípokból, s aztán
                  nagyobb meg kisebb alabárdok- és bunkókból, melyek hol siketen koppanó, hol élesen
                  zengő tárgyakkal látszottak érintkezésbe hozatni. A zsivajt csakhamar lótás-futás
                  és embertorkok működése kezdé fokozni, s hogy semmi hátra ne maradjon, a
                  várudvaron egy öreg rézdob is harsog, a fegyverre hívás szokott módján.</p>
               <p>- Irgalmas Istenem! - sikoltá Judit a kerttornáchoz közel fekvő lócára dőlve. -
                  Veszve vagyok! Üldözőbe veszik őket.</p>
               <p>Csakhamar lépések hangzottak magokban a termekben, s mint a kósza fény szökdelt a
                  világítás szobákból szobákba.</p>
               <p>- Engem keresnek. Ah, szerencsétlen húgom - siránkozott Judit.</p>
               <p>Fölragyogott már a hálóterem ablaka is, s megint sötétté lőn, és az ebédlő felé
                  rohant vissza minden fény, minden zaj, hogy a kertajtóhoz tóduljon.</p>
               <p>- Mennybeli atyám - zokogá Judit -, sógorasszonyom azt fogja hinni, hogy leányát
                  én szöktettem el és Mihály, hogy üldözésére én lázítottam föl a vár népét.</p>
               <p>E percben a várnagy, a kulcsár, egy csatlós és Jutka komorna a lépcsőkön jöttek
                  le.</p>
               <p>Naprádiné, kit a válság jelenléte valamivel összeszedettebbé tőn, feléjök indult,
                  nem azon tekintélyes testhordással ugyan, mely a kastélyban a legfőbb személyt
                  megillette; de mégsem oly remegő s lélekvádaktól zilált külsővel, minőt eddigi
                  könnyeiből és sóhajaiból gyanítanánk.</p>
               <p>Az elérkezett veszély sok nőnél, s nála is kevesebb, mint a közelgő.</p>
               <p>- Mi baj? Micsoda lárma? - kérdé azon hangon, melyet ő az erőlködés fáradságából
                  ítélve rendkívül harsánynak vélt, de amelyet a hozzá legközelebb lépő várnagy alig
                  értett.</p>
               <p>- Követem alássan! - szólt ez. - Haller Péter őkegyelme nagyszámú kísérete a
                  várkapu felnyitását kívánja. A sok sáska nálunk akar az éjjel megszállni, s holnap
                  az udvari vadászat felé tart. Én, a nagyasszony meghagyása szerint, kikérdezém:
                  köztök van-e a mi urunk, fejedelmünk őnagysága? “Nincs.” Hát a főtisztelendő
                  püspök?, tudakoltam. “Az sincs.” Na, atyafiak, úgy künn tágas, benn szoros. “Csak
                  hamar ki kell nyitni a kaput”, sürgették ők. Nem én, mondám. “Miért nem? Te kutya
                  zsivány”, sivalkodtak rám. Hát azért nem, részeg útonállók, mert nagyasszonyom
                  megparancsolta, hogy naplemente után nem szabad senkit bebocsátani. “Tudd meg, vén
                  korhely, a mi urunk Haller Péter, fő-fő tanácsos, ki a fejedelmi udvarba is
                  akármikor beszállhat.” Tudd meg, akasztófavirág, mondám én, hogy ez nem a
                  fejedelem, hanem Tarnócziné nagyasszony várkastélya. “Akár várkastély, akár
                  bagolyfészek, be akarunk menni. Mi nem mondottuk asszonyodnak, midőn hozzánk jött,
                  hogy künn tágas. Amint nektek mérnek, úgy mérj másoknak is, jó atyafi! S vigyázz,
                  nehogy a nagy markaköpiség miatt kitegyék szűrödet a várból.” Eb fél attól, mondám
                  én. Eközben döngetni kezdették a kapukat. Megveretém tehát a dobot, s midőn minden
                  cseléd talpon volt, még egyszer fölszólítottam a csenevész népet, hogy
                  csendesedjék, s hordja más helyre sátorfáját, különben protestálok, mint nagyobb
                  hatalmaskodás ellen, s a tréfának siralmas vége lesz. “De hát nincs kendnél
                  okosabb vagy felsőbb ember benn?”, szólt ekkor egy ismeretes hang, mely, mint
                  sejdítém, a mi alkirálybíránké. “Nincs-e itt Naprádiné asszonyság vagy Sára
                  kisasszony?” Naprádiné asszonyság és kisasszonyunk honn vannak, válaszoltam. “No
                  hát, jóember, miért nem kér ily fontos dologban tőlök tanácsot, miért akar a maga
                  szakállára akkora felelősséget venni?” Jól van, nemzetes uram! Ha kegyelmednek
                  nincs ellenére, megkérdem hát, bár a vár őrizésére tartozó dolgokban Szentléleken
                  nálamnál sem felsőbb, sem okosabb nem lehet senki. Ezt beláthatja mindaz, ki a
                  várnagyi tisztet ismeri. “Nem is komolyan értettem, Sarkadi István uram”,
                  mentegetőzék az alkirálybíró, mire aztán a perpatvar félbeszakadt, s én siettem
                  tekintetes és nemzetes asszonyomhoz a történteket jelenteni és rendeletét
                  várni.</p>
               <p>Naprádiné a legszívesebb vendéglátó volt ugyan, de most arcából minden vércsepp
                  kiköltözött azon eshetőségre gondoláskor is, hogy ő ennyi idegent fogadjon a
                  várba.</p>
               <p>- Hol van a hírnök? - kérdé egy nehéz lélegzetvétel után.</p>
               <p>- Köntöse nálam lóg a fogason, ő maga pedig Apor Istvánhoz szökött, s csak a
                  nagyasszony megérkezésekor kéretjük vissza mint jobbágyfiút, terhes bírsággal.</p>
               <p>- Öltözzék tehát a kulcsár hírnökké, és szokás szerint jelt adván sípjával, vigye
                  ezt az üzenetet a künnlevőkhöz: Naprádiné asszonyság üdvözli a lovagokat és
                  fegyvereseket; bocsánatot kér a lovag uraktól és elnézést a fegyveres néptől azon
                  kíméletlen kifejezésekért, melyeket a várkastély személyzete a támadt vitatkozások
                  alatt netalán használt; szerencsétlennek érzi magát, hogy a várasszony távolléte
                  alatt, fogadásánál fogva éjjeli szállást senkinek nem adhat; de kéri együtt és
                  külön a tisztelt lovagokat s a derék fegyvereseket, ne vessék meg az ő szerény s
                  alig egy óra távolságra eső falusi házát, hol ellátásukra mindent készen találnak,
                  s hova a szentléleki várkastély hírnöke a legrövidebb úton fogja őket
                  elvezetni.</p>
               <p>A várnagy diadalérzettel távozott a kulcsárral, kit még fel kellett
                  öltöztetnie.</p>
               <p>Judit most áthatva azon kettős eltökéléstől, hogy Sára eltűnését a világ szeme
                  előtt dicsélyes színbe állítsa, s hogy sógorasszonyát a történtekről személyesen
                  és mielőbb értesítse, hirtelen néhány sort írt tiszttartójának, melyben fogatának
                  s egy könnyű útikocsinak rögtöni átküldését megrendelé.</p>
               <p>- Hála Isten! Elvonult a vihar. Nincs mitől tartanom. Még hajnal előtt indulok.
                  Úgy intézem, hogy Jutka a pakolásnál jelen ne legyen. A férficselédek mélyen
                  fognak aludni. A várnagyot levélben értesítem, hogy visszajövetelemig Mikes
                  Zsigmondné gondjaira bíztam Sárát. A későbbieket rábeszélésem és a kényszerűség
                  majd rendbe hozzák. Tarnócziné engedni fog. S miért ne tenné? Szívére beszélek,
                  minden ékesszólásomat összeszedvén. Bárcsak emlékezném valamely verses krónikából
                  vagy regényből a miénkhez hasonló helyzetre! Az érzékenyebb eszméket most jól
                  alkalmazhatnám. De lesz elég idő gondolkozásra. Végre is a mai nap nem érdemel
                  gáncsot. Zavaros volt ugyan, de fergetegeiből Sára boldogsága derülhet ki.</p>
               <p>Judit ily inkább kellemes, mint leverő behatások közt várta a kapu előtti csapat
                  elvonulását, midőn aztán a tiszttartóhoz intézett sorokat szintén útnak indította
                  volna.</p>
               <p>- Ah, már fél tízre! Még a vacsora is elhűl. De kinek is van szüksége rá? Szent
                  Istenem! Mily gondatlanok a férfiak! Sárával meleg köntöst sem vittek. Pedig hűvös
                  az éj, s a kedves gyermek még oldalnyillalást kaphat. Vajon csakugyan nem
                  szerelmes-e ő egy idegenbe, kinek nevét sem tudja? Ah, mint fog az ismeretlen
                  lovag Kelemen menyegzőjekor kesergeni! S hátha éppen trubadúr, és szívszaggató
                  versekben regéli el majd a történteket? De az isteni Sárától szerettetni, s őt más
                  karján látni: ez a boldogság csarnokából egy lépéssel vezet az őrültség kapujához
                  vagy a bősz tervek merényéhez. A kaland édes sóhaja gyakran végződött már
                  halálhörgésben... Mégis rettenetes nap a mai! Hasonlóról mondá a költő: hogy
                  sárkányfogakat vet az eseményeket termő barázdákba, s a bűn és büntetés aratását
                  készíti elő. Szegény Sára! Rettegés fog el. Ó, én balga nő vagyok! A tiszta falra
                  is árnyat rajzol képzelődésem, hogy magát önműveivel ijesztgesse!... De nem hallom
                  még a hírnök sípját. Hosszan öltözik. Tán ruháján varrják meg a régi repedéseket.
                  Sógorasszonyomnál minden kopik és kallik. Csak
                  enni és imádkozni szeret. Majdnem éjfél lesz, midőn szegény Sára vacsorálni fog;
                  azonban remélem, hogy legalább Mikes Zsigmondné néném magával egy szobában
                  hálatja.</p>
               <p>Judit tarka okoskodásait félbeszakítá a rég várt síp hangja.</p>
               <p>- Keresztülestünk a bajon! - sóhajtá egészen megkönnyülve.</p>
               <p>De alig fordult egyet a szobában, midőn lelkendezve szaladt be Jutka.</p>
               <p>- Tele van néppel az udvar! - kiáltá.</p>
               <p>Lódobogás, fegyvercsörtetés erősíték állítását.</p>
               <p>- Nagy ég! Veszve minden - rebegé Judit karszékbe dőlve.</p>
               <p>A terem szárnyajtója megnyílt.</p>
               <p>- Haller Péter uram! - jelenté egy fegyvernök.</p>
               <p>Judit forgani látta a bolthajtást feje fölött.</p>
               <p>Nyájas öregúr közelített, mint látszék, bocsánatért esdő arccal; de ő a
                  halálangyal vonalait is e percben igézőbbeknek tartotta volna, mint a dérbe borult
                  fürtű, redős pofájú, azonban kimondhatatlanul szelíd aggastyánét, ki vékony,
                  száraz, finom kezét messzünnen nyújtá üdvözletül elébe.</p>
               <p>Bármily érdekes lehetett Judit társalgása Haller Péterrel, nekünk most más
                  jelenetekhez kell távoznunk.</p>
            </div>
            <div type="chapter">
               <head>11</head>
               <p>A hátulsó kertajtótól keskeny bürü - mely a várkastély hajdani árkát ívezte át -
                  vezetett arra a rétre, honnan egykor Tarnóczi Sebestyén a hideg téli estéken
                  farkasok ordítását hallgatá, míg életpárja kandalló és rokka mellett a cselédeknek
                  kegyes szónoklatokat tartott.</p>
               <p>A rét hosszasan kíséré a szomszéd erdőt, mint hű társ, s végre beléje olvadt,
                  elveszté sajátságait, növényzetét, verőfényét. Ugyanazon bozótokba zordonult,
                  ugyanazon fagyökerek kiálló csögeivel szaggatá
                  össze puha és egyenlő pázsitjának zöld bársonyát; ugyanazon komor lombok s
                  folyondárok ernyőivel tiltá ki kebléből a sugárok és meleg nagy részét: szóval,
                  tökéletesen erdővé alakult. De ahol átváltozása kezdődött, egy út metszé
                  keresztül, mely fővonalával jobbra kanyarodván, népes falvakat érintett; míg
                  mellékága balra az erdőbe terült, s ott a réttel párhuzamban ment fel, s csaknem a
                  szentléleki várkastély kertjének átellenében tört meg éles szögletbe, hogy Mikes
                  Zsigmond várához tartson, bár nem minden tétova és zavargás nélkül.</p>
               <p>Aki tehát a szentléleki várkastélyból Mikes Zsigmondnál akart tisztelkedni,
                  kénytelen volt előbb a réten végigmenni, s aztán az erdei úton ismét majdnem oda
                  térni vissza, honnan elindult vala. Csak ezen elvesztegetett fél óra után
                  mondhatá, hogy céljához közelít...</p>
               <p>Mi olcsóbb az időnél? Azzal őseink pazarlásig el voltak látva.</p>
               <p>De Tarnóczi Sebestyén mégis türelmetlen volt a késedelem miatt, mely az öregúrhoz
                  menetelét hátráltatá. Hogyne? Hisz baráti rokonszenvvel s fiúi kegyelettel
                  viseltetett a jóval idősebb férfiú iránt, ki az udvari szolgálatban töltött évei
                  mellett is meg tudta óvni kedélyének szende, majdnem gyermekies sajátságait.</p>
               <p>Sebestyén a házi kereszt hordozásától elfáradva, mindit üdülést nyert azon ősi
                  jellegű családkörben, melynek a serdülő Sára révén már-már tagjául tekinté
                  magát.</p>
               <p>Nejének bosszúságára tehát a kertajtóval egy irányban az erdőn mezsgyét
                  nyittatott, s így csak az alig kétszáz öl szélességű réten kellett átszáguldania,
                  hogy a friss irtáshoz s onnan a csupán egy kődobásra fekvő úthoz érhessen. Nem is
                  mulatá el a nyert előnyt igénybe venni, bár kegyes Rebekkája meg volt győződve,
                  miként ezáltal férje szemlátomást könnyelműbb, ő meg szerencsétlenebb lőn.</p>
               <p>Ennyiből is sejthetik olvasóim, hogy Sebestyén élőszóval tett végintézetében a
                  leendő árva özvegynek szívére kötötte egészen parlagban hagyni a rétösvényt és az
                  erdőmezsgyét. Mi dicséretet érdemlő pontossággal foganatosíttaték, s nem egy zálog
                  került az ispánhoz azoktól, kik a tilalmazott helyeket lábaikkal érinteni
                  találták. S hogy Sára elraboltatásakor már csak a hagyományok körében élt az
                  ösvény, s hogy az irtott részt sűrű bokrok és csalitok borították, szükségtelen
                  megjegyeznem.</p>
               <p>Keresztes vitézünk, Judit miatti elkésését helyrehozandó, nem rettent vissza
                  Sebestyén végakaratjának áthágásától, s lovát e cölöptől, melyhez kötve volt,
                  föloldván, szélszárnyakon száguldott a réten keresztül, és zömök, vastag
                     moldovánjával minden nagyobb föltartóztatás
                  nélkül gázolt a bozótos és indákkal behálózott csapáson át.</p>
               <p>- Hol maradt Naprádiné asszony? Azt gondoltam, nemzetes uram, hogy kettőt hozunk
                  egy helyett.</p>
               <p>E szavakat az út széléről intézte a csalitok közül magát kiküzdött Mihályhoz egy
                  selyemálcáját kezében tartó cseléd, ki a bizodalmas hangból és éveiből ítélve a
                  Mikes-háznál legalább két ivadékra szállott örökség gyanánt, s a család tagjaihoz
                  majdnem hasonló tekintéllyel bír.</p>
               <p>- Két nőt? Teremtuccse! Magam is attól kezdtem hüledezni. Csak spitzen múlt, hogy nem kell háztűznézésre mennem. Hej, Andor
                  bátya! Nagy bolondság vala mai tettünk. Már egy versen galléromhoz varrva képzelém
                  a szomszédasszonyt. De ha meggondoljuk, nem is igen lehet sok kifogásom ellene.
                  Hibája csak az, hogy virágzó korát pár évvel túlhaladta. Azonban maradhatunk-e
                  mindig ifjak?!</p>
               <p>Ez elégiailag méla hangú kérdés után Mihály Kelemennek nyújtá kezét ki
                  leírhatatlan nyugtalansággal ült egy üres hintó bakján, ostorral s egészen fuvaros
                  ruhában.</p>
               <p>- Még nem jönnek! Megfoghatatlan, miért késhetik János? Armidorral már tízszer ide
                  tudtam volna ragadni őt. Látszik, hogy soha igazán nem szeretett, különben tudná,
                  percenként mint szenvedem át egy örökkévalóság kínjait.</p>
               <p>- Hátha elszökött aráddal. Félórai társalgás egy lovon, egy nyergen nem elég-e a
                  szerelemre? Éppen hasonló eset jut eszembe Báthori Gábor halála körüli
                  időkből.</p>
               <p>- Ah! Hogy tudsz ily komoly helyzetben tréfálni! - szólt Kelemen neheztelve.</p>
               <p>- De mióta lett komoly a lakodalom előtti helyzet? Eddig akkor volt szokás
                  legtöbbet tréfálkozni.</p>
               <p>Kelemen már nem hallá Mihály kötekedését. Figyelmét egészen más foglalta el. A
                  nyugati szellő valami titkot súgott fülébe, mely édes és villanyzó volt. Melléből
                  sóhaj emelkedett, s kezében reszkete az ostor.</p>
               <p>Mihály a szünidőt használandó, cseheléshez fogott, hogy pipára gyújtson.</p>
               <p>- Csitt! - rimánkodott Kelemen.</p>
               <p>- No, mi baj?</p>
               <p>- Nem hallasz semmit?</p>
               <p>Mihály megállítá működésében az acélt, s aztán még erélyesebben verte a kovából a
                  tűzszikrákat.</p>
               <p>- Közelítenek! - kiáltá Kelemen.</p>
               <p>Mihály pipájába illesztve a taplót, miután néhány füstöt szítt volna: - Csakugyan
                  jönnek! - szólt, s nyergében fölegyenesedett. - Kézbe a gyeplőt, öcsém! - kezde
                  rendelkezni. - Andor a kocsi elébe! Mihelyt a kisasszony megjön, beemeled. Én és
                  János a fedezetet fogjuk tenni.</p>
               <p>A dobogás már tisztán kivehető volt.</p>
               <p>Ha teli fénnyel világolna a hold, lehetne a lovag sisakját, a ló sörényét s talán
                  a hölgy lengő fátyolát is látni.</p>
               <p>- Szent ég! A jégszívű csak ügetve jön - kelt ki testvére ellen a türelmetlen
                  Kelemen.</p>
               <p>Ekkor a várkastély felől tompa moraj hangzott. Olvasóim okát tudják.</p>
               <p>- Hah! Észrevették Sára távozását! - kiáltá Kelemen.</p>
               <p>- Csakugyan megmozdult az udvar. A zaj öregbedik.</p>
               <p>- Utolérnek!</p>
               <p>- Védni fogjuk magunkat - szólt Mihály biztatva.</p>
               <p>- De mivel? Hisz csak farsangi játékra való fegyvereket hoztunk. János lebeszélt
                  mindenről, mi betörés színét hordaná.</p>
               <p>- Átkozott regényesség! - mormogta Mihály.</p>
               <p>A nagydob, az összecsődülési jel megperdült, s oly tisztán hangzék a csendes
                  légben, hogy Kelemen fölizgatott idegei még a közbevegyült ajtócsattanásokat,
                  fegyverzörejt és sarkantyúpengést is hallani vélték.</p>
               <p>- Meleg éjünk lesz, öcsém! Bunda nélkül sem fogunk fázni - szólt Mihály bodor
                  füstöt eregetve.</p>
               <p>- A veszély csak azért rémít, mert elvesztem őt. Ah! Bár egy óráig bírhatnám! Egy
                  negyedig! Egy hosszú, édes percig!</p>
               <p>A dob frissebb, riogatóbb modorban pergett.</p>
               <p>- János is meghallá a lármajelt, mert száguldani kezd. Még menekülhetünk.</p>
               <p>- Én - szólt Mihály - Judit szilárdságában bízom. Nem fog nyomunkra senkit
                  utasítani. Kétségkívül zsiványokról beszélt. S ki tudná, merre távolítja a
                  fölkelőket?</p>
               <p>E percben már látható volt Armidor, s az átkarolt, mozdulatlan leány.</p>
               <p>- Talpon, fiúk! - kiáltá Mihály oly parancsoló hangon, mintha csapatot
                  vezérelne.</p>
               <p>Rendeletének eredménye lőn, hogy ő maga a pipát szájából ki, és az álcát arcára
                  vonta, s hogy Andor a kocsiajtót fölnyitá.</p>
               <p>Armidor vígan nyerítve érkezett meg, mintha mondaná: csakugyan miénk a diadal!</p>
               <p>Sára az idegen alakok előtt összerezzent, hasonlóan ahhoz, ki álomból ébred
                  föl.</p>
               <p>János levette róla karját; Andor pedig kezeit kiterjeszté, hogy ölbe fogja, s a
                  kocsiba emelje.</p>
               <p>- El, el tőlem! - sikoltá a leány, tenyerével visszautasítva ezt, s a lóról
                  rendkívüli gyorsasággal leugorván, mint megrebbent vadgalamb a gallyak felé akart
                  tartani, melyek az erdőrést boríták be fiatal ágaikkal.</p>
               <p>Ekkor hangzék a hírnökké öltözött kulcsár sípja.</p>
               <p>- Ah! Az indulási jel!</p>
               <p>- Tüstént nyomunkban lesznek üldözőink!</p>
               <p>E fölkiáltásokat hallá Sára.</p>
               <p>Lábai inogtak, szemére fátyol borult, s menekülés helyett megint János karjain
                  vala, ki kocsiba emelé.</p>
               <p>A Kelemen által hajtott fogat természetesen a legkisebb feltartóztatás nélkül
                  sietett céljához.</p>
            </div>
            <div type="chapter">
               <head>12</head>
               <p>Mihály, a vállalat indítványozója és vezére lévén, kötelességének hitte
                  hátramaradni, hogy az ellenség mozdulatairól értesülhessen. De miután neszt nem
                  hallva a rétig visszatért, s ott is mély csendre talált, meggyőződött, hogy Judit
                  gondosan elhárított útjukból minden veszélyt. Sarkantyút adott tehát lovának ismét
                  Jánoshoz csatlakozandó, ki addig az utócsapatot egyedül alkotá.</p>
               <p>- Mondhatom, öcsém - szólt közel érve -, vitézi parolámra mondhatom, hogy
                  kellemesb fölindulásban még csak egyszer valék, mint ezen - hála Isten - jól
                  sikerült kaland alatt.</p>
               <p>- S mikor? - kérdé gépileg János.</p>
               <p>- Hát Katalin hercegnő eljegyzése előtt. Engem tudniillik Bethlen Gábor fejedelem
                  a főkomornyik Mikó Ferenc mellé rendelt, azon titkos megbízással, hogy már útban
                  levő arája kinézéséről hű tudósítást hozzunk, mert az arcképeknek ritkán lehet
                  hinni. Küldetésünk célját senki sem gyaníthatá; legalább én némább voltam a
                  halnál. Lusatzia egy kis városába érkeztünk, hol a
                  földesúr - valami gróf - ebédre hívott. Megmutatá lovait, agarait, fácános
                  kertjét, vadászmadarait, s végre az étterembe vitt, hol nyitott ajtósorra
                  találtunk, melynek mélyéből gyönyörű növésű hölgyek közelítettek, s elöl Katalin
                  hercegnő. Mindenik egészen kivágott mellű öltözetben ült az asztalhoz. Mi,
                  erdélyiek, először láttunk ily érdekes ruhaneműket. Képzelj öt darab ruhát, s
                  kétannyi fölszabadított kísértetet, mely kacérul űzi varázsát szemünkkel és
                  idegeinkkel. S mégis az a fajankó főkomornyik, Mikó Ferenc, kilenc himlőhelyet
                  számlált meg Katalin arcán; de én csak annyit tudtam észrevenni, hogy az öt
                  tündéri kebel közöl hercegnőnké lehet legtöbb elismeréssel a szabó vakmerész
                  ollója iránt.</p>
               <p>- Nem látok hasonlatosságot e mostani és ama kaland közt - szólt részvétlenül
                  János.</p>
               <p>- Csak a fölindulásra nézve, melyet bennem okoztak, állítám párhuzamba... De te,
                  öcsém, szórakozott vagy.</p>
               <p>- Ne hidd.</p>
               <p>- Valami bánt. Kedélyed szószegény és borongó.</p>
               <p>- Csak elfáradtam.</p>
               <p>- Ily fiatal ember!</p>
               <p>- A benyomásoktól, s nem a törődés miatt - válaszolá János méla hangon. -
                  Szerettem volna, ha semmi sem történik, vagy legalább nem általam.</p>
               <p>- Talán megint kétkedel Kelemen szenvedélyének viszonoztatásában?</p>
               <p>- Ah! Soha senki sem volt oly hőn szeretve, mint ő.</p>
               <p>- S honnan tudod?</p>
               <p>- Ne kérdd. Meggyőződtem.</p>
               <p>- Miért bánod hát, hogy alkalmat szereztél két zsarnokul elszakított szív
                  összehozására.</p>
               <p>- Sára örömkönnyek közt köszönheti meg tettemet, talán ezerszer is de... nem fog
                  lovagnak tartani. Nőt csak magunk számára rabolhatunk. A többi a zsoldosok
                  szerepe.</p>
               <p>- Kelemen helyében - szólt nevetve Mihály - féltékennyé lennék e nyilatkozatért.
                  Úgy látom, vagy Sárának vagy a holdnak és csillagoknak kellett volna ma éjjel
                  sűrűbb fátyolt hordani, hogy lovagiságodat gyanúba ne vedd.</p>
               <p>- Csak egyszer tekinték rá - jegyzé meg János vállvonítva.</p>
               <p>- S rögtön le valál győzetve?</p>
               <p>- Arca alig volt a félhomályban kivehető, de kétséges körvonalaival is eléggé
                  szépnek tűnt fel.</p>
               <p>- Hát még ha majd nappal látod szobájában vagy a nagyvilágban.</p>
               <p>- Hinni fogom, hogy vele együtt lehel, cselekszik, érez és él az ezernevű
                  boldogság.</p>
               <p>- Költővé váltál, öcsém!</p>
               <p>- Miért ne? Hisz szemem előtt volt a szerelem tiszta eszményképe: ez a fölavatás.
                  Ó, Kelemen határtalanul szerencsés... S mégis mintha sajnálnám őt, téged,
                  mindnyájunkat!</p>
               <p>Annyira megható hangon ejté János e szavakat, hogy látszott miként szíve mélyéből
                  jönnek.</p>
               <p>- Öcsém, te csodálatos egyéniség vagy. Mindig azon érzésed mutatkozik legkevésbé
                  indokoltnak, melynek befolyása alá veted magadat.</p>
               <p>- Tehetek-e róla? - sóhajtá János. - Ki volt egészen ment a sejtelmektől? Ki
                  értette mindig a hatásokat, melyeknek kedélyünk mint rabszolga hódol? Midőn
                  Armidorra vettem Sárát, és a keskeny völgyön ügettem, szívem hangosan kezdett
                  verni, mintha egy belezárt jósszózat akarna kitörni, és rekeszeit vadul zörgetné.
                  Ó! Száguldanék bár Ukrajna sivatag rónáin, nyomomban farkascsoportok, körülem hóba
                  temetett kunyhók, melyeknek pásztor lakói nem merték bevárni a telet, előttem
                  nyomdoktalan út s ködös, kietlen láthatár: e vágy rezgett lelkemen át, pedig
                  azalatt karomban egy szép leány álmodott a szerelem teljesülő reményeiről, rózsás,
                  illatos tavaszról. Miért valék ily bősz hangulat áldozatja? Kitől kérdjem? Ki
                  világosít fel?... Midőn az erdőbe értünk, s a várban megperdült a lármadob, szívem
                  görcsösen szorult össze. Ó! Volnék bár egy rengeteg keskeny torkolatban, hol
                  minden kődarab mögött megvonult ellenség, rám célzott nyíl és orvhalál fogad, s
                  hol a martalóc letépvén vérző testemről az utolsó foszlányt is, kéjelgve nézi, míg
                  a leszálló kesely erőtlen hörgésemet, s én az ő éhes vijjogását hallgatom: e vágy
                  gerjedt föl ismét, s levíhatlan sóvárgássá nőve, hullámaival körülölelé s magába
                  meríté egész lelkemet. S most is csodálatos érzések zsibongnak kedélyemben, és
                  mintha vészjósló csevegéseiket saját füleimmel hallanám! Bátyám! Adsz-e hitelt a
                  sejtéseknek? Házunk romlása kezdődhetik e mai napon.</p>
               <p>- Meg nem foghatom, miért?</p>
               <p>- A megfoghatatlan gyakran teljesült már.</p>
               <p>- Talán Tarnócziné átkozódásaitól félsz?</p>
               <p>- Arra nem gondoltam.</p>
               <p>- Verd ki a tücsköket fejedből.</p>
               <p>- Csak volna hatalmamban. Rossz jel alatt fogtunk a tetthez. Különben nem
                  üldöznének bősz eszmék. Hiszel-e a sejtésekben?</p>
               <p>- Beteg vagy. Túlizgatagságba hozott e kaland.</p>
               <p>- Tíz csatán láttam hidegvérrel a vészt. S miért mondták volna fel most egy
                  vaklármára idegeim az engedelmességet?</p>
               <p>- S mégis úgy van. De szerencsére hoztam magammal jávorkörmöt. Ez leghatályosabb
                  csillapítószer. Függeszd szíved tájára.</p>
               <p>- S elűzi-e - szólt János keserű mosollyal - azon rögérzést, hogy most saját
                  boldogságom ellen kezet; tudná Isten miként?</p>
               <p>Beszélgetés közt értek az út két ágra szakadásáig. Az egyik rövidebb, de rögösb
                  volt, a másikon már a kocsi haladni kezdett.</p>
               <p>- Erre rándulok - mondá Mihály -, hogy hírt adhassak Zsigmond bátyámnak Sára
                  érkezéséről. Te maradj a kocsi mellett.</p>
               <p>- Engedj engem távozni. Tőlem, kit évek óta nem látott, talán több kímélettel
                  fogná a történteket hallani, ha kedvetlenül is hatnának rá.</p>
               <p>- Attól ne tarts. Apád egész lélekből fog örvendeni Tarnócziné ármányainak
                  kijátszásán.</p>
               <p>János sebesen ügetett el, s mintha bűvös körből menekült volna, nyugodtabban érzé
                  magát, amint a kocsitól messzebb távozott.</p>
               <p>- Mily ismertesek, s mégis idegenek vonalai! Csak egyszer tekintettem arcára.
                  Miért nem százszor, mindig? Mi tartóztatott tőle vissza, mi vont hozzá? Boldog
                  Kelemen! Ő szeret és szerettetik. Mily meglepőn ismert arc! Kihez hasonlít? Földi
                  lényhez vagy álmaim látomásaihoz? Kábaság! Szegény Kelemen!... Boldog Kelemen.</p>
               <p>E gondolat- és érzéstöredékeket mi nem tudjuk összefűzni, és segítségünkre
                  legkevésbé lehetett volna maga Mikes János, ki áteszmélte s átérzé.</p>
            </div>
            <div type="chapter">
               <head>13</head>
               <p>Az erdőből visszatérünk a várkastélyba.</p>
               <p>Haller Péter, ki Judit mellett bocsánatkérések után foglalt helyet, kisded, igen
                  szőrbe borult, szőke férfi volt, világoskék szemmel. Arcredői vékonyak, s éppen
                  azért megdöbbentésig számosak voltak. Bár nem vala még hideg őszi idő, a meleg
                  prémekkel, melyeket testén hordott, áthűlési félelem nélkül el lehetett volna azon
                  országokba utazni, hol e drága kelmék természetes tulajdonosai laktak. Kinézéséből
                  ítélve hatvan évhez közelíthetett, bár az anyakönyv szerint - mert Szebenben a
                  születés és keresztelés napját közszokás ellenére a papok följegyezték - alig
                  haladta túl az ötvenet.</p>
               <p>Egészen állat - gondolá Judit a vendég bundájára és pofájára tekintve.</p>
               <p>Szemérmes, félénk nő - gondolta ugyanakkor Péter, a háziasszony zavarodását
                  észrevevén.</p>
               <p>Ha mosolyg is, elfintorítja arcát - hivé Judit.</p>
               <p>Kellemes benyomásúak vonalai - jegyzé meg magában Péter.</p>
               <p>Iszonyúan vén lehet - képzelte a háziasszony.</p>
               <p>Még egészen fiatal - elmélkedett a vendég.</p>
               <p>Bár legalább sokat ne beszélne! - sóvárga Judit.</p>
               <p>Közlékenynek kell lennem, hogy szende hallgatásából kiemeljem - vélte Péter.</p>
               <p>Ezer tűhegyen ülök, míg mellettem van - mérgelődött a háziasszony.</p>
               <p>Jól érzem magamat körében, mert nyílt jelleműnek sejtem - mosolyga a vendég,
                  helyzetével elégülten.</p>
               <p>A vigyori róka alighanem Sáráról akar tudakozódni - hüledezett Judit.</p>
               <p>Ez az őszinte kifejezésű nő hívebben értesíthetne a kisasszony felől, mint az anya
                  - ábrándozott Péter.</p>
               <p>Mit tegyek, ha kérd? Segíts, tettetés és tagadás! - fohászkodott Judit.</p>
               <p>Kérdezősködjem-e? Csak rendre vezetem belé - tökélé el Péter.</p>
               <p>Ily saját használatra termesztett gondolatok miatt, a társalgás kezdetén egyik
                  részről sem sok eszme és szó hozatott forgalomba.</p>
               <p>A benyomás, melyet Haller Naprádinéra tett - mint látjuk -, felette kedvezőtlen
                  volt, pedig ha más helyzetben ismerkedett volna meg a szép özvegy vele, bizonyosan
                  hamar észrevenné az ártatlan öreg kedélyes és szelíd arckifejezését, mely a redős,
                  mely a szabálytalan és minden magasabb erény nélküli vonalakra a szívjóság derűjét
                  oly mértékben árasztá el, hogy e lélekvilágítás engesztelő varázsa miatt nem volt
                  nehéz feledni a porhüvely visszatetsző s hiányos formáit.</p>
               <p>Ellenben a benyomás, melyet Naprádiné tőn Hallerra - mint szintén láttuk -, igen
                  kedvező vala, ámbár ha az öregúr szemérmes zavarra nem magyarázta volna a
                  háziasszony egészen más okokból támadt félénkségét, s ha őt rendes hangulatában
                  ismeri meg, akkor nagy mennyiségű optimizmusa dacára is szenvelgőnek s kacérnak
                  képzelné, és ez elővélemény miatt iránta tán alig levívható idegenkedés és
                  visszatartózkodás támad keblében.</p>
               <p>Az életben gyakran épül mind barátságunk, mind ellenszenvünk ily alapra, s
                  áldhatnók sorsunkat, ha különösen a szerelem nem bírna kiváló hajlammal a
                  tévedéseket választani tündérvárának ékköveiül. De ezt csak zárjel közt
                  említem.</p>
               <p>Vannak jellemek, kiknél mindig az első benyomások határoznak, s Haller
                  sajátságaihoz tartozott, hogy nála csupán akkor, ha kellemesek voltak azok. A
                  rossz hatást hamar kitörlé kedélyéből, a jó után a rosszat beférkőzni sem
                  engedte.</p>
               <p>Judit érzése még eszénél is kevesebb rendszert követett. Makacsul megőrzé vagy
                  könnyen feledé az első benyomást. Voltak indokolatlan ellenszenvei, melyeket nem
                  bírt legyőzni; s voltak, melyeket az idő s a változó helyzetek lassanként
                  szeretetté alakítottak, mint némely ásványvízben a habjai közé dobott olcsó érc
                  helyébe nemesebb rakódik le.</p>
               <p>A háziasszony és vendége kedélyének e különbségét későbbi fejleményekért hoztam
                  itt elő. S most legyen szabad a két karszékhez, hol Haller és Judit ült,
                  visszatérnem.</p>
               <p>- Rebekka húgomtól egy csoport üdvözletet hoztam - szólt Péter, messzünnen kezdve
                  kikémleléseit.</p>
               <p>Judit csípős mosollyal hajtá meg fejét.</p>
               <p>(Hüm! Az ő húga a vén Tarnócziné? Mondhatom, szép kérő! Vajon mennyivel lehet
                  sógorasszonyomnál idősb? Tán csak azon kevés évvel, mely alatt Sára a világon
                  van.)</p>
               <p>Körülbelül e zárjel közti gondolatok rajlottak Judit fejében, míg mosolygott.
                  Egyébiránt Haller, szoros igazság szerint, nénjének is nevezhette volna a
                  nagyasszonyt, mert pólyában volt még, midőn az a szőnyegen már csúszni tudott.</p>
               <p>- Húgom sokszor emlegette a szép özvegyet - folytatá Haller.</p>
               <p>- Ah! - sóhajtotta Judit kipirultan.</p>
               <p>Vére arcába szökellt, mint a tizenhat éves leánynak.</p>
               <p>Minő ártatlanság! - gondolá ekkor Haller.</p>
               <p>Képzelem, hányszor rágalmazott derék sógorasszonyom! - hánytorgatta magában Judit,
                  de alaptalanul; mert Tarnócziné eszélyesb emberszóló volt, mintsem egy leendő kérő
                  előtt igen rossz színben rajzolná le azt, kire leányát bízta.</p>
               <p>- Húgom szívéből sajnálja az alkalmatlanságot, melyet véletlenül hosszabbra nyúlt
                  távolléte okozott.</p>
               <p>- Elkésése valódi öröm rám nézve. - Ezt őszintén mondá Judit.</p>
               <p>- Húgom reméli, hogy még a napokban hazaindulhat.</p>
               <p>- Ah! - E sóhaj is őszintén, bár nem akarva repült ki Judit ajkain.</p>
               <p>Haller sugárzó arccal tekintett a mellette ülő háziasszonyra, mert az eléggé éles
                  “ah!” arról győzte meg, hogy Judit rendkívül szereti Sárát, s hogy ez a derék nő
                  rokonszenvére érdemes. Hisz másként nem okozna titkolhatlan fájdalmat az elválási
                  perc közelgése.</p>
               <p>- Úgy hiszem, Sára kisasszony is nehezen fogna megválni kedves nagynénjétől, kiben
                  leghűbb barátnőre talált.</p>
               <p>Célzás rejlik-e e szavak alatt? Nem árulta-e el magát fölindulásom? Miért hozta
                  elő a megválást?... Talán gyanakszik? - gondolá Judit.</p>
               <p>- Nincs kedvesebb jelenet két egymásban bízó s egymásra föltétlenül támaszkodó
                  némbernél - folytatta Haller.</p>
               <p>Megint célzás lehet! - töprenkedett Judit.</p>
               <p>- Egymás keblébe rejtik, mint a magokénál is biztosabb szekrénybe, ártatlan
                  titkaikat. Félénkek, ha saját ügyük forog fenn; bátrak, midőn barátnőjökért kell
                  tenni vagy áldozni.</p>
               <p>Nyakig ülök a pácban, ez sejt valamit! - vélte Judit. - Köztünk - szólt
                  nyugtalanul játszva legyezőjével - ily benső viszony nehezen támadhatna, minthogy
                  Sára úgyszólván még csak gyermek, én pedig már... rég özvegy vagyok.</p>
               <p>A szép háziasszonynak zokul esett ugyan korára célzani, azonban győzött hiúságán.
                  - Tudjuk - folytatá -, hogy rendszerint csak egyenlő évek mellett szokott a
                  barátság kifejlődni.</p>
               <p>- De kegyed szintén fiatal.</p>
               <p>- Ha nem is tartozom még a köztiszteletű matrónák sorába, Sárától sok év választ
                  el.</p>
               <p>- A korkülönbségnek gyakran kevesebb befolyása van, mint véljük, a rokonszenvek
                  kifejtésére.</p>
               <p>- E részben - válaszolá Judit - minden a rokonszenvek nemétől függ.</p>
               <p>- És az egyén természetétől is - jegyzé meg Haller. - Sára húgom komoly
                  gondolkozású.</p>
               <p>- Gyermekebb kedélyű még, mint korú - szólt Judit.</p>
               <p>Haller derülten tekintett szomszédnőjére.</p>
               <p>Most mindent meg fogok tudni ezen őszinte nőtől - gondolá.</p>
               <p>Fogadni mernék, hogy a vén kérő tűszúrást érzett szívén, s mégis nyájas arcot
                  tettet - hitte Judit.</p>
               <p>- Én mély érzelműnek képzelém Sára húgomat - szólt Haller.</p>
               <p>- Víg, eleven, s valamint ő maga mulattató, mulattatni is kíván - jegyzé meg
                  Judit.</p>
               <p>- S vallásosnak mondják - hozá föl Haller.</p>
               <p>- Vén korában még azzá is lehet. De most táncolni, énekelni, öltözködni
                  szeret.</p>
               <p>- Házias-e? - kérdé Haller.</p>
               <p>- Kitűnő ízléssel tudna egy fényes házat rendezni. De ha fösvény férjre akad,
                  csakúgy nem lesz alkalma költői s vállalkozói szellemét kielégíteni, mint most. -
                  (Ez is tűszúrás.)</p>
               <p>- Akkor alkalmazkodni fog viszonyaihoz - szólt Haller.</p>
               <p>- Vagy a viszonyokat fogja magához alkalmazni - szólt Judit.</p>
               <p>- Hüm!</p>
               <p>- Egy szép és elmés nő, ha makacs és elszánt jellemmel bír, sokat kivihet - tevé
                  hozzá a háziasszony, élces mosollyal tekintvén vendégére, kinek ajkain a mindenre
                  magyarázható “hüm” lebbent el.</p>
               <p>Majdnem ilyen képet formáltam volt - gondolá Péter -, Sára húgomról; s mégis anyja
                  ellenkezőjét akarta elhitetni. Hogy komoly, visszavonult, kegyes és a világi
                  hivalkodásokat gyűlölő, szüntelen emlegeté. Mintha bizony egy fiatal leánynak a
                  szenteskedőt kellene játszani.</p>
               <p>Fogytán van a vén háztűznéző házassági kedve - örvendezett magában Judit, kéjjel
                  legeltetve szemeit az alkalmatlan időben jött vendég erős redőkbe vont arcán.</p>
               <p>A beállott szünetpercet Haller komornyikja szakítá meg egy szekrény behozatalával,
                  melyet ura elébe vitt, ki felnyitván, remekművű ékszertartót vett ki belőle.</p>
               <p>- S az imakönyv?</p>
               <p>- Itt van, nagyságos uram!</p>
               <p>- S a kelmék?</p>
               <p>- Már átadtam a kisasszony komornájának.</p>
               <p>Judit e szavakra halálsápadt lett.</p>
               <p>- S a levél? - kérdé Haller.</p>
               <p>- Azt nagysád elvette tőlem, minthogy személyesen ígérte volt megvinni.</p>
               <p>Minden veszve van - gondolá most Judit.</p>
               <p>Haller, midőn komornyikja távozott, a karszék felé fordulván, hol a szép özvegy
                  nem nagyon irigyelhető hangulatban volt, vidám tekintettel mondá:</p>
               <p>- Remélem, Sára húgomat kellemesen fogja édes mamája gondoskodása meglepni.</p>
               <p>- Kivált váratlansága miatt - szólt Judit. (Az imakönyvön kívül a többi vagy nem
                  lehet sógorasszonyom ajándéka, vagy a kelmék háznál szőtt vászonból állanak, és az
                  ékszertokban csalfább kövek vannak, mint egy képmutató könnyei.)</p>
               <p>Haller ezalatt fölnyitá a gyöngyházból kirakott tokot, de amint a kapcsokban
                  tartotta kezét, s amint megtekintésre Juditnak átnyújtá, ennek alkalma volt a
                  száraz és görcsös ujjakra vetni szemeit.</p>
               <p>Milyen zsidónak való kéz! - gondolá. - Mintha százéves uzsoráskodás közt ragadt
                  volna a bőr a csonthoz. S milyen bőr! Régi könyvek táblájáról levont, sárga
                  pergament. És hát még a csont! A legfeledékenyebb nőnek sem lehet zsebkendőjére
                  annyi bogot kötni, hogy jól emlékezhessék a vásári megbízásokra. - Ah! Igen szép
                  régi arany nyaklánc - szólt már az ékszerekre is tekintve. - Tiszta fényű,
                  reszkető tű. - (Megőrült-e sógorasszonyom?) - Finom fülönfüggő öreg, keleti
                  gyöngyökkel. (S a zsobrák Tarnócziné képes volna-e
                  ily pazarlásra?) - Egy pár karperec római aranyokkal. - (Világos, hogy mindent a
                  vén kérő csempészett az imakönyv mellé ajándékul.) - Ó! Ez a legragyogóbb párta,
                  mellyel csak gazdag várurak egyetlen hajadonjai mehetnek jegyváltóra. - (Melyik
                  kelet-indiai herceg kincstárában van annyi drágaság, amennyi Haller Péter
                  múmiakezét a násznál irigylés tárgyává tegye? Tán a nagymogul is, kinek országában az utcagyerekek sárarannyal
                  dobálják egymást, szegény e célra.) - Alig várom - szólt Judit -, hogy édesanyja
                  ajándékait Sárának átadhassam. Mindent magam próbálok rajta föl, a köntösöktől
                  kezdve. S együtt fohászkodunk a küldött imakönyvből a kedves mama hosszas
                  életéért. - (Még hajnal előtt útban leszek Szebenbe. Az ékszertok az öreg kérőnél
                  marad. Elkésett kísértéseivel. De különben sem fogott volna ily hideg fénytől
                  tüzet a Sára szíve. Arra meleg, delejes szemsugarak kellenek, nem pedig
                  rubintcsillám s a gyémántvíz reszketése.)</p>
               <p>Haller, midőn Judit az ékszerek átvételéről beszélt, lekötelező mosollyal hajtá
                  meg magát.</p>
               <p>- S kérem - szólt a szép özvegy kezét érintve -, kérem, szíveskedjék üdvözletemet
                  Sára húgomnak megvinni, tudatván vele, hogy anyjától levelet és csak őt illető
                  üzeneteket hoztam.</p>
               <p>- Bocsánat, mint háziasszonynak előbb egy kevéssé ki kell tekintenem. A kíséret
                  bizonyosan az úttól törődött. Megfrissítést és nyugalmat óhajtana. - (Biz én azt
                  nem bánom, ha reggelig koplalnak és szomjaznak. Istenem, hol áll a fejem? Haller
                  addig nem fog mozdulni, míg mindent ki nem kurkász. Ah! Ispánomhoz a levelet nem
                  küldhettem el. Meg kell keresnem a kulcsárt. Már tíz óra. Három előtt alig lehet
                  itt kocsim. Addig a halál kínszenvedéseit ürítem ki. Szerencsétlen nap! Csak Jutka
                  ne venne valamit észre! Mily jó, hogy piszkos keze miatt a leányszobából a
                  konyhára szoktattam.)</p>
               <p>Judit gyorsan távozott az elfogadóteremből, s Haller Péter magára maradt.</p>
               <p>Karszékén sokáig elmélkedett a megnyerő tulajdonokról, melyeket Naprádiné
                  jellemében talált.</p>
               <p>Szemérmes, őszinte, elfogulatlan. Ha ránéznek, homlokig pirul, mint a növendék
                  leány. S mily távol volt magasztalástól és ócsárlástól, ha Sárára fordult a
                  társalgás!</p>
               <p>E benyomások után, mások kezdék a karszékben ülőt elfoglalni.</p>
               <p>Helyes volt - gondolá -, hogy boldogult öcsém nejének hozományát, mely szép
                  összeggel vala terhelve, csak oly feltétel mellett bocsátám Tarnócziné nagyasszony
                  - mint legközelebbi rokon - kezébe vissza, hogy a drágaságok tüstént Sárának
                  ajándékoztassanak.</p>
               <p>Hiába akará a húgom - fűzé tovább okoskodásait -, elhitetni, hogy leánya a
                  klárisgyöngytől inkább irtózik, mint a nyakára freccsent vércseppektől, s hogy a
                  világot gyűlöli. Ugyan miért gyűlölné? Mivel bántotta volna meg ifjú, ártatlan
                  kedélyét a világ? S mit remélhetnék én is oly nőtől, kinek vagyonom- és társadalmi
                  állásomnál fogva nem nyújthatnék kárpótlást a fiatal korért, mely tőlem rég
                  eltűnt, s a szépségért, melyet sohasem bírtam. Vagy redőimbe szeressen?
                  Becsültetésnél többre vágyni nevetséges volna. Hála Isten, takarékosságom oly
                  karba helyezett, hogy nemcsak kényelmeit, de szeszélyeit is kielégíthetném.
                  Ragyogjon, örvendjen csak... Azonban aljasság volna róla rosszat tenni föl. S
                  miért higgyem magamat bizodalomra, gyöngédségre, figyelemre s egy kevés
                  tiszteletre is érdemetlennek?</p>
               <p>Ekkor Judit belépett, s a vacsorát jelenték.</p>
               <p>Az asztalfőn, szokás szerint, egyedül a háziasszony foglalt helyet.</p>
               <p>Jobbra esék a vén tanácsnok, s mellette egy szék üresen maradt.</p>
               <p>A külön alakú evőeszközök, a kisebb késtartó és pohár mutaták, miként az üres hely
                  a házikisasszonyé.</p>
               <p>- Sára késik - súgá Hallernak Judit. - Nem csoda, rosszul érezte magát.
                  Megtekintem.</p>
               <p>Felkelt az asztaltól.</p>
               <p>Mily gyöngéd és érzékeny nő, maga megy el - gondolá Haller.</p>
               <p>Néhány perc múlva visszatért Judit; bánatos arca nagy hatásra volt számítva.</p>
               <p>- Erős főfájást érez az én szegény Sárám. Le kellett feküdnie.</p>
               <p>- Rég kezdődött fájdalma?</p>
               <p>- Csak most, de tűrhetetlen. Nem győz panaszkodni.</p>
               <p>- Talán segíthetek - szólt szerényen Haller. - Zakariás! Kérem vegye elő
                  útipatikámat.</p>
               <p>A komornyik ura háta mögül az ajtó fejé tartott.</p>
               <p>Cselédje is zsidónak néz ki. Legalább a neve gyanús. Érthet az orvoslathoz, s
                  talán maga az öregúr sem járatlan az effélékben. Új bajt hoztam nyakamra! -
                  gondolá Judit.</p>
               <p>- Sára fájdalma reggelig magától elmúlik, ha csendesen pihen. Ilyenkor az álom a
                  legjobb gyógyszer.</p>
               <p>- De hátha aludni nem tud?</p>
               <p>- Mikor nála voltam, már félig be volt szeme hunyva.</p>
               <p>- Az csak ideges bágyadás, mely mellett nehéz elszunnyadni.</p>
               <p>(Szent ég! Ő hitvány orvosságaival még a hálószobába megy. De, szerencsére
                  bezártam az ajtót.)</p>
               <p>A komornyik köpcös útiszekrényt cepelt elő, s Haller félbeszakítva az evést, nagy
                  csoport pélkék közt keresgélt.</p>
               <p>(Az Isten sohasem teremtett több ily alkalmatlan vendéget. Várj csak, majd téged
                  betegítlek meg.)</p>
               <p>- Megtaláltam - szólt Haller. - Rendkívül hatékony szer. Két csepp, cukorra ejtve,
                  rögtön segít.</p>
               <p>Judit az átnyújtott üveget kezébe vevén, szeméhez tartá, s a gyertyafénynél
                  vizsgálá.</p>
               <p>- Becses orvosság - súgta gyermeteg arckifejezést színlelve. - Férjemnél mindig
                  használt, mert ő... boldog volt.</p>
               <p>Haller kérdőn tekintett Juditra.</p>
               <p>- Könnyű segíteni oly főfájáson, melyhez semmi köze a szívnek - folytatta Judit,
                  gyöngén sóhajtván.</p>
               <p>- A szívnek? - álmélkodék Haller.</p>
               <p>- De végre is, miért ne legyen szíve egy tizenkilenc éves leánynak?</p>
               <p>Haller az orvosságot átvette, s úgy látszék, keze reszketett, midőn a szekrénybe
                  visszahelyezé.</p>
               <p>- Vétek-e a szerelem? Vagy talán az anyai makacsság, mely a szerelem jogát nem
                  ismeri el, érdemelne megrovást?... De, kérem, méltóztassék ebből a szép, puha
                  szarvascímerből parancsolni. Különös ízt ád neki a babér- és rozmarinlevél...
                  Szegény Sára néha éjfélig könnyez. De azért engedelmeskedni fog anyjának.</p>
               <p>- S anyja erőlteti, hogy feledje kit szeret? - kérdé Haller fojtott hangon.</p>
               <p>- Az még nem volna sok.</p>
               <p>- S hát?</p>
               <p>- Alighanem követeli, hogy férjhez menjen ahhoz, kit...</p>
               <p>- Kit nem szeret - egészíté ki Haller.</p>
               <p>- Az sem volna még sok.</p>
               <p>- Tehát?</p>
               <p>- Kit un. - (Ez nem tűszúrás, de tőrdöfés volt.) - Ah! Mit fecsegtem ki? Bízhatom
                  titoktartásában?</p>
               <p>Haller érzékenyen szorítá meg szomszédnője kezét, s mélyen nézett a serlegbe,
                  melyet éppen ajkaihoz akart vonni, de illetlenül tett vissza az asztalra.</p>
               <p>- Ön védangyalom! - szólt meghatott hangon.</p>
               <p>Mégis igen kíméletlen valék iránta - gondolá Judit, szemeit lesütve.</p>
            </div>
            <div type="chapter">
               <head>14</head>
               <p>Zakariás ágymelegítőt ment Jutkától kérni, mert a fehérvászontárból előszedett
                  friss ágyneműk hidegek voltak, s ura feküdni akart.</p>
               <p>A kis malomkővel vetekedő karamú melegítőbe,
                  melyet a szolgálóvá degradált komorna súrlófűvel kitisztogatott, s úgy adott
                  kézbe, elég égőszenet rakhatott volna Zakariás a konyhából, hol a vacsora után
                  sokáig pattogott a bükk- és tölgyhasáb; de ő - mint később megtudjuk - magas
                  diplomáciai terveknél fogva, jobbnak hitte a cselédszoba kandallójának hamvai
                  közül egyenként szemelgetni a még némi melegtartalommal bíró széndarabokat, s
                  azokat, amennyiben már félholt állapotban voltak, leheletével élesztgetni. Ily
                  módszer mellett az ágyneműk sokáig maradhattak a csúzos csontoknak nem kedvező
                  légmérséken, s Haller Péter az ágy lábához vont öreg karszéken.</p>
               <p>Bár néha a lefekvés előtti ábránd kedvesebb a tündéri álmoknál is, s rendezett
                  képzelődésünk több kéjt nyújt, mint a hatalmunkban nem álló repkedésű, mégis nem
                  mernők mondani, hogy a nyoszolyájánál merengő Péter ne cserélte volna föl szívesen
                  még a lidércnyomásos horkolással is azon méla eszméket, melyek keblét egészen
                  hatalmukba ejtették.</p>
               <p>- Köszönet - sóhajtá -, köszönet és hála neked, irgalmas ég, s neked, szelíd,
                  őszinte nő, ki nyílt szavaiddal figyelmeztettél a meredélyre, melynek párkányához
                  holdkóros, bódult fővel léptem! Sára tehát: szerelmes. Ő szeret, titkon omló
                  könnyekkel áztatja arcát; ő szeret, lélekfájdalma beteggé teszi testét; szeret,
                  szobájába zárkózik, talán csak a halálnak nyitva föl örömmel a becsukott
                  kilincset; hőn szeret, kétségbeesőn szeret, és anyja, ki ezt rég tudja, szabadnak
                  mondta szívét, s miért? Mert a vén Haller Péter elég hóbortos elhinni, vagy elég
                  jellemtelen színleni, mintha hinné. Úgy, úgy! Haller jellemtelen. Hisz azért van
                  félmajom arca, keskeny, benőtt homloka, bősz élű szeme, nagy, lapos szája. A kép a
                  lélek tükre. Ő jellemtelen! S miért ne rablaná el, az anyjával cimborálva, Sárát
                  szerelmesétől? Mit, rablás! Csak vásár. Miért ne szerezzen pénzével Haller Péter
                  egy egészséges, szép, fiatal leányt, hogy legyen háznál nemcsak drágán vett ló,
                  agár, szőnyeg, billikom, olajfestmény, rézmetszés, kőszobor, de nő is. Akinek nem
                  tetszik az alku, álljon elé, s kecsegtesse többel Tarnóczinét. Péter jellemtelen,
                  s ha a szerető a leánynak boldogságot ígért, miért ne mondaná: veresse hát arannyá
                  ígéretét, s jöjjön kincsével azon árverési térre, melyet háztűznézésnek hívnak, s
                  versenyezzen vele, ha győzi? Így, így! Haller Péter hadd csaljon vagy
                  csalattassék. Ki keresne nála önérzést, becsérzést? Hüm! Hüm! Ő félmajom. Keskeny,
                  benőtt homlokú, lapos szájú.</p>
               <p>Ekkor gyűrűsujjának a többinél nagyobb bogjával egy vékony, félénk könnycseppet
                  törült le, mely az orr szögletén kémkedve megállott vala, mintha továbbmenni
                  irtóznék.</p>
               <p>Átok van rajtam! - folytatá sötét, rideg eszméit. - Egykor vagyontalan ifjú valék,
                  s kit szerettem, vénhez ment, mert a vénnek pénze volt. Később dús örökségbe
                  lépett férfi levék, s akit ismét szerettem, koldushoz ment, mert a koldus ifjú
                  volt. S oly nyomorult vala a vén, ki kincsével, s az ifjú, ki éveivel győzött le,
                  hogy szégyelltem szerelmemet elárulni. Kinevetett volna a világ vetélytársaimért.
                  Átok fekszik fejemen! Atyám fertőzte-e fajtalan ágyassal a szent nyoszolyát, vagy
                  anyám hozott korcsot a keresztvíz alá? A nőre ijesztéssel vagy férjre csalással
                  tukmált poronty vagyok-e, egy kakukkfiú idegen fészekben, hogy a viszonzás nélkül
                  elpazarlott szenvedélyből soha még a szerencsétlenség fájdalmát sem nyerhettem
                  részül? Melyik vonalamra volt írva a Kain-bélyeg,
                  mely a nemesebb kiábrándulások könnyeitől is megfosztott? Miért nem mondhatom soha
                  szemtelen ráfogás nélkül, hogy volt női szív, mely egy évig, egy hónapig, egy
                  napig, egy hosszú, bűvös percig egészen érettem vert, s ám aztán máshoz csábult?
                  Kire kiálthatnám joggal: te hűtlen voltál? Ah! Százszor csalatni inkább, mint
                  egyszer sem szerettetni!... Rideg nélkülözésben tölt ifjú- és férfikorom.
                  Beszélték, hogy mint bíró az igazságot védtem, mint kormánytag az elnyomottak
                  ügyét oltalmazám, és számos család köszöni boldogságát nekem. S rám hullott-e egy
                  csepp vissza a kiosztott boldogságból? Ó, mily könnyű volna a gondviselésben
                  kétkedni! Avagy nincs-e átok rajtam?</p>
               <p>Haller e keserű gondolatok közt kezdé levetni felső öltözeteit. A cifra, a drága
                  prémek megváltak tőle, s ami e burkolatok nélkül hátramaradt, még fonnyadtabb
                  alakra mutatott, mint gyanítni lehetett volna.</p>
               <p>Idő előtt jött nyakamra a vénség - szövé okoskodásait a vetkezés alatt tovább. - S
                  már most hideg, érzéketlen embernek írnak le, kinek semmi bűnre nem volt hajlama,
                  semmi szenvedély által nem sodortatott, semmi csábulattól nem kábíttatott el, s
                  így, bár érdemén kívül, majdnem az egyedüli férfiú, ki közpályán aggulva meg, vád
                  vagy ócsárlás alá nem jöhet. Ezzé lőn a vélemény rólam. S miért kényszerítettem
                  volna a világot, hogy tegye szívemre tenyerét, s lássa: vajon nem dobog-e erősen?
                  Hadd legyek hát hideg! Ugyan miért ne mondanék le azon jogokról, melyeket az érzés
                  ad, s melyeknek hasznát sohasem vettem? Miért kívánjak szerettetni? Elég, ha
                  megbecsülnek. S nekem feleség kell. Megöl a rideg magány, az otthontalanság.
                  Családérdekeim is nősülésre unszolnak. S miért ne kérjem Sárát arául? Szükséges-e,
                  hogy mindazon tulajdonokkal bírjon, melyeket anyja benne azért talál, mert egy vén
                  férj ifjú nejében célszerűeknek hisz? Csak szíve ne legyen lekötve, s csak
                  ellenszenvvel ne viseltessék irántam. Ily gondolattal jövék ide. S mit hallok?
                  Sára mást szeret, és engem nem. Szent ég! A gyűlölettel meg lehet vívni, az unás
                  legyőzhetetlen. S ha én őt csupán ujjam érintésével szerencsétlenebbé tehetem,
                  mint egy ragályos, nyújtsam-e egész kezem által a kínhalált neki? Talán
                  kiengesztelhetetlenül sértett azzal, mert un? Fölidézte-e a vérbosszút? Nőül
                  válasszam-e anyja óhajtása szerint? Pogány vagyok-e, mint az arab; vérsóvár, mint
                  a hiéna; állat, mint az érzéki ember, vagy hitvány, számító gép, mint az önzés?...
                  Ő un! Szívem még ki nem hűlt idegeit ízenként dermeszti e szó... Ő un! Nem
                  vagyok-e én keresztyén? Ah! Sára un! Boldogítni fogom. S hogy? Minek törném előre
                  fejem? Akad elég mód. Hisz nem Haller Péter boldogságáról van itt szó! S ha majd
                  nekem köszöni életszerencséjét... ám, hadd unjon akkor is!...</p>
               <p>Zakariás lépett be az ágymelegítővel, s már félig levetkezett gazdáját oly
                  kinézésben találta, mint a régi képeken azon árnyakat, kik a Styx partján
                  dideregve várják a vén Charont, hogy egy jobb
                  világba szállítsa.</p>
               <p>Zakariás a hálósipkát és fehér kockás hálóköntöst a karszék vállára tevén,
                  szabályos s megfontolt tempóban fogott az ágymelegítéshez, nem sietve, nem késve,
                  mintha Haller a szobában sem volna, s csak a készre kellene behívni.</p>
               <p>Míg a derék komornyik kötelességét teljesíti, marad néhány szabad percünk róla is
                  egy keveset pletykálni.</p>
               <p>Haller Péter Zakariást kitűnő jelleműnek tartotta, s meg volt győződve, miként a
                  magyar főurak közt senki sincs azon szerencsés helyzetben, hogy oly megbízható, hű
                  és értelmes szolgát mutathasson föl. Zakariás nem verekedett, szelességből nem
                  tört el egy üveget sem, nem volt falánk, s a pénz miatta örökre ott maradhatott,
                  hová lehullott. Fel nem vette: sem hogy eldugja, sem hogy átadja. S ezen
                  jellemvonás valami sajátos színt, valami filozófi lemezt vont reá, úgyannyira,
                  hogy Hallernak néha eszébe juttatá azon görög bölcseket, kik, mint Empedocles, rabszolgák valának, bár megérdemlették volna, hogy
                  gazdáikkal húzassák le saruikat. Azonban nincs halandó fogyatkozás nélkül, s
                  Haller is komornyikjának egy gyöngeségét - mellyel egyébiránt hamar kibékült -
                  kénytelen vala elismerni. Zakariás tudniillik, ha csak urával volt, s főleg ha a
                  garádra fel is öntött, szeretett monológokat tartani, melyek tulajdonképpen nem
                  intéztettek senkihez, s csupán a munka könnyítésére szolgáltak - mint az
                  aratóleányoknál az ének, vagy a mesterlegényeknél a fütyülés; de mégis gyakran
                  majdnem lehordások- és perpatvarként hangzának. Ez achillesi sarkon kívül más
                  megtámadhatót Haller nem bírt derék komornyikjában lelni, pedig legalább tíz év
                  óta éltek egy födél alatt.</p>
               <p>De Tarnócziné nagyasszonyom - mert a nőknek általában igenis éles szemök van - már
                  a Szebenben töltött rövid idő alatt oly részleteket fedezett föl Zakariás
                  jellemében, melyekről Haller nem is álmodott. S hogy másról hallgassak, csak azt
                  említem, hogy Tarnócziné szerint a széles, pofókás, barna-sárga színű, lassú
                  járású Zakariás mindent meglátott, mindent megtudott, és mindent eligazított, ha
                  akart; de az akarásra elégséges ok nélkül magát rábeszéltetni nem hagyá. Kielégíté
                  a tudás közlés nélkül is, ha a közlés hasznot nem hajtott. A titkot szívesen
                  rejtette keblébe - hisz az elég tág, egy nagy hambár vala a többi
                  kebelszekrényekhez képest; de nem mondhatni, hogy szabadba bocsátani is kész ne
                  lett volna, illő váltság mellett. Ő a titkokat, melyeket hatalmába ejtett,
                  hadifoglyoknak tekinté, kik vagy üljenek a börtön fenekén, vagy a tartás- és
                  őrizetdíjat busásan fizessék meg. E busás fizetés eleinte nagy szeget ütött
                  Tarnócziné fejébe, mert Zakariás fölfedezett tulajdonainak igénybevételét
                  nehezíté; de a nagyasszony végre azon szerencsés ötletre jött, hogy tallérok
                  helyett protekcióval is lehet jutalmazni, s hogy aligha tehetne annyi szolgálatot
                  neki a komornyik, amennyinek bérét a takarékos, de jószívű Haller által egy vagy
                  más úton megfizettetni ne sikerülhessen. Zakariás is belátta Tarnócziné nézetének
                  alaposságát, s e perc óta úgyszólván a nagyasszonynak szintén komornyikja,
                  titkára, mindenese lőn.</p>
               <p>Midőn tehát a fejedelem elébe kellett Hallernak menni, s a szentléleki
                  várkastélyba akart szállani, Tarnócziné Zakariást sok titkos megbízással halmozá
                  el.</p>
               <p>Hogyan is ne? Hisz a nagyasszonynak szívén feküdt Judit, Sára és az egész
                  szentléleki háztartás.</p>
               <p>Ő fösvény volt, s mégis szerencsétlennek érzené magát, ha nem történt volna otthon
                  éppen semmi kára, s ha nem panaszolhatná, hogy mihelyt lábát az ajtón kitette,
                  minden fenekestül fölfordult. Kegyes és vallásos vala; de talán pörbe szállana az
                  éggel, s Jób átkaiból az erélyesebbeket sem
                  tartaná ajkaira méltatlanoknak, ha kisülne, miként távolléte alatt, leányától
                  kezdve a konyhaszolgálóig, egy lélek sem követett el oly dolgot, melyet megróni,
                  sőt mint az Isten törvényeivel ellenkezőt, szigorúan kárhoztatni szabadjon.</p>
               <p>Tényekre volt tehát szüksége, melyek táplálékot adjanak mind világi, mind pedig
                  szent bosszankodásokra. Judit nem írt levelet. Sára csak azon gyanús állapotról
                  értesíté, hogy boldog, s hogy sok örömet okoz neki a nagynénike. A harmadik
                  írástudó egyén pedig, tudniillik az ispán, bő aratásról s jól sikerült őszi
                  vetésről beszélt, s mellékesen még régi vetélytársára, a várnagyra sem panaszolt,
                  mi igen aggasztó körülménynek látszik, s titkos kézrejátszást vagy talán
                  rendszerezett összeesküvést is sejtethetett.</p>
               <p>Szóval Tarnócziné annyiféle meghagyásokkal terhelé a lassú, de biztosan fürkésző
                  Zakariást, hogy ennek okvetlenül mindenik cseléddel kellett találkozni, s alkalma
                  lőn eleget hallani.</p>
               <p>Ennyi értesítés után visszatérhetünk már a meleg ágyhoz, melyben Haller Péter
                  dupla hálósipkával s fehér pamutkabátban hevert.</p>
               <p>Tagjait egészen kiterjesztette, a takarót egészen magára húzta, s ha gondolatai
                  nem bántanák, egészen álomképes állapotba vala helyezve.</p>
               <p>Zakariás a taréjtalan ezüstsarkantyús csizmán
                  kezdve magához szedegeté, hogy kitakarítsa, a levetett öltözéket, s darabonként
                  mással pótolá. Közben - mintha macska dorombolna - monológhoz fogott, melyet
                  Haller eleinte - mert mihez ne szoknánk hozzá - figyelemre sem méltatott, de utóbb
                  új és érdekes tartalmáért annál inkább.</p>
               <p>- Megköszönném az ilyen tréfát - szólt a magánbeszélő. - Künn tágas, benn szoros:
                  mondják a kapunál. “Hallják kendtek! Köztünk leánykérő is lehet.” “Csak
                  csínnyábban... Mit ér nekünk a leánykérő. Hol a leány?” Hahaha!... Szép tréfa.
                  Kacagni fog rajta a nagyasszony. Hisz a nagyasszony úgyis jókedvű. Mindig cihog,
                  mint a most cseperedett leány... Hová dugta vejemuram Sárát? Hehe! Talán csak
                  tudtával van, hol búg, hihihi, a szerelmes gerle?</p>
               <p>Haller Péter a monológ alatt a vánkosra támasztá karját. - Jó szolgám, te is
                  felöntöttél a garádra! - gondolá. - Sebaj! Úgyis ritkán történik.</p>
               <p>- “Ajándékot hoztam a húgomnak, nini!”... “Beteg szegény, feje fáj”... Köszönöm
                  szépen. Gyönyörű főfájás!... “Szeme könnyezik”... De hol? A kastélyban vagy
                  másutt?... “Szája sóhajt”... De hátha mégsem sóhajt, hátha kacag, vagy egyebet
                  csinál? Ki tudja? Jó volna előbb utánjárni: vajon kinél s kivel fáj a feje,
                  permetez a szeme? Nagybácsi, nagynéni, komámuram, ángyasszony-e, vagy sem ez, sem
                  az? Hátha csak felebarát. S mit mond rá az édesmama?</p>
               <p>Zakariás, midőn eddig vezette monológját, az ajtó felé hátrált, hogy urát
                  csendesen hagyja aludni.</p>
               <p>De Péter már az ágyban gyertyaegyenesen ült, és hökkenve kérdezé:</p>
               <p>- Kaptak-e kendtek vacsorát?</p>
               <p>- Többet, mint a kastélyban szokás.</p>
               <p>- S bort eleget?</p>
               <p>- Egy öregvedret, s még valamit hozzá.</p>
               <p>Lehetetlen - gondolá Péter - ily mérséklett adagtól az egész kíséretnek
                  megrészegedni. - Nem volt valami a borban? - tudakolta szelíden.</p>
               <p>- Kénkővirág és hordópenész.</p>
               <p>- Az még nem kábít, hacsak egy kevés maszlag vagy pukkantómag nem vegyült a borba.
                  S ki hozta föl a pincéből?</p>
               <p>- Nem a kulcsár - szólt Zakariás, örvendvén, hogy megint monológra fordítható
                  tárgy jött szőnyegre. - Jaj, a kulcsár nyalka fiú - mormogá, jobb lábát balra, s
                  aztán változás kedvéért, a balt jobbra tevén. - A kulcsár dali gyerek. Kocsis,
                  inas, levélvivő, minden telik belőle. Most titkon kocsi után ment. “Várnagy uram,
                  eresszen ki”... “Miért, fiam?”... “Naprádiné küld”... “Reggel is elmehetsz,
                  fiam!”... “Még az éjjel a fogattal kell visszajönnöm”... “Miért, szolgám?”...
                  “Mert valaki útra készül”... “Ki készülne?”... “Ha Sára kisasszony már elment,
                  akkor Naprádiné asszony?”... “Félredőlt az eszed, fiam, valahová az ászok mellé,
                  nem hoztad magaddal”... “Ne komázzék, várnagy bátya, sietnem kell”... “Nem
                  bocsátlak”... “Majd bejelentem hát az asszonyságnak”... “Megállj! S csakugyan
                  menned kell?”... “Íme, a levél”... “Jaj, szolgám, nagy dolog ez! S mit mond holnap
                  reggel Haller őnagysága, ha észreveszi, hogy kopogós fejére maradt a várkastélyban?”... “Hüm! Nem kopasz, hogy
                  haját ne téphesse”... “Ha zsidó volna, zsákot húzna magára, ha török, porba
                  dörzsölné tisztes szakállát; mert fiam, ez nagy dolog”... “Jó éjt, várnagy
                  bácsi!”... Hipp-hopp! A kulcsár elnyargalt. Szépen megköszöni neki a
                  nagyasszony.</p>
               <p>Péter e szavakra már mindkét lábát az ágyból leeresztette, s úgy betolá a bő sárga
                  csizmába, mintha köszvényéből a felerész a kulcsárral nyargalt volna el.</p>
               <p>- Lépjen tüstént előmbe, Zakariás! - szólt, nála ismeretlen szigorral.</p>
               <p>A komornyik szintén nem hétköznapi pontossággal engedelmeskedett.</p>
               <p>- Álljon egyenesen!</p>
               <p>- Úgy állok.</p>
               <p>- Most menjen egyenesen végig a deszkán!</p>
               <p>- Elmentem.</p>
               <p>- Jöjjön megint egyenesen vissza!</p>
               <p>- Ihol la!</p>
               <p>- Részeg-e? Igazán akarom tudni!</p>
               <p>- Nem vagyok.</p>
               <p>- Pityós-e egy parányit?</p>
               <p>- Az megtörténhetik.</p>
               <p>- De azt tudja-e jól, amit beszél?</p>
               <p>- Nyelvemről is felelek, úgy, mint lábamról.</p>
               <p>- Ki beszélte, hogy Naprádiné asszonyság az éjjel elutazik?</p>
               <p>- A kulcsár, kire a fogat előszerzése volt bízva.</p>
               <p>- Kendnek is?</p>
               <p>- Nekem is.</p>
               <p>- Ki mondta, hogy Sára kisasszony nincs itthon?</p>
               <p>- Jutka.</p>
               <p>- S honnan állítja?</p>
               <p>- Hát az hosszas história, s nekem egész széle-hosszában elmesélte.</p>
               <p>- Hadd halljuk.</p>
               <p>- Jutkára haragszik Naprádiné asszonyság, mert nincs eléggé fehér keze, s még az
                  ágyvetéstől is eltiltotta. Eddig jól van. De ma este megmondá neki, hogy többé a
                  belső szobákba lépni se merjen. Pedig Jutka soha egy gombostűt sem lopott el. A
                  szegény leány tehát keservesen zokogott a meggyaláztatáson, s amint sűrűn folytak
                  könnyei, fölment a frajnak való szobába, hogy vigye le holmiját, s hogy kérje a
                  szolgálatból elbocsáttatását. Csak akkor ültek az urak vacsorához. Meg akarta hát
                  várni a végét. De egyszer csak jön Naprádiné, s hirtelen a hálószobához nyargal,
                  bezárja annak ajtóját, és ismét az étterembe robban, mégpedig oly gyorsan, hogy
                  Jutkának ideje sem volt elébe lépni kérésével... Vajon miért csukta be a szegény,
                  beteg Sára kisasszonyt? Uram teremtőm! Hátha hagymáza van, s az elszaladástól
                  féltik! Jutka kíváncsiságból bekukkantott egy ajtórepedésen, mert a hálószoba
                  világítva volt, s tudta, hogy így nyomban az ágyhoz lehet látni. De mint
                  elcsudálkozott az ágy vetetlen voltán! “Gyöngyöm, Sára kisasszony, a szent Isten
                  áldja meg! Én elmegyek a szolgálatból. Csókolom kicsiny lábát, kicsiny kezét, az
                  ég gyógyítsa meg, Sára kisasszony! Édes Sára kisasszony!”... Senki sem felelt a
                  szobából. Talán elájult, talán meghalt, vagy talán nem is beteg, nincs is ott;
                  erről gondolkozott a jámbor Jutka, s menten eszébe jutott, hogy a pajtánál van egy
                  rövid létra, melyet ha a galambbúgra tesz, onnan a hálószoba ablakára lehet nézni,
                  s talán a galambokat sem veri fel. Nézett hát, csak nézett, de bizony még csak
                     kujokamnyi Sára kisasszony sem volt a
                  hálószobában. Világos, hogy titkon valahová utazott, csakhogy az egész udvar nem
                  ismer oly házat, mellyel a nagyasszony barátságban lett volna. A kocsis mondja,
                  hogy minden ló egész nap az istállóban volt. Hát gyalog ment el, vagy más kocsin.
                  Megköszöni az ily látogatásokat Tarnócziné nagyasszonyom.</p>
               <p>- Fogja kend be a száját, vigye ki a medvebőrt, terítse le az előszobába, s
                  feküdjék köntösöstül rá - szólt Péter úr.</p>
               <p>Zakariás előbb nem foghatta meg, hogy minemű boszorkányság cserélte ki urát
                  egészen; aztán hallott a belső szobából, honnan feküdni távozék, csoszogást és oly
                  neszt, melyről gyanítá, hogy ura most saját erején próbál felöltözni, mit tervben
                  merész, végrehajtásában pedig elháríthatatlan akadályokba ütköző vállalatnak
                  tartott, s csak mosolyogva várta a percet, melyben segítségére szorulnak; végre
                  Zakariás leírhatatlan álmélkodására, minden nesz és minden jel mutatá, miként
                  Péter úrnak sikerült rendbe hozni magát, s még kesztyűjét is felhúzta. Ekkor a
                  komornyik legelőször temetve addig könyökére peckezett fejét a puha medvebőr közé:
                  - Részeg vagyok - sóhajtá -, s hóbortokat álmodom. Már ki hinné, hogy az én gazdám
                  csakúgy parancsolgat, mintha ma szegődtem volna be pecérgyereknek? S ki hinné,
                  hogy köszvényes tagjaival szintúgy tud komornyik nélkül felöltözni, mintha igazi
                  vőlegénynek való úrfi lenne! Mit nem tesz a bor? Bolondokat képzelek, s oly
                  tisztán, mintha saját két szememmel látnám, saját két fülemmel hallanám. Jó
                  éjszakát, világ! Biz’ isten, részeg vagyok.</p>
               <p>Zakariás addig hitegette magával, hogy álmodik, míg csakugyan elaludt.</p>
               <p>Haller Péter pedig a karszékben ült, prémes bundával, de azon skófiummal varrott
                  bársonymentében, mellyel vasárnap a fejedelemnél akart tisztelegni. Kardja is
                  oldalára volt kötve. Mélán tekingetett vidrabőr kesztyűjére vagy ölében tartott
                  nyusztsüvegének darutollára, mely hegyével néha lekonyult orrát érinté. - S
                  csalódtam volna ez őszinte asszonyban? Úgy kiben bízzunk! Nem, nem. Rosszat csak a
                  rossz teszen föl másban előre. Mi űzte el a bágyadást tagjaimról? Attól félek-e,
                  hogy engem szedtek rá, hogy az keserít, hogy Sára szerencsétlen lehet?... Csak
                  háromszor láttam még őt! S ha közelebbről érdekel, csupán azért van, mert
                  rágalmaztathatik. Az Istenért! Talán nem szökött el... Megint gyanú! S a szende,
                  piruló nő, ki nyiltságával szívemet egészen megnyerte, képmutató is tudna lenni?
                  Ah! Ismét gyanú! Mily sötét utakon bolyg elméd, Haller Péter! Szólítsd vissza, míg
                  el nem téved!... Gyanú!...</p>
            </div>
            <div type="chapter">
               <head>15</head>
               <p>Judit éjeket töltött ragyogó udvari bálokban s puszta magányos szobácskában is,
                  hol csak a fali tücsök csicserge néhai gondolatai közé, mintegy figyelmeztetve,
                  hogy elég már. Judit ismeré azon örömet és bút, azon hivalkodást és mélázatot,
                  mely legkevésbé engedi az álmot szemhéjaink felé közelgeni. De úgy tetszett neki,
                  hogy csak most tapasztalta először a virrasztás egyik igen alkalmatlan nemét, mely
                  a jó lelkiismeret nyugtalanságából származik, s mely egészen oly kedélyhangulatot
                  szül, mint a rossz lelkiismeret nyugtalansága.</p>
               <p>Szíve hangosan vert, s bár hosszaknak találta a perceket, megdöbbent telésökön.
                  Nem tudta: a hajnal közelgését vagy az éj tartósságát óhajtsa. Ha számítgatá, hogy
                  már a kulcsár visszatérőben lehet, megdöbbent; ha eszébe jutott, hogy előre nem
                  látott körülményekért késhetik, szintén megdöbbent. Ha magát - sikerült terv
                  mellett - úton képzelte, a zavarra gondolt, melyet a várkastélyban hátrahagy; ha
                  pedig eltávozását gátolva képzelé, a botrány rémítette, mely maradásával
                  kikerülhetetlennek tűnt fel.</p>
               <p>Rövid cédulát írt a tisztnek utasításokkal, csak azért, hogy elmondhassa, miként
                  fontos okokból, még az éjjel egyik félrefekvő jószágára kellett indulnia, de mivel
                  a kisasszonyt egyedül nem hagyhatá, visszatéréséig elvivé Mikes Zsigmondné kedves
                  nénjéhez; s mivel legényeire otthon is szüksége van, s az utak rosszak, a hintó
                  tartásáért a kulcsárt volt kénytelen a bakra ültetni. A pincét tehát a gazdatiszt
                  felelőssége alá helyezi, valamint a kastélyban levő vagy ezentúl érkezhető
                  vendégek kényelmeiről való gondoskodást is.</p>
               <p>Körülbelül lehetetlen volt óvatosabban fedni a történteket, mint e levél
                  által.</p>
               <p>S mégis Judit szétszakítá, hogy ugyanazt szóról szóra ismét leírja.</p>
               <p>Reszketett keze, bizonytalanok voltak a betűk.</p>
               <p>Még tisztábban ütött ki minden sor akkor, midőn a férj íróasztalán szerelmes
                  levelet írt Mikes Mihálynak, melyet egyébiránt el nem mert küldeni, s estig
                  keblében hordván, kandallóba dobott.</p>
               <p>Ah, e bűnös s megbánt levél kevésbé hozta lázas ingerültségbe vérét, mint a
                  mostani, mely ellen lelkiismerete vádat nem emel.</p>
               <p>Talán mégis e két dolog egy. Talán vannak lappangó hasonlatosságok tetteinkben,
                  melyeket az elme nem sejt, de a szív érez. Talán Judit a Mihály segítségével
                  elkövetett hölgyrablás eredményeit el akarván simítani, csak más módon ír
                  Mihálynak szerelmes levelet, mint régen. Ki tudja mindig, hogy miért reszket a
                  keze?</p>
               <p>Éjfél után kétszer is ütött az óra. A magány unalmasabbá és ingerlőbbé vált. Néha
                  Vidra ugat, s ez döbbenést okoz; néha hosszasan nem tátja ki száját, s ez
                  nyugtalanságot szül a késedelem miatt.</p>
               <p>Pecsétes levelemet itt az asztalon könnyen meglelhetik. De mit vigyek el, mit ne
                  vigyek? - töprenkedett Judit, s rakosgatott, majd abból a nézetből indulva ki,
                  hogy a kocsi hátára sok tér el, majd pedig attól tartván, miként a hosszas
                  kihordás alatt távozása észrevétethetik.</p>
               <p>- Kihez mennék Szebenben látogatásba ily baleset után! - sóhajtá, s a már bepakolt
                  köntösöket ismét kiszedte. - Azonban hátha sógorasszonyom nem válik hárpiává,
                  hátha az elszöktetési tréfát kevésbé veszi szívére, mint hisszük? - E gondolatra a
                  csinosabb kelméket újra az úti bőrládába helyezte.</p>
               <p>A rakosgatás kedélyére csillapító erővel bírt. Amint ruháin az apró rücsköket
                  elsimítá, homlokának redői is oszlottak, amint a tiszta fehér, flamandi csipkéket
                  kezében tartá és nézte, arcáról a ború tünedezék, s ajkszögletein néha az örömnek
                  is egy-egy sugára villant föl.</p>
               <p>- Mily nagy szemeket nyit majd a vén Haller Péter, ha reggel meghallja, hogy a
                  kastélyból a sok vendég helyett a háznép utazott el. “Hát nem beteg többé Sára
                  húgom? Kinek adjam az ékköves szekrényt?” - kérdeni fogja hülyén a hülye
                  cselédektől. Hüm!... Távozásom módja illetlen, de legalább eredeti. Igaz, hogy
                  jelenleg háziasszony vagyok, s a jó nevelés mást hozna magával, mint a
                  bocsánatkérés nélkül való továbbállást. De, boldog Isten, mit tudjak Hallernek
                  írni? Hogyan indokoljam tettemet? Na nem bánom, kapjon tehát ő is egypár sort
                  kezem írásából. Csak annyit mondok, hogy véletlen s halasztást nem tűrő magánügyek
                  miatt utaztam el.</p>
               <p>Mihelyt a ruhák- és cicomákról levevé kezét és szemét Judit, vidorabb szeszélye
                  megint odalőn, szorongás, aggály, s többféle ingatag, jellemtelen érzések,
                  melyeknek sem színök, sem alaphangjok, rajzottak kedélyében.</p>
               <p>Összehajtá a nagy fáradsággal írt mentegetőzést, s az ispánnak címzett levél mellé
                  helyezte.</p>
               <p>- Majd megkapják itt az asztalon - szólt, s a vetkező elébe menve, néhány csepp
                  ecetet öntött a kendőre, hogy ujja hegyét, melyen egy kevés tintanyom látszott,
                  megmossa.</p>
               <p>Ekkor, bár alig észrevehetőn, a tornác körül kocsizörgés hangzott.</p>
               <p>- Ah! - sikoltá Judit, leejtve a kendőt. Úgy megijedt, mint nőink, ha valami rég
                  ismert darabban a színpadon elsütik a pisztolyt. Ő is tudta, hogy a kocsinak, ha
                  megjön, zörgeni kell, de azért csak félt, egészen a színváltozásig.</p>
               <p>A kulcsár belépett.</p>
               <p>- Ilyen hamar, ilyen későn? - mind a kettőt kérdezte tőle Judit; de nem érté
                  egyikre is a feleletet.</p>
               <p>Hordozkodás kezdődött.</p>
               <p>Két skatulyát s egy bőrládát kivitt a kulcsár.</p>
               <p>Hátravolt még a másik, holmi apróságokkal együtt.</p>
               <p>Judit meleg, török nyakkendőjét csimbolyítá maga körül, midőn a még benn maradt
                  málhákért jött kulcsár jelenté, hogy az ötszögű bástyától a tornác felé lassan föl
                  s le sétálgat valaki.</p>
               <p>Ah! Haller van a bástya mellett szállva - gondolá Judit, s hideget és reszketést
                  érzett testében.</p>
               <p>- Istrázsa lehet, amint a sötétből vettem észre, prémes bundája van, s kardja is
                  megzördült.</p>
               <p>- Szent Isten! - sóhajtá Judit.</p>
               <p>- Ne szólítanám meg?</p>
               <p>- Igen, szólítsa - válaszolta halkan Judit, s aztán hatszor is visszatartóztatá a
                  kimenni akaró kulcsárt, mert hátha addig önként eltávozik az alkalmatlan őr.</p>
               <p>Végre mégis folytatni kellett a hordozkodást, ha a készülődés közt megvirradni nem
                  akartak.</p>
               <p>A kulcsár tehát hátára veté a második bőrládát is, s karjaira fűzvén a többi
                  apróságokat, távozott.</p>
               <p>Visszajöveteléig Judit lázas nyugtalanságban volt.</p>
               <p>- Elment-e a prémes ember? - kiáltá, amint az ajtó nyílt.</p>
               <p>- Eljött, hogy kíméletlenségéért személyesen kérjen bocsánatot - szólt a belépő
                  Haller Péter.</p>
               <p>Judit szeretett volna elájulni, de ahelyett csak a kerevetre rogyott, s oly
                  vizsgán, oly mereven függtek égő, nagy, fekete szemei Halleren, mint a macskáé,
                  midőn a szelindek által szögletbe szoríttatva lesi ellenségének minden
                  mozdulatait, egyaránt félve és haragudva.</p>
               <p>- Asszonyom, kegyed elindulását bevárva, rögtön a fejedelemhez akartam menni, ki
                  innen néhány óra távolságra vadászatot tart.</p>
               <p>Ah! Ez fenyegetés! Ő mindent tud - gondolá Judit.</p>
               <p>- De ha asszonyomnak szüksége volna egy barátra, ki örömmel ajánlaná föl
                  befolyását Tarnóczinénál és a fejedelemnél, akkor, kíséretemet előreküldvén,
                  szerencsésnek tartanám magamat Naprádiné parancsait itt elfogadni.</p>
               <p>(Színlelt-e, vagy őszintén szólt? Úgy tetszik, arcának gyanús kifejezése van.) -
                  Uram! ön rendkívül lekötelez, de nem bírnám elhatározni, hogy e percben minő
                  szívességéért tudjak esdekelni. (Szent ég! Ha ő utánam indul el, látni fogja, hogy
                  Sára nélkül megyek. Ha pedig én várom be mint háziasszony az ő indulását, szintén
                  minden gyanúját bebizonyultnak hiszi.)</p>
               <p>- Asszonyom - szólt Péter kedvetlenül -, sejtelmeim súgták, hogy e háznál valami
                  kivételesnek kellett történni.</p>
               <p>- De éppen a kivételes az - válaszolá Judit -, mely minden lovagnál leginkább
                  számít kíméletre.</p>
               <p>(Minő büszke, minő önérzetes visszautasítás! Nem, nem, ez derék nő, kit csak a
                  romlott indulat merne gyanúba venni.) - Asszonyom - mondá Péter emeltebb hangon -,
                  ön tegnap este említé, hogy Sára húgom, anyja ellenére, szenvedélyesen szeret. A
                  szerelemnek rendszerint a szülők tilalma ad mélységet s tartósságot. Általában
                  érzéseinknek emlős dajkái az akadályok. Szívünket a korlátok, melyek szorítják,
                  csak erősítik.</p>
               <p>- Ah! - sóhajtá Judit aggódva. (Oly szépen kezd beszélni, hogy arca fiatalodik.
                  Talán nem akar botrányt - fontolgatta ismét Hallerra szegzett szemekkel.)</p>
               <p>- Aki szeret - folytatá Haller -, nem kérdi, nem drágállja az árt, melybe
                  szerelmének kielégítése kerül. Az apa kitagadásán és az anya átkán is olcsónak
                  hiszi azon szív birtokát, melyet egy évvel utóbb talán közönyével meg fog törni,
                  vagy szíves ragaszkodásáért megunni. S lehet, hogy a szerelem csakugyan mindent
                  kipótolhat, különben nem dobnák oda annyian, s oly örömmel érette lelki
                  nyugalmukat, világi helyzetöket. És Sára húgom is, ha szabad vélekednem, azért,
                  kit szeret, bizonyosan sokat mer kockáztatni.</p>
               <p>- Ah! - rebegé Judit. (Most fordítja rosszra beszédét. Ravasz, gúnyos
                  vénember.)</p>
               <p>- Nem mertem volna e kényes kérdést érinteni, ha kegyed - kinek nyíltságáért
                  határtalan köszönettel tartozom - a múlt este nem említi vala, hogy Sára az anyja
                  akarata ellen szeret valakit.</p>
               <p>- Évek óta, s néhai apja megegyezésével - szólt közbe Judit.</p>
               <p>- Én - folytatá Haller - az éjjel sokat gondolkoztam a dologról. Mert Sárát anyja
                  nekem szánta.</p>
               <p>(Ah! Most csap le a villám.) - Önnek? - kérdé Judit rosszul színlelt
                  csodálkozással. - S elfogadta az ajánlatot?</p>
               <p>- Nem utasítottam vissza. De az éjjel elhatározám, hogy minden befolyásommal
                  törekedni fogok Sára kezét annak szerezni meg, kit szíve választott.</p>
               <p>- Hihetek-e szavainak? - kiáltá Judit bámulva.</p>
               <p>- Kétszínű, álnok embernek nézek-e ki?</p>
               <p>Ez kényes hivatkozás volt Judit szemeire, melyek az első látás óta sok
                  visszatetszőt és gyanúst fedeztek föl Haller vonásain. Azonban a szép kérdezett
                  nem mulasztá el tekintetet vetni még egyszer azokra, s tudná Isten minő
                  változásnál fogva, az egész arc most megbízhatónak, sőt kedélyesnek tűnt előtte
                  föl. - Én - szólt tettetés nélkül - nem kételkedem önben, s hozzánk jövetelét
                  isteni gondviselés jeléül tekintem.</p>
               <p>- Sára húgom távollétéért?</p>
               <p>- Ah! Ezt is tudja?</p>
               <p>- Minden körülményei nélkül - válaszolá megnyugtatóan Haller.</p>
               <p>- Úgy nekem kell a történetet elbeszélnem.</p>
               <p>Judit röviden előadta a hölgyrablás folyamát, minden reá és Mihály úrra vonatkozót
                  mellőzvén.</p>
               <p>- És Sára nem szegült ellen? - kérdé Haller komolyan.</p>
               <p>- Vonakodott, amennyire az illem kívánta. De csak nem okozhatott botrányt
                  sikoltásaival? Még összecsődültek volna a cselédek, s ha sokat visít, ki is
                  szabadíthatták volna. Sára az okos középúton maradt. Vonakodott és ment.</p>
               <p>- Örvendek - szólt Haller. - Ez nagy követ vetett le szívemről. S anyja értesítve
                  van?</p>
               <p>- Éppen Szebenbe akartam indulni.</p>
               <p>- Ah! Szívemből örvendek. Most hát együtt indulhatunk.</p>
               <p>- Hová?</p>
               <p>- Szebenbe. A fejedelem nélkülem is vadászhatik, de kegyed és Sára részére a
                  makacs és indulatos Tarnóczinénál hasznos szolgálatot tehetek.</p>
               <p>Judit boldog volt, hogy talált, ki mint pajzs, felfogja sógorasszonyának minden
                  megtámadásait, mert regényes hajlamai mellett is igen vágyott a kényelemre, s az
                  erkölcsi szenvedést még nehezebben tűrte, mint a testit.</p>
               <p>Mily derék férfiú! - gondolá, míg Péter a szobából kifordult. - Igazi ősmagyar
                  jellem, melyekből a példányok korunkban fogyni kezdenek. Csak talán nem neheztel
                  Mihály, hogy vele utazom. Féltékenységre, úgy hiszem, nem szolgáltattam neki okot,
                  s a jó Hallert szépnek aligha tudná képzelni. Aztán évei is kezeskednek arról, mit
                  még e részben kétség alatt hagynának arcvonásai.</p>
               <p>Judit különböző igazításokat tett köntösén; nem azért, mintha legkevesebbet is
                  akarna Hallernak tetszeni, de mert férfival utazik.</p>
               <p>- Hej! Zakariás, nyissa kend ki szemét vagy legalább fülét - nógatá gazdája a mély
                  álomba merült komornyikot.</p>
               <p>Végre sikerült némi elevenségre ösztökélni a merev tagokat.</p>
               <p>Zakariás előbb nagyot nyelt, aztán öklével homlokát s orra cimpáját dörzsölé, el
                  nem találhatván, ki s mit akar tőle. Végre a sötét szoba dacára is meglátá ura
                  díszruháját, melyet a fejedelemnél történendő tisztelgésre ő vett volt elő.
                  Ráismervén pedig e jelből a hangra, mely pihenéséből fölveré, s a hang
                  tulajdonosára, ki az ő segítsége nélkül egész öltözetben áll előtte, oly nagy lett
                  bámulata, hogy lassú tempói ellenére rögtön talpon volt.</p>
               <p>- Reggel Gyulafehérvárra viszed a kíséretet - szólt Péter.</p>
               <p>- Hát nagysád? Hát a felséges Rákóczi fejedelem?</p>
               <p>- Feküdjél megint a medvebőrre, s ne törd fejedet azon, amit nem rád bíztak.</p>
               <p>Zakariás gépileg engedelmeskedett, s hallá az ajtó betevését. Lépéseket, suhogást,
                  egypár halk szót s lassú kocsizörejt is hallott; de mindezen Tarnócziné számára
                  talán hasznavehető tényeknél sokkal mélyebb hatást gyakorolt rá az, hogy ura
                  parancsolni s az ő szolgálata nélkül is mozogni, akarni és kivált elutazni
                  tud.</p>
               <p>A kocsi, mihelyt a várkastélyból kigörgött, s mihelyt a szentléleki útra tért,
                  gyorsan haladott.</p>
               <p>A pihent lovaknak szükségtelen volt a megoldott ostor, s a délceg kocsis mégis
                  pattogtatott, mintha menyasszonyt vinne.</p>
               <p>Judit jól érezte magát a meleg, menyétmálos
                  hacukában, melyet a hajnali friss légért öltött föl, s a rest gondatlanságban,
                  melyet Haller közbejötténél fogva, egész kényelemmel boríthatott kedélyére. Nem
                  volt többé szükség aggódni, magát valamire elhatározni, cselekedni. Az édes
                  átengedés henye kéjét élvezhette. Oldalánál guggolt Haller képében a gondviselés,
                  mely most az éjjeli törődés miatt elfáradtnak látszott ugyan, de Szebenben majd
                  kifejti egész erélyét. Addig úgysincs semmi szerepe. Hadd aludjék!</p>
               <p>S Judit is álmodozni kezdett, előbb csak költői értelemben véve, minthogy tarka
                  képeket rajzolt Sára boldogságáról, mely már kétségen kívül áll, s mellékesen
                  Mikes Mihály öröméről, hálájáról; de később az álmodozás valódivá vált, s ekkor
                  kevésbé kielégítő rajzok merültek föl a háttérben. A szép özvegy látta Tarnócziné
                  elfintorított arcát, s körmeit is érezte pofája körül mozgani.</p>
               <p>A hintó mindig gyorsabban haladt.</p>
               <p>Már vöröslött az ég a kelő nap sugaraitól.</p>
               <p>S keskeny lejtőre értek.</p>
               <p>Alulról egy kocsis kiálta: - Álljanak meg!</p>
               <p>Felülről az ő kocsisuk kiálta: - Térjenek ki!</p>
               <p>A kiabálás ismételteték kölcsönösen s hévvel.</p>
               <p>Nekihajtottak, egyik föl, másik le. Majdnem bizonyos volt, hogy a küllők
                  összecsapnak, s a gyöngébb kocsi kereke széttörik. Melyik fél dől fel? E kérdés
                  érdekesnek látszott Juditra nézve is, ki hetykeségéért a kocsist hévvel dorgálá, s
                  csodálkozott, hogy a legényt helyettesítő kulcsár nem kötött kereket.</p>
               <p>Az alsó kocsi személyzete, a hallgatásból ítélve, nem látszott a kimenetelen
                  aggódni. S nem is volt miért. Mert a jármű, melyet a lesiető finom hintócska
                  öklözésre hívott föl, széles, nehéz és jól vasalt szerkezetű vala.</p>
               <p>Egy szegét sem lehetett félteni.</p>
               <p>Judit iszonyodva hunyta be szemeit, de utazótársa kinyitja karjait, hogy a
                  kocsinak a visszatartásában segítsen.</p>
               <p>- Hisz ez Haller Péter! - hangzott a zömök szekérből, melynek kocsisa most vissza
                  kezdett farolni, hogy a kedvetlen összekoccanás valahogy mellőztessék.</p>
               <p>- Hisz ez Tarnócziné húgom! - kiálta Haller.</p>
               <p>- Jézus Mária! - sikoltott Judit a hintóba mélyen behúzva magát.</p>
               <p>Mi most dícséretet érdemlő kiegyenlítési kísérlet közt hagyjuk a két fél
                  kocsisait, meggyőződvén, miként a feldűlési veszélyről már alig lehet szó.</p>
               
            </div>
         </div>
         <div type="group">
            <head>Második rész</head>
            <div type="chapter">
               <head>1</head>
               <p>Amely nap estéjén a szentléleki várkastély kertjéből Sára elragadtatott, szintén
                  érdekes dolgok történtek Szentlélektől alig két postaállomásra.</p>
               <p>S most azok elbeszélésére térek át, híven ragaszkodva egy régi kézirathoz, melyben
                  leírva találtam.</p>
               <p>Még a hajnal szürkülete nem tette fölöslegessé az olajmécs világát a nagy Kassai
                  István erdőmesterének szerény lakában.</p>
               <p>S ki volt Kassai István? - kérdhetik olvasóim, miután nagyságának híre két század
                  óta inkább elkopott, mint a régi pénzek körirata.</p>
               <p>Kassai István az erdélyi főurak által gyűlölt és rettegett sehonnai, kit
                  erszénykötő fiának állítanak, s ki az egész országban legdúsabb és legfukarabb
                  földbirtokossá lett. Hogy ne kelljen fényt űznie, csak tanácsosi cím alatt
                  folytatta a korlátnoki hivatalt, mely akkor az
                  vala, mi újabb korban a miniszterelnökség. Furfangra töméntelen ésszel bírt, s
                  Rákóczi őt jobbkezének tekinté. Ha nem lett volna gyáva, győzedelmeskedhetik az
                  egész ellene törő arisztokrácián; de minthogy a fejedelmet sohasem merte a táborba
                  elkísérni, a gyakori hadakozások alatt ellenségeinek, kik seregeket vezéreltek,
                  sokszor sikerült megingatni befolyását, s utoljára is csak a véletlen halál
                  ragadta ki a felségsértési pör és elítéltetés alól.</p>
               <p>Ez volt Kassai István.</p>
               <p>De nekünk vele kevés közünk, mert most csak erdőmesterének ajtókilincsét akarjuk
                  megnyitni.</p>
               <p>A házigazda - ötvenéves zömök férfiú - kitisztítá, megtölté puskáját. A kétágú és
                  cifra vésetű szarut, melyet egykor büszke fején címeres szarvas hordott, színig
                  tömé lőporral. Táskájában már elég fojtás s jegyzett golyó volt. Még csak széles
                  tüszőjét csatolá derekához, s azzal ő is a reggeli mellé ül, melyből már egy
                  második egyén néhány perccel előbb falatozáshoz kezde.</p>
               <p>Molnár-pogácsa, melegített sör - melyet a pálinka akkor még háttérbe nem szorított
                  -, kemény tojás és szalonna voltak az asztalra föltéve, s az erdőmester vendége
                  annyira már kielégíté étvágyát, hogy a megszakított társalgást új erővel
                  folytathassa.</p>
               <p>- Nekem - szólt - keresztül kell ezen az erdőn menni, ha szintén a fejedelem
                  egészen elfoglalva tartja is a közlekedést.</p>
               <p>- Lehetetlen, uram, mert a “nemes társaság” marsallja szigorúan megtiltotta a vadászati vonalba lépni.</p>
               <p>- A hajtás kezdete előtt még áthaladnék.</p>
               <p>- Nem, uram! Közel két óra kellene rá, s a hajtóvadászat hamar fog kezdődni.</p>
               <p>- Vezet-e más mellékút vagy ösvény Mikes Zsigmond házához?</p>
               <p>- Igen, egy, de nagyon kerülő, s csak gyalogembernek való.</p>
               <p>Az idegen kedvetlenül veté hátát a széknek, s míg meggyújtott kurta pipájából
                  gyorsan szívta a füstöt, homloka mélyebb redőkbe vonult, s látszott, hogy a
                  véletlen akadállyal, mely célja elébe gördült, sehogy sincs kibékülve.</p>
               <p>- Azért tértem el az országúttól, mert hamarább vágytam megérkezni. S most késő
                  estig várjak? De nem is estig, holnap reggelig; minthogy éjjel, annyi tájismeret
                  mellett, amennyivel bírok, a rengetegből kivergődni sem tudnék. S hátha a
                  fejedelemnek tetszeni fog másnap is itt folytatni vadászatát?</p>
               <p>- Uram, az alig hihető - szólt a házigazda.</p>
               <p>- Csak vissza nem térhetek Székely Mártonhoz, hogy az országutat, melytől
                  elpártoltam, ismét fölkeressem!</p>
               <p>- Úgy még több időt veszítene.</p>
               <p>- Mit tegyek hát?</p>
               <p>- Vadásszék velünk. A fogason legjobb fegyverem függ, s csak azért nem vettem elő,
                  mert tudom, hogy a szegény legénynek megárt, ha pontosabban talált, mint a nagyúr.
                  Állásom majdnem a fejedelem átellenében van, azon szakadék jobb oldalán, melyre a
                  legkönnyebb a medvéket terelni. A marsallal együtt jelöltük ki Kassai őnagysága
                  számára.</p>
               <p>- Nincs kedvem Kassaival, kit különben is csak nevéről ismerek, időt tölteni.</p>
               <p>- Arra kegyelmednek módja sem lesz - válaszolá mosolyogva az erdőmester. -
                  Őnagysága - folytatá fenékig ürítvén a söröskancsót - a medvék iránt különös
                  tisztelettel viseltetik. Áhítja ugyan a pénzt, de ha mindenik mackóról száz bőrt
                  lehetne levonni, mégsem bántana egyet sem. A fejedelem követelte, hogy vele
                  foglaljon állást, mert vadászat közben sürgetős ügybajok adhatják elő magokat;
                  mire késznek nyilatkozott inkább a kancellárságról lemondani, mint oly
                  szenvedélyes vadász mellett ácsorogni, ki bosszankodik, ha minden medvét nem hozzá
                  hajtanak. Kassai őnagysága számára az ispán eddig már egy jól bezárt, ernyős
                  szekeret vonatott az állástól legalább ötvenölnyire fekvő magányos zugba, hová vad
                  sem téved, golyó sem repülhet. Ott heverészve fogja ő a hajtást bevárni, s hogy a
                  véletlen, farkas vagy medve alakjában meg ne tréfálhassa, fegyveres darabontok
                  állanak őrt szekere körül. A nagyságos úr helyét tehát bízvást elfoglalhatja
                  kegyelmed, s csak arra figyeljen, hogy ha felénk mackó jön, sebet ejthet ugyan
                  rajta, de nem nagyobbat, mint amekkorával a koma őfenségének lövésébe elcammoghat.
                  Nem szeretném, ha állásomon holt medvét találnának. Isten őrizzen minden
                  nagyravágyástól. Én a lapockára fogok célzani, s kegyelmed is hagyja békében a
                  nemes részeket. De már indulhatunk.</p>
               <p>Az erdőmester vállára ölté puskáját, s az idegen - ki mint látszott - örömmel
                  fogadta a meghívást, szintén fölfegyverkezett.</p>
               <p>Alig félóra alatt a gyűlhelyen voltak, honnan, mert az összecsődített tömeg már az
                  erdő fölverését elkezdé, kijelölt állásukra siettek.</p>
               <p>- Egy kissé megszeppentem, hogy öltözete a marsall szemébe tűnik - szólt
                  vendégéhez az erdőmester. - De ha udvari vadász vagy erdőkerülő ruháját adtam
                  volna kegyelmedre, akkor meg tekintete s magatartása árulta volna el. Még
                  köznemesnek is igen sima keze és beszéde van.</p>
               <p>Az idegen egészen el nem palástolható aggodalommal mosolyodott.</p>
               <p>- Süvegén a darutoll - folytatá az erdőmester - csak megjárja, de a forgóban az
                  egyetlen nagy karbunkulusnak párját az egész
                  Rikán belől ritkítom, pedig szép darab föld.</p>
               <p>- Hüm, kend alkalmasint valami gazdag lovag fegyvernökének tart.</p>
               <p>- Néha lovagnak is hinném, ha máskor eszembe nem jutna, hogy hátha mégiscsak
                  íródiák.</p>
               <p>Alig lehet jobban jellemezni idegenünket, mint az erdőmester ezen együgyűnek
                  látszó megjegyzésével tevé.</p>
               <p>Fiatal, azonban idő előtt elviselt alak volt. De nem a feslettség és testi élvek
                  által okozott fonnyadás; a szellemi munkásság túlizgatottsága s kimerültségei
                  zilálták szét vonalait. Ezek törölték le arcáról a virító egészség és ifjúkor
                  zománcát. Fürtei őszülni kezdettek, bár harminc évet alig számlálhatott. Leventés
                  tartása vegyítve volt a szobamécs s könyvpolcok előtt virrasztani szokott férfiak
                  esetlen fogásaival. Tüzes szemeit gyakrabban emelé az ég felé, vagy szegzé a
                  földre, mint a sarkantyú és kard emberéhez illik.</p>
               <p>Az erdőmester szavai nem maradtak reá befolyás nélkül. Egyenesebb, szilajabb
                  tartást vett, mintha inkább akarna az erő, mint a gondolat képviselőihez
                  soroztatni.</p>
               <p>- Lehet - szólt ábrándos mosollyal ajkain -, lehet, hogy ha nem is lovag, de
                  legalább harcfi vagyok, kinek élete küzdésre van felajánlva, s ki az Isten
                  irgalmából még egykor testén vérontás nélkül is több sebet és diadaljelt hordhat,
                  mint azon hadnagyok, kik közönséges csatamezőkön forgatják fegyvereiket. Sokféle
                  az ellenség, melyen győzedelmeskednünk kell; de valamint minden meggyilkolt még
                  nem vértanú, szintúgy némely harc kivíva sem ér sokkal többet, mint elveszítve.
                  Boldogok, kik a legjobb zászlót választották! Enyim a kereszt... De, mint hallom,
                  nagyban foly már a hajtás. Ebek csaholását visszhangozza a bérc, s a nép
                  sivalkodása közé puskák ropogása vegyül.</p>
               <p>- Vakarni fogja mérgiben füle tövét a marsall - szólt most gúnyosan az
                  erdőmester.</p>
               <p>E percben szarvas csörtetett ki a sűrűből, s míg a keskeny meredélyen, mely
                  útjában állott, keresztülugrék, a kövekre csordult a vére.</p>
               <p>- Minden cseppjét a kamarások megvennék egy aranyforinton, csak hogy
                  eltakarhassák.</p>
               <p>- De miért éppen ők? - kérdé az idegen.</p>
               <p>- Mert legközelebb vannak a fejedelemhez.</p>
               <p>- S az rossz helyzet?</p>
               <p>- A vadászaton mindenesetre. Egyébiránt hátasparipáját lódingostul is a
                  lovászmesternek ajándékozná hallgatás fejében az, kinek most a puskacsöve
                  füstös.</p>
               <p>- S oly szigorú a fejedelem?</p>
               <p>- Nem szigorú, de dühös, ha medve-, bölény- és farkasvadászaton más állatra
                  lőnek.</p>
               <p>Megint puskaropogás hangzott.</p>
               <p>- Ügyeljünk! - suttogá az erdőmester felvonva a sárkányt. - Ez a bundás koma, s
                  nincs még megsebezve.</p>
               <p>Míg itt feszült figyelemben vannak, látogassuk meg Rákóczi Györgyöt.</p>
            </div>
            <div type="chapter">
               <head>2</head>
               <p>Egy óriástölgy s néhány mogyorócsalit közt akkora rés nyílt, melyet a válogatott
                  hátasló is alig tudna átugrani.</p>
               <p>E rés fenekét málnabokor és még mindig zöld haraszt borítá, de oly sűrűn, hogy az
                  ökörszemnek csaknem biztosabb menhelyet nyújtott, mint a kertsövény; előterét
                  pedig legalább négy öl mélységű, kövecses és szirtos meredély szegte be, mely
                  vízmosások által támadt.</p>
               <p>A természettől alkotott e kis színpadon, különböző helyzetben és foglalatosság
                  közt találjuk a szerepvivőket.</p>
               <p>Vegyük csak szemügyre.</p>
               <p>A tölgyderékhoz támasztott háttal egy középkorú, vállas és csontos férfi áll. Arca
                  sárga-vörös, vonalai élesek, orra nagy és hajlott, homloka tág, sűrű bajusza rőtre
                  játszik, míg üstöke sötét gesztenyeszín. Testén rövid bőrkabátot hord, melynek
                  fehér színe vagyonosra mutat, ki tetszése szerint változtathatja vadászruháit.
                  Széles öv nagy érckapoccsal szorítja össze felsőöltözékét. Bő csizmája térden
                  felül nyúlik, s fején süveg helyett könnyű barett látható. Egyik puska a kezében;
                  másik földre bocsátott aggyal oldala mellett.</p>
               <p>Ez maga a fejedelem.</p>
               <p>Körülötte felvont csővel a “nemes társaság” két tagját látjuk, oly díszes ruhában,
                  mintha palotai szolgálatot tennének. Jobbról tudniillik Kapronczai György áll, ki
                  meleg kedélyű, de élces ifjú volt, s ötleteiért nemrég vívott párbajt, bár az a
                  “nemes társaság” szabályai szerint szigorúan, sőt ha következményei nagyobbak,
                  fővesztéssel is büntettetik. Balról Horváth Ferenc áll, kiről azt olvastam, hogy a
                  gyarmati csatában sebekkel rakva négykézláb mászott egy bokorba, hol a halottak
                  között feledték; de négy hónappal utóbb piros, egészséges arccal jött haza, s csak
                  annyi baj érte, hogy felesége már mással volt jegyben. Ez a bájos nő, ki ily
                  ártatlan s mégsem érdektelen kaland szerzője lett, az általam most rajzolt
                  vadászatkor csak növendék leányka, s alig tudja: hol van, vagy hol nincs szíve
                  tájéka. Mit részemről igen sajnálok, mert regényeimből a gyermekszobákban semmi
                  sem történvén, a kis csintalant lehetetlen az olvasóval megismertetnem.</p>
               <p>A “nemes társaság” két deli alakú s a fegyverforgatásban híres tagján kívül
                  találunk a fejedelem körében más tulajdonokkal bíró egyéneket is.</p>
               <p>Szorosan a mogyorócsalit tövénél Csulai György udvari káplán ült, mégpedig
                  pázsitra fektetett bibliával, s orrán a füleit sértő pápaszemmel. Ha a nyelvújítás
                  akkor divatban lett volna, főtisztelendő Csulai uram lesz a szemüveg kitalálója;
                  míg így rövidlátása miatt kénytelen volt a gyűlölt nevű tárgyat magával hordani, s
                  ha el nem kerülhette említeni is, azt oly szemérmes zavarral tette, mintha trágár
                  szó röppent volna el ajkain.</p>
               <p>Csulai uram biztonság kedvéért egy karabélyt sem feledett magával hozni; de meg
                  vala győződve, hogy neki erős várul és védelmül a Jehova kegyelmén kívül, csak a
                  Kapronczai György és Horváth Ferenc puskacsöve szolgálhat. Ennélfogva a karabélyt
                  oldalától mentől nagyobb távolságban igyekezett tartani, nehogy valami harcias
                  humor vagy világi hiúság egy bocs elejtésére csábítsa, jól tudván, miként az
                  elesettek fölkelhetnek, s nemcsak ha templomkövető leányok, de ha medvék volnának
                  is.</p>
               <p>Döme diák - a másik egyén -, ki golyó- és lőportarsoly helyett óriás levéltárcát
                  cepelt vállán, s ki hóna alatt néhány bűnvádi pör okmányait tartá, nem részesült
                  azon kedvezményben, hogy a pázsitra heveredhessék, s csak azzal vigasztalta magát,
                  hogy ha a merőnállásban elfárad, változtatás kedvéért, mint a gólya, most az
                  egyik, majd a másik lábát emelheti föl.</p>
               <p>Döme a titkosabb s kevésbé úri dolgokban Rákóczi bizodalmával méltán
                  dicsekedhetnék, s mégis nem emlékszik, hogy valaha a fejedelem jelenléte alatt
                  leült volna, s legmerészebb reményei sem szárnyaltak e szerencse szédítő
                  magasságáig. Csulai hosszú papi ruhájánál fogva megközelíthetetlenül álla
                  tisztességben előtte; de Döme diák sok dolgot tud és visz végbe, melyet a világ
                  szeme elől fátyol takar, s melyet, ha utóbb nyilvánosságra jön, Csulai uram az
                  ótestamentumból nagy fáradsággal kikeresett példákkal kénytelen védni, bármint
                  ellenkezzék lelkiismeretével.</p>
               <p>Csulai, mint az ülés és tudomány emberei szoktak, húsos és gömbölyeg alakkal bírt;
                  Döme pedig a kövér falatokat hasztalan leső kisrangúak éhes-szomjas dicsvágyát
                  képviselé, az ő sovány, szikár termetével, mely egyiptomi hét szűk évből való
                  jelenetnek látszott.</p>
               <p>Még sokat lehetne e két érdemes férfiúról mondani, ha attól nem tartanánk, hogy a
                  szapora beszéd miatt a vadászati kalandokról elkésünk.</p>
               <p> Az erdőmester nem rosszul vetett Rákóczi jelleméhez, midőn jóslá, hogy a
                  szarvasra tett lövés nagy zajt támaszthat.</p>
               <p>A fejedelem homloka redőkbe vonult.</p>
               <p>- Micsoda puffogás? Ez nem történt a hajtás irányában.</p>
               <p>- Az ágzörej szerint, fenséges uram, szarvasnak vagy dámvadnak kellett állásunkból
                  balra, a meredély keskenyebb pontján átszökellni - szólt Horváth Ferenc, míg társa
                  szemhunyorítással inté hallgatásra; de amelyet ez nagy buzgóságában észre sem
                  vett.</p>
               <p>- Törvénytelen lövés, szigorú parancsom ellenére! Egy hajtóvadászaton sem tudok
                  rendet tartani; s veletek hajtsak végre táborozásokat.</p>
               <p>Horváth döbbenve tekintett a fejedelemre.</p>
               <p>- Eredj tüstént - szólt ez szelídebb hangon -, s rendelt a marsallnak meg, hogy
                  keresse ki a vétkest. Ha úr volna, vegye el tőle a puskát az egész vadászatra; ha
                  udvarunk szolgálatához tartozó, küldje a hoppmesterhez megfenyítés végett; ha a
                  “nemes társaság” zászlója alatt levő, két hétig ne engedje személyünk körüli
                  foglalatosságokhoz; ha pedig a jobbágyságból kiemelt puskás, akkor veresse rögtön
                  kurta vasra.</p>
               <p>Horváth mélyen meghajtva magát elindult; de a fejedelem csakhamar visszainté.</p>
               <p>- Fiam, ha Kornis Zsigmond, ki szórakozott vénember, lőtt volna, a marsall ne
                  süsse rá a dolgot, ha Szentpáli, ki negédes hánykodó, szidja le mentől több úri
                  rendűek előtt; ha Kassai István korlátnokunk... no, de az lehetetlen... azonban a
                  közmondás szerint még a disznóláb is elsülhet... tehát ha korlátnokunk lőtt,
                  dícsérje meg e bátorságért a mi fejedelmi nevünkben. Te pedig, fiam, gondosan
                  járj, s a marsall oldala mellett maradj, míg elégséges intézkedést teszen a
                  vadászati szabályok szigorú fenntartására. Inkább küldje haza a gyakorlatlanabb
                  vendégeket.</p>
               <p>Horváth szomorú szívvel ment el, mert nem sok reménye maradt a fejedelem szeme
                  előtt kitüntetni magát. Pedig hetek óta járt azon szerencse után, hogy a kamarási
                  szolgálat legalább egy hajtás alatt rája is bízassék, jól tudván, hogy Rákóczi még
                  leghamarább a vadászat körüli érdemeket veszi észre.</p>
               <p>Horváth távozása percében hangzott az a puskaropogás, melyre az erdőmester
                  fölvonta sárkányát, medvét várva.</p>
               <p>Vendége, kit magával hozott, öröm és félsz nélkül nézett a szakadékba, minthogy
                  annak keskeny fenékútjára tereltnek látszott a közelgő vadállat.</p>
               <p>Megzördült a száraz ág és fonnyadt gally, melyet esőmosás vagy szélvész söprött az
                  aljba, hol vörös agyag s kődarabok közt vékony szalagját fonta egy ér tovább, néha
                  sáros gübbenőkben aludva el, néha sebesebben
                  csergve.</p>
               <p>- Nem nagy talpú mackó lehet - súgá a figyelmes erdőmester.</p>
               <p>- S bundája nem sokszor vedlett - válaszolá az idegen.</p>
               <p>Alig ejtette ki e szót, s már a kíváncsiság tárgya táncolva, szökdelve jelent
                  meg.</p>
               <p>Szügyén jobb szélről egy kis sebet horda, mely csak bőrét szakítá; de erősebb
                  mozdulataira mégis kifortyant vére, s gazdag, sűrű cseppekben szivárgott hasán
                  végig. Mert a sajgás és ingerültség kölcsönös hatása közt, fiatal mackónk, hol
                  négy lábon ugrándozott, hol fölegyenesedve s fejét haragosan forgatva haladott a
                  keskeny úton előre, s aligha azon nem járatta eszét, hogy alkalmas ponton a
                  szakadás valamelyik martjára másszék föl; mi semmi esetre nem volt igen nehéz
                  vállalat, s csupán a vadászállások miatt igényelt nagy óvatosságot.</p>
               <p>Már célját kiviendő, első lábaival egy emelkedett palahasábra támaszkodva, hasig a
                  mart párkányára lökte magát, s hátulsó csuklójával a porló fövényre kapaszkodott,
                  hogy egy kevés ellenállásra lelvén, egészen fölvergődjék.</p>
               <p>- Nem úgy, koma! - szólt az erdőmester, kitől alig harminc lépésre akart a fiatal
                  üldözött haraszt és fák közé menekülni.</p>
               <p>Ezzel elsüté puskáját, s a golyó a kuporgó vadállat füle mellett repült
                  tovább.</p>
               <p>Mackónk a ropogásra hátrakapta fejét, és súlyegyent vesztve az árokba hengeredett
                  vissza.</p>
               <p>- Az ilyet nevezem én eszélyes lövésnek - mondá mosolyogva az idegen. - Nem érni
                  többet el, mint amennyi céljainkra okvetlenül szükséges; ebben igazi
                  életbölcsesség van.</p>
               <p>- Csak kezem reszketett.</p>
               <p>- De szerencsésen, mert egy nem veszélyes medve megy komoly seb nélkül a fejedelem
                  puskája elébe. S arról kegyelmed nem tehet, hogy mackónk nagybátyja, vagy tán
                  éppen édesmamája vonakodik erre jönni.</p>
               <p>- Kegyelmed észrevette, hogy az öregebb medve más utat keres? - kérdé csodálkozva
                  az erdőmester.</p>
               <p>- Két lövés iránya gyaníttatja, miként már talált is - szólt az idegen.</p>
               <p>- Ezt gyakorlott vadász mondá.</p>
               <p>Az erdőmester tiszteletjelül meg is billenté kalapját.</p>
               <p>- Bizonyosan - folytatá az idegen - keresztútnak kell ott lenni, hol a bocsra
                  tüzeltek, mely néhány lépéssel elöl ment.</p>
               <p>- Igen, s mellette egy kis irtás van.</p>
               <p>- S abba vonult az öregebbik!</p>
               <p>- Úgy látszik - válaszolá az erdőmester.</p>
               <p>- De aztán, ha nem csalódom, gondatlanul ismét a szoros útra ereszkedett le.</p>
               <p>- Kénytelenségből cselekedte, mert az irtás felénk néző részén két rosszul fedett
                  lőhely van, melyet, ha szeme volt, tüstént észrevehetett.</p>
               <p>- S a szorosból könnyen szabadulhat-e ki? - tudakolá az idegen.</p>
               <p>- A szerencsétől függ - válaszolá az erdőmester. - Mert a vén latornak vagy Kemény
                  János vagy Kornis Zsigmond keze ügyében kell elhaladni. Ha Keményt választja,
                  bundájába fog kerülni; ha Kornist, akkor legfölebb egy-két evőkanálnyi vért fizet
                  a vámon. Tőlök menekülve a hopmesterhez ér, ki igen sima úr arra, hogy még a
                  medvékkel is gorombán bánhassék; vagy jöhet Szentpáli csövéhez, mely, mint
                  mesélik, gyakran mond csütörtököt.</p>
               <p>- S hát azután?</p>
               <p>- Na, azután néhány biztos szemű tagja a “nemes társaságnak” üdvözli, kik ha le
                  nem csücsülhetnék, a “zöld tengerszemig” jut, s ennek járatlan partján övé a
                  világ, amíg ügyetlensége vagy a hajtók lármája miatt eszét vesztve, megint bajba
                  nem keveredik.</p>
               <p>- Tehát kevés remény van, hogy látogatásunkra jöhessen? - kérdé az idegen.</p>
               <p>- Ha meg nem bódult, kevés - válaszolta az erdőmester. - Legfölebb, ha nőstény,
                  anyai szeretetből - tevé később hozzá.</p>
               <p>- Bocsát keresve?</p>
               <p>- Igen, mert a medvék közt sok derék anya van, s némelyiktől példát vehetnének
                  feleségeink.</p>
               <p>- Ah, ez furcsa.</p>
               <p>- De igaz - szólt szárazon az erdőmester.</p>
               <p>Ekkor a fejedelem állásánál lövés hangzék.</p>
               <p>A bocs homlokban találva, élet nélkül rogyott össze.</p>
               <p>Rákóczi, mint szenvedélyes vadász, kéjérzettel tekintett a hullára, melyből az
                  életet keze oltá ki.</p>
               <p>Örömét növelte, hogy eddig alkalmasint egyedül volt, ki martalékkal
                  dicsekedhetett.</p>
               <p>Néhány pillanattal utóbb a távoli tüzelés gyaníttatá ugyan, miként más is
                  részesülhet a jó siker kedvezményében, de valószínűleg kevésbé pontos
                  golyóval.</p>
               <p>S ez az ő hiúságát egészen kielégíté.</p>
               <p>- Mint látszik - szólt Kapronczai Györgyhöz -, tőlünk szünetlen messzebb vonul a
                  hajtás.</p>
               <p>- A vadállat, kegyelmes uram, a “zöld tengerszem” felé akar menekülni.</p>
               <p>- De már alkalmasint elejtették, mert megszűnt a puskaropogás - említé a
                  fejedelem.</p>
               <p>- Vagy utat tévesztett - mondá szerényen Kapronczai.</p>
               <p>- Nem gondolom, minthogy a “tengerszem” körül erős állások vannak.</p>
               <p>- Erős lövők számára, fenséges úr!</p>
               <p>- Egyszer, még mint néhai Bethlen Gábor fejedelem vendége, én is foglaltam ott
                  helyet.</p>
               <p>- S két öreg medvét ejtett el fenséged saját kezével.</p>
               <p>Rákóczi elégülten tekintett Kapronczaira.</p>
               <p>- Pedig az egyik dühödésig volt ingerelve, s Máté pandúrnak a fejbőrét
                  nyakszirttől a homlokáig leszakítá.</p>
               <p>- S kitől hallád ezt?</p>
               <p>- Mikes Zsigmond bátyám a poharazás közt mindig el szokta vendégeinek
                  beszélni.</p>
               <p>- Melyik Mikes? - kérdé Csulai, szemeit a szentkönyvből felemelve. - Az a bűnös
                  kanáneus, az a hitetlen emorteus-e, ki nagyobbik fiát Baál oltárához küldötte
                     szolgálni?
               </p>
               <p>Kapronczai a káplán megtámadására kipirult, de éles nyelve mellett sem mert
                  válaszolni.</p>
               <p>- Az a Mikes - szólt mosolyogva a fejedelem -, kihez foghatólag senki sem tudott
                  nagy vadászatokat rendezni.</p>
               <p>- S ki második fiát fenséged rosszakarója, a cselszövő Lupuj vajda udvarában
                  tartja - jegyzé meg ismét tiszteletes Csulai uram.</p>
               <p>- Lupuj vajda - szólt közbe Döme diák tettetett ügyetlenséggel - éppen most a
                  moldvai határszéleken nagy kísérettel vadászik.</p>
               <p>Jó tapintattal ébreszti Döme a gyanút - gondolá Csulai.</p>
               <p>Istennek hála! Döme más fordulatot adott a társalgásnak, hogy a bal helyzetből,
                  melybe az álnok pap taszítani akart, kiragadjon - örvendezett magában Kapronczai
                  György, ki a Mikesek távoli rokona volt.</p>
               <p>Rákóczi a szokottnál valamivel élénkebben kérdé az íródiáktól: - S honnan
                  hallottad, hogy Lupuj vajda közel hozzánk vadászik?</p>
               <p>- Fenséged jászvásári küldöttjei írták hivatalosan a korlátnok őnagyságának.</p>
               <p>A fejedelem tüstént parancsolá, hogy Kapronczai az udvarmestert hívja elő.</p>
               <p>Rákóczi vadászatain a marsall és udvarmester gyakran volt igénybe véve, az egyik
                  mint rendőr, a másik főleg mint szálláskészítő. Ennélfogva a kamarásoknak örökké
                  tudtul adatott a hely, hol e fontos hivatalnokok állást foglaltak, s az út, melyen
                  a vadászat zavarása nélkül hozzájok jutni lehet.</p>
               <p>Döme diák sejté, hogy Kapronczai távozásával nagyban kezdődik az ő szerepe.
                  Ujjaival iratok közt kezdett tehát babrálni, mégpedig azon nyalábban, hol a
                  titkosabbak hevertek.</p>
               <p>Csulai uram pedig, ki a Dávid királyt megfeddő Náthán főpap szerepét tűzte
                  eszményképül maga elébe, s ki Sámuel és Eleázer
                  büszkeségével szerette volna a világi hatalmat korlátolni, sőt fenyíteni is, de a
                  hivatás teljesítésére elég erkölcsi erővel nem bírt: most szintén sóvárogva várta
                  a percet, melyben módja leend, anélkül hogy Rákóczi haragját fejére vonná, oly
                  szavakat használni a fejedelem céljainak pártolására vagy megtámadására, melyekből
                  kitűnjék, miként ő sem utolsó szolga Izráelben.</p>
               <p>- Hej, Döme! - szólt Erdély uralkodója megint a cser derekához támasztva hátát,
                  mint szokta, ha a vadászat iránti inger keblében magasabb értékeknek adott
                  helyet.</p>
               <p>A diák, kit olvasóim ne becsüljenek oly csekélyre, mint ő saját magát, mohón
                  kapdosott tárcájában feltört s bepecsételt levelekhez, s a hóna alatti okmányokat
                  is kezébe vette.</p>
               <p>- Töltsd meg előbb fegyveremet.</p>
               <p>Rákóczi magántitkára elég ügyesen teljesíté ezen szakába nem vágó parancsot, s
                  török modorban, majdnem földig görbedve nyújtá a puskát vissza. Mihelyt pedig a
                  kiegyenesedés ideje megjött, lassú, de rendkívül tiszta hangon kezdett
                  jelentéseihez. - A fiskális direktor, fenséges
                  uram, előterjeszti a tizenhetedik pótléklajstromot azon egyénekről, kik a néhai
                  Bethlen Gábor fejedelem családjához szítanak, és Zólyomi Dávid háborgásait
                  rokonszenvvel látszottak fogadni.</p>
               <p>- Olvasd egyenkint fel a neveket!</p>
               <p>- Jármi Ferenc - olvasá Döme.</p>
               <p>- Sarmaságon szép birtoka - említette a fejedelem.</p>
               <p>- Váradon - jegyzé meg a diák mély alázattal - emeletes házat épít; Gavrilla
                  nagybojtárnak a száműzetés alatt kétezer aranyat adott kölcsön; a leánya
                  lakodalmakor elővett ezüstneműeket és ékszert tízezer tallérra becsülik;
                  testvérének, ki vízkórban sínylik, halálával ötszáz jobbágy száll rá, s a királyi
                  táblán a régi híres Bardocz-pört meg fogja nyerni.</p>
               <p>- Vagyonáért tehát tekintéllyel bírhat - mondá Rákóczi.</p>
               <p>- Kraszna és Középszolnok megyében szétágazott rokonsága van, kikkel nem civakodik
                  - hozta föl Döme.</p>
               <p>- S kik pártját foghatnák - szólt a fejedelem.</p>
               <p>- Neje által pedig, fenséges uram, a brassói királybíróval sógor.</p>
               <p>- És jelleme? - kérdé a fejedelem.</p>
               <p>- Ravasz s vállalkozó volna, ha a fiskális direktort nem tartaná még inkább
                  annak.</p>
               <p>- S lehet-e vádat alapítani ellene?</p>
               <p>- Az eddigi adatokból nem.</p>
               <p>- Hagyd meg a direktornak, hogy rendkívüli szigorral üldözze, s midőn megszeppent,
                  nyomja el a keresetet, s boronáljon be szépen mindent, ha tudniillik ezentúli
                  magaviseletének zálogául összes vagyonát lekötné.</p>
               <p>- Értem, fenséges uram!</p>
               <p>Csulai vakarta füle tövét, gondolván: volnék bárcsak esperes, most megdorgálnám
                  őt, mint Náthán próféta Dávid királyt!</p>
               <p>Döme diák a lajstromból olvasá: - Szentimrei Márton.</p>
               <p>- Az öreg Dávid unokaöccse-e?</p>
               <p>- Az, fenséges uram!</p>
               <p>- Mondják, több adóssága van, mint vagyona.</p>
               <p>- Házassága elromlott Herczeg Örzsivel. S nagybátyja kegyére nem számíthat.</p>
               <p>- Eszes ifjúnak tartják.</p>
               <p>- Akadémiákon is volt, fenséges uram!</p>
               <p>- S a gyanú ellene?</p>
               <p>- Igen terhes.</p>
               <p>- Hol lakik?</p>
               <p>- Jelenleg Szászsebesen.</p>
               <p>- Kérje számára tőlünk a direktor a királyi negyed haszonbérlőjévé neveztetését,
                  akár Szerdahely, akár Szászsebes székben, hogy legyen, minek elvesztésétől
                  féljen.</p>
               <p>Csulai köhintett, gondolván: volnék bárcsak püspök, most megmondanám neki Sámuel
                  főpappal: Ó, Saul király, de bolondul cselekedtél!</p>
               <p>Döme diák most Kemény János nevét olvasá.</p>
               <p>- Ő is? - kérdé megdöbbenéssel a fejedelem.</p>
               <p>- Gyanúsnak tartatik - szólt Döme.</p>
               <p>- S a közvádló?</p>
               <p>- Csak kevéssel hoz föl több adatot terhelésül, mint Jármi ellen, kit fenséged
                  vagyonának lekötése által kíván hűségében erősíteni.</p>
               <p>A fejedelem borult arccal, s elmélyedt hangon szólt.</p>
               <p>- Kemény a nagy Bethlen Gábor udvarában növekedett. Ért a fortélyhoz, népszerű a
                  katonaságnál. Fiatal kor és nagyravágyás mellett is terveiben lassú, de biztos.
                  Ezek a tigriskörmök! S mivel vágod le? Betűvel vagy bárddal? S ad-e ő
                  kötelezvényt? Kemény nem félénk. Szerezhetsz-e adatokat ellene? Kemény óvatos.
                  Megengesztelhetem-e, ha nem büntethetém? Ő jobban tud színlelni, mint feledni.
                  Terhes a fejedelmek helyzete. Az erősek árulókká lehetnek, a gyöngék rossz
                  védelmezők.</p>
               <p>Döme diák sokkal szerényebbnek képzelte hivatalát, hogysem Rákóczi György rövid
                  kérdéseit, melyeket hozzá látszott intézni, ne vélje csupa monológnak, mire
                  hasznosabb nem is hallgatni, mint válaszolni.</p>
               <p>- Töröld ki Keményt, hogy neve sejdíthető se legyen! A direktor ne említse többé
                  megdönthetetlen vádokok nélkül.</p>
               <p>Döme gyorsan vakart és törölgetett a papíron.</p>
               <p>Tiszteletes Csulai uram pedig a mogyoróbokrok árnyékában, hol pásztori
                  ártatlansággal fosztogatá egy őszi kikerics leveleit, mellékesen sokféle
                  visszaemlékezésbe merült. Eszébe jutott a segesvári országgyűlés, mely 1631-ben
                  fejedelmi választásra hirdettetett. Látta a szomszéd falvakat Bethlen István
                  katonáitól lepve, míg a másik követelőnek, a most dicsőségesen uralkodó
                  Rákóczinak, alig volt zászlója és hada. Ekkor érkezett nagy pompával a szultán
                  követe, Arnot, hozván magával két levelet: egyikben írva volt, hogy a hatalmas
                  császár Rákóczit óhajtaná fejedelemnek; a másikban ugyanazon kéz szép és cikornyás
                  betűivel volt följegyezve, hogy a győzhetetlen császár, kinek szakálla árnyékába
                  vonult a világ, Bethlen Istvánt kívánja fejedelmi föveggel és palásttal
                  felruházni. Arnot Brandenburgi Katalin palotájába sietett, mondván: - Bethlen
                  Gábor özvegye, válassz a két levél közül, hogy teljesedjék tetszésed. - Katalin
                  zokogott és szólt: - Istenem! Avagy ki világosíhatná fel a gyönge asszonyi állat
                  elméjét, hogy ne tévedjen, midőn akkora ügyről kell határozni? Válasszon az én
                  nevemben Kemény János. - Nagy a padisah! - mondá, hallván ezt Arnot. - Én megyek
                  az ifjúhoz, kit megneveztél. - Aközben az országgyűlés megnyílt. Csend volt.
                  Várták a főurak Keményt, mert őt illeté az első szavazat mint Katalin képmását.
                  Végre a fiatal kamarás belépett a terembe, hogy ajándékozzon egy országot annak,
                  kit ő pártfogol. S e pártfogolt Rákóczi György volt.</p>
               <p>Csulai uramnak, midőn a fejedelem kitörülteté Kemény nevét a gyanúsak közül, a
                  múltból ily tarka képek zsibogtak elméjében, s gondolá: Éli főpap magzatai, kik
                  Béliálnak s nem Jehovának áldoztak szívökben,
                  most hízelegve mondanák: kegyelmes és nagylelkű vagy, ó, Rákóczi György! De én nem
                  dicsérem meg a hálátlanságot, pedig még csak káplán vagyok. Bezzeg püspök koromban
                  meg nem elégedném a puszta hallgatással.</p>
               <p>Csulai önérzőn tekintett maga körül, mintha hinné, hogy jellemerejét fű és bokor
                  észrevette.</p>
            </div>
            <div type="chapter">
               <head>3</head>
               <p>Merre hangzik a robaj? Hol üldözik a vadat? Távoli lövések bágyadt moraja zeng.
                  Egészen más irányban, s túl a “tengerszem” partjain szolgál a szerencse a lesben
                  állók golyójának vagy a menekvő állat életének.</p>
               <p>S Rákóczi, ki már a vadászatot unni kezdé, szertelen tevékenységével az állami
                  magasabb ügyekre vonatkozó tárgyakat ölelé fel.</p>
               <p>Döme diák tárcájából egymásra jöttek napfényre azon gyöngédebb természetű
                  kérdések, melyek a kormánytanáccsal is ritkán közöltettek.</p>
               <p>- A felső-magyarországi megyék panaszai, fenséges uram! - mondá a titkár vastag
                  csomagot tartva kezében.</p>
               <p>- Bizonyosan vallási sérelmek miatt - szólt közbe a fejedelem.</p>
               <p>Csulai mélyen sóhajta.</p>
               <p>- A bécsi és nikolsburgi békekötés feltételeinek
                  meg nem tartásán keseregnek - említé Döme.</p>
               <p>Csulai még hangosabban sóhajtott.</p>
               <p>- Templomokat foglaltak el tőlök? - kérdé Rákóczi.</p>
               <p>- Kettőt - szólt Döme.</p>
               <p>Csulai sóhajára már a mogyoróbokor levelei is rezgenek.</p>
               <p>- Mi baja kegyelmednek? - tudakolá Rákóczi tréfás mosollyal.</p>
               <p>Csulai fölkelt a pázsitról, s ihletett hangon kezdé: - Jehova megjelenvén, szólt
                  Ezékiel prófétához: “Embernek fia fohászkodjál föl, mintha derekadban fájdalmat
                  szenvednél. És midőn kérdenék tőled: miért nyögsz te?, mondjad: a hitért. Mert jön
                  immár az ellenség, és elolvad minden szív, és minden kezek elerőtlenednek, és
                  minden lélek nyomorúságba esik, és minden térdek vízzel folynak. Az fegyver, az
                  fegyver megélesíttetett ellenetek, és meg is tisztíttatott. Hogy áldozatokat
                  öljön, megélesíttetett, hogy fényes legyen, megtisztíttatott.”</p>
               <p>- Én - válaszolá Rákóczi György, kegyesen tekintvén a buzgó káplánra -, én a
                  vallás jogainak védelmében nem fogok hátrább állni, mint Bocskai és Bethlen.
                  Azonban mindennek megvan a maga ideje. Esztelenség volna most rontani
                  Magyarországra, midőn a török lesi az alkalmat, hogy ellenségeimet ültesse
                  székembe. Akármelyik bitang áruló fusson a portához, pártfogókra talál, s ha van
                  vád, melyet ellenem ki lehet zsákmányolni, nyakamra jön a temesvári, belgrádi és
                  budai pasa. S akkor Ezékiel szája által ezt fogja mondani nekem a Jehova: “Kiontom
                  tereád az én haragomat, az én búsulásomnak tüzét felfuttatom tereád, és adlak
                  tégedet goromba férfiaknak kezekbe, kik főmesterek lesznek az pusztításra.”
               </p>
               <p>Csulai saját fegyverével vala legyőzetve. Érzé ugyan, hogy Ezékielből más versek
                  által még tudná magát védelmezni, de fontolóra vette, miként sok lépcső vezet a
                  püspökségig, s e lépcsők mindenike a fejedelem kegye nélkül a jégnél sikamlóbb,
                  melyen könnyű elbukni. A további vitatkozás helyett hallgatva és alázattal ült
                  vissza tehát a pázsitra, s engedé, hogy Döme diák a felső-magyarországi panaszokat
                  szépen félretegye.</p>
               <p>Más tárgyakra került a sor.</p>
               <p>- A konstantinápolyi titkos megbízott jelentése szerint - szólt Döme -, a
                  szilisztriai basa parancsot kapott Máté oláhországi vajdának, fenséged régi szövetségesének
                  kivégeztetésére.</p>
               <p>- Az lehetetlen! - kiáltott fel Rákóczi indulatosan. - Máté a fővezér kegyében
                  volt, s tavaly Ráduj olajkereskedőt azért ölette meg a szultán, mert több adót
                  bátorkodott a fejedelemségért ígérni, mint amennyit Máté fizet... Hüm! Igaz, hogy
                  Máté vitéz és bölcs ember, s tehát veszélyesnek tartathatik. Vagy tán engemet nem
                  gyűlölnek-e hatalmamért? Ha hagynám alattvalóim szeszélye által kormányoztatni
                  magamat, a szultán saját kaftánját is nekem ajándékozná, míg most árulóim
                  jutalmaztatnak.</p>
               <p>- A konstantinápolyi megbízottnak híreit - szólt Döme - erősíteni látszik egy
                  Jászvásárból küldött levél, mely a szilisztriai basa rögtöni hadkészületeiről
                  értesít. S Mikes János is, ki most jött Moldvából, atyjának hasonlót beszélt.</p>
               <p>- Ha a dolog így áll, akkor a vén Lupuj keveri a kártyát. Egyesíteni akarná a két
                  Oláhországot, mit soha tűrni nem fogunk. Hazám ne élje át másodszor is Mihály
                     vajda véres korát. Egy erős oláh fejedelemség
                  okvetlenül gyöngévé tenné Erdélyt. Segédseregeimet Máté táborában találandja a
                  szilisztriai basa, mihelyt Havasalföld határára lép.</p>
               <p>- De ekkor, fenséges úr, a szultánnal kiütne azon háború, melyet a
                  felső-magyarországi sérelmek orvoslása miatti hadjárat talán nem idézett volna elő
                  oly kétségtelenül.</p>
               <p>Csulai őtisztelendősége, midőn e megjegyzést kockáztatá, saját vakmerőségén úgy
                  megdöbbent, hogy arcának színe versenyzett az öntött viasszal. Világért sem mert
                  volna a hatalmas fejedelem nézeteiben ellentmondást keresni, ha lelkiismerete nem
                  vádolja, hogy a vallásügy védelmében szelídebbnek mutatkozott, mint a papi
                  öltözetéhez illett.</p>
               <p>- Kegyelmed, páter Csulai, nagy tévedésben van - szólt Rákóczi szelíden. - Ha a
                  szultánnal békében élő római császárt megtámadnám, a portának mint csendháborító
                  jogos okot nyújtanék akármily fenyítésre; míg ellenben Mátét a szlisztriai basa
                  ellen védve, csak tartozásomat teljesítem, miután az igazságtalanul üldözöttnek
                  régi szövetségese vagyok.</p>
               <p>- De az üldöző, fenséges uram, maga a szultán, mert a szilisztriai basa az ő
                  tábornoka.</p>
               <p>- S Máté az ő vajdája, kit nyíltan le nem tett, kit nyíltan halálra nem jelölt -
                  válaszolá Rákóczi. - Itt minden a sikertől függ - tevé hozzá szilárd hangon. - Ha
                  Máté győz, akkor Mohammed basa a csendháborító, kit meg fognak Sztambulban
                  tagadni, ha Mohammednek szolgál a szerencse, akkor a bűn és büntetés rám és Mátéra
                  esik. Ismerem a konstantinápolyi szokásokat. Azonban, kegyelmed, Csulai uram,
                  mondhatná, hogy ha csendesen otthon ülhetek, miért vetem a siker kockájára
                  sorsomat? De éppen itt a bökkenő. Nabukodonozor most Sedeskiásba köt, s ha
                  megalázza őt, jaj Ammon fiainak, kik mosolygák a szomszéd veszedelmét, jaj az
                  érzéketlen Tirusnak, mely megtapsolta azt. Avagy
                  kétkedem-e, hogy Máté bukása után az enyém okvetlenül következnék? Nem Máté verte
                  meg a Bethlen Istvánt pártfogó budai basát Szalontánál, nem ő kényszeríté Lippánál
                  a félholdat megalázó békére. Én tettem ezt. S elfeledték volna-e? A világ
                  nagyjainak éles emlékezőtehetségök van, ha nem is a halálra... a bosszúra. S midőn
                  szövetségesem országában Lupuj vagy fia lesz a vajda, akkor, hogy védhessem
                  magamat, Pázmány bíbornok- és Eszterházy
                     nádortól kellene segítséget koldulnom, s mit
                  mondanának erre, Csulai uram, a kegyelmed felső-magyarországi megyéi?</p>
               <p>A káplán testileg is meggörbedt védurának szellemfelsősége alatt. Alázatosabb vala
                  az ő mostani helyzete, mint midőn a falusi lelkipásztorkodást megsokallván, a
                  fejedelmi palotába először lépett udvari hivatalért esdekleni.</p>
               <p>Rákóczi Döme diákhoz fordult: - A vadászat után mezei hadaink fővezére tüstént
                  jöjjön hozzánk, hogy a seregküldésről előre intézkedhessünk.</p>
               <p>- Értem, fenséges uram - szólt a titkár, de száját feledve hagyta, mintha ajkain
                  is vesztegelne egy szerény gondolat, mely kilépni akarna, ha tudniillik a
                  szabadban nincs mitől tartson.</p>
               <p>Rákóczi bátorítón tekintett rá.</p>
               <p>- A moldvai testőrök soraiban fenséged alattvalói közül is többen szolgálnak, kik
                  ha vissza nem hívatnak, könnyen történhetnék, hogy a Máté vajda védelmére küldendő
                  segédcsapatok ellen fognak használtatni.</p>
               <p>- Kik? Az én alattvalóim? S nem elég világosak-e a honárulásról szóló erdélyi
                  törvények? Új cikkekkel kell-e pótolnom, hogy büntethessek? Egyébiránt - tevé
                  Rákóczi csillapultan hozzá - Lupuj semleges marad, mihelyt erélyt fog Máté vajda
                  kifejteni, s a szultán nyíltan nem lép föl. Ahelyett, hogy alattvalóimat udvarából
                  elparancsoljam, szeretném, ha számuk még szaporodnék. Ő tőlem biztosságban hinné
                  magát. Barátságot színlene, hogy ámíthasson, s könnyebben fordulna el a
                  szilisztriai basától, a szerencsével együtt... Ah! Hisz ő most határszéleinkhez
                  közel vadászik! Ez kedvező alkalom. S mit tudsz Mikes Jánosról?</p>
               <p>- Szeretik a nők, vitéz katona, kedveli a vajda, s mégis vannak igaz barátai -
                  szólt Döme diák.</p>
               <p>- Elég tapintattal bír-e?</p>
               <p>- Őszintének mondják.</p>
               <p>- Hüm! Őszinte? Hüm! Lupuj kegyence, s nincs nálam feladás ellene. Hány erdélyi
                  lehet a vajda testőrei közt?</p>
               <p>- Nyolcvannál több, fenséges uram!</p>
               <p>- Őszinte! És csakugyan senki sem vádolja Jászvásárból?</p>
               <p>- Csak azt írják, hogy a vajda leánya megkülönbözteti.</p>
               <p>- S a vajda?</p>
               <p>- Szintén megkülönbözteti.</p>
               <p>- S mindinkább?</p>
               <p>- Naponként inkább.</p>
               <p>- És nincs a vajdánál egy elégületlen testőr is?</p>
               <p>- Közelebbről hárman szöktek Jászvásárról haza.</p>
               <p>- S egyik sem vádolta Mikes Jánost?</p>
               <p>- Csak vitézségéről és szép lovairól beszéltek.</p>
               <p>- Hüm! S ő őszinte?... Ha téged küldenélek Lupujt üdvözleni, házi titkárom
                  jelentéséből többet magyaráznának, mint szükség. A magas helyzetű egyének is
                  figyelem tárgyai. Csulai páter hittani vitatkozásokra csábítaná a pópákat, kik a
                  vajdát mindenüvé kísérni szokták. S Mikes János?... De olvass tovább. Mi van még
                  sürgető tárgy?</p>
               <p>- Csak egy levél, melyet nem mertem felbontani, mert közvetlenül fenségedhez van
                  címezve. A moldvai ügynök gyorspostán küldé, s a litván hercegtől jön.</p>
               <p>- Radzivil Tanasiustól! - szólt örvendő
                  meglepetéssel Rákóczi.</p>
               <p>- A lengyel disszidensek fejétől! - fohászkodott föl Csulai.</p>
               <p>- És a szultán legfélelmesebb ellenségétől - említé hivatalos, hideg hangon Döme
                  diák, átnyújtván a fejedelemnek a töretlen levelet.</p>
               <p>- Csak olvasd fel te - parancsolá Rákóczi kegyelmes arckifejezéssel.</p>
               <p>Radzivil levele még a titkárt is egy kevéssé meghatotta, oly nem reméllett
                  tartalommal bírt.</p>
               <p>Az erdélyi történetekkel foglalkozók tudják, mennyi vérbe és szenvedésbe került
                  azon fennhéjázó eszme, melyet először a litván herceg ébresztett föl a
                  Rákóczi-családban. Regényem nem fogja az olvasókat sem a Krímbe vezetni, hová
                  Kemény János fővezér s később erdélyi fejedelem,
                  seregestül rabságba hurcoltatott; sem a goroszlói mezőre, hol Rákóczi György fia
                  és utódja becsvágyáért életével adózott.
                  Regényem szerényebb tárgyak körül s korábbi időkben játszik. Minket kevéssé
                  érdekelnek Radzivil levelének szavai, de rövid tartalma ez volt:</p>
               <p>A litván herceg figyelmezteti az általa mélyen tisztelt György fejedelmet, hogy
                  László lengyel király vén ember, s hogy minden
                  disszidens, minden nem római hitű egyesült, a trónra protestáns vallású uralkodót
                  akar választani, s közértelemmel a György őfensége személyében nyugodnak meg.
                  Tartsa tehát a bekövetkezhető változásokra készen seregeit, és számítson a litván
                  herceg s az egész hatalmas párt segítségére. Lengyelország nyert már egy nagy
                  uralkodót Erdélytől, s a másodikat előre is üdvözli.</p>
               <p>- Ábránd, ábránd! - sóhajtá Rákóczi. - László király egészséges agg. Nincs fiatal
                  neje, ki megcsalja; pártos fia, ki elárulja, s a lábköszvény nem öl. Tedd félre a
                  levelet.</p>
               <p>- Még utóirata is van - szólt a titkár.</p>
               <p>- Nemde, hogy hozassam el Patakról aranyaimat, s küldjem a herceghez pártcélokra?
                  Ugye legalább negyvenezer egész súlyú aranyat? Hm! A köszvény nem öl, csak fáj.
                  Szükségem van pénzre... Majd utóbb... majd utóbb!</p>
               <p>Rákóczi türelmetlenül intett kezével.</p>
               <p>- A litván herceg - szólt Döme - nem kincset kér fenségedtől, hanem csak
                  közbenjárást, Lupuj vajda nagyobbik lánya, a szép Mária kezének elnyerésére.</p>
               <p>Veszélyes mosoly játszott Rákóczi arcán. - A szilisztriai basa halott, s Lupuj
                  szolgám, vagy földönfutó - dörmögé oly halkan, hogy csak a titkár démoni sejtése
                  érté az alaktalan hangokat.</p>
               <p>- Mikes János Jászvásárba menete gerjesztene legkevesebb figyelmet - szólt
                  Döme.</p>
               <p>Rákóczi, kinek gondolatja összetalált a diákéval, meglepetéssel tekinte rá. - No!
                  S mi véleményed a mátkaságról?</p>
               <p>- Hogy tudjak én, szegény bárdolatlan ember, oly nézetet mondani, mely fenséged
                  bölcsessége mellett megállhasson! - sopánkodott Döme.</p>
               <p>- Akarjuk véleményedet ismerni.</p>
               <p>Csulai el nem leplezhető irigységgel tekintett a diákra, ki hunyászan szólt:</p>
               <p>- Ha a vajda Radzivilt vissza nem utasítja, sokkal udvariasb leend, hogysem
                  Rákóczi György fejedelem óhajtásait jogos követelésnek, s követeléseit kegyúri
                  parancsoknak ne tekintse. Mert a nász után szövetségesekre lesz szüksége és
                  közbenjárókra; a nász előtt pedig mindig retteghet, hogy a titok a szultán fülébe
                  jut. Hisz Erdélynek van Konstantinápolyban követe, ki véletlenül a nagyvezér előtt
                  ejthet ki oly szót, mely Lupuj vajda országába vagy fejébe kerülne.</p>
               <p>Döme diák - gondolá Csulai - ravaszabb tanácsadó, mint Achitophel, ravaszabb talán még Kassai István uramnál is.
                  Szeretné, hogy a fejedelem Lupujt fonja be a litván herceggel való szövetségbe, s
                  aztán árulja el a szultánnak.</p>
               <p>Rákóczi szemével végigmérte titkárját.</p>
               <p>Most lehordják őkelmét - gondolá ismét a tisztelendő úr.</p>
               <p>- Eredj - szól a fejedelem - Kassai István korlátnokunkhoz, s hívjad rögtön át,
                  hogy e fontos ügyben az ő tanácsát is meghallgassuk.</p>
               <p>- Be akarják hálózni a moldvai vajdát - sóhajtá magában Csulai. - Dáriusz király
                  egyik apródja így szólott: ne imádd, ó fejedelem, a világi ravaszságot, hogy ne
                  csalatkozzál hitedben; mert a bölcsesség hamar válhatik dőreséggé, de az igazság
                  megmarad, erejében örökké él, és mindörökké megáll. Ezt mondhatnám én is most.
                  Hüm! Dáriusz rá így felelt: ó, apród, valamit csak akarsz tőlem kérni, kérjed, és
                  megadom teneked. Vajon Rákóczi Dáriusz volna? Alig hiszem. S miért legyek én
                  apród? Különben is az egész történet Ezdrás azon könyvében van megírva, melyet mi,
                  reformátusok nem tartunk hitelesnek.
               </p>
               <p>Míg Csulai fontolgatá, hogy mi az, mit el kellene mondani, de ő el nem fog
                  mondani, a diák mozdulatlanul állott helyében.</p>
               <p>- Siess Kassai után - ismétlé a fejedelem nyersebb hangon.</p>
               <p>- Fenséges uram, nagyságod kamarásai közül egy sem tért még meg, s a vadászaton
                  Erdély uralkodójának magas személyét egyedül hagyni nem szabad.</p>
               <p>- Hisz itt marad Csulai őtisztelendősége. Neki karabélya is van, s könnyen jöhet
                  segítségemre a medve ellen - szólt nevetve Rákóczi.</p>
               <p>A káplán mosolygott, de kellemetlenül, s látszott minden arcvonalán, hogy nem
                  hiszi magát Dániel prófétának, kit a fenevadak is tiszteltek. - Talán csak nem jön ide a medve - szepegé kenet
                  nélküli hangon.</p>
               <p>A fejedelem körültekintett, s meggyőződött, hogy a “zöld tengerszemen” túl is
                  minden pihen. Semmi fegyver halk dörgése, semmi üldözési jel nem hangzott.</p>
               <p>Letelepedett a pap mellé.</p>
               <p>- Nyissa föl kegyelmed a szentkönyvet - szólt ásítva. - Kipihenni, megfrissülni
                  akarok az igék által.</p>
               <p>Csulai szerette volna e frissítést Kapronczai György vagy Horváth Ferenc
                  visszaérkezéséig halasztani; de szokása szerint gondolatjait most sem ereszté
                  szabad szárnyakra. Keresgélt tehát a bibliában, míg a fejedelem válláról egy
                  mogyoróbokorra fekteté puskáját.</p>
               <p>- Mondá Jehova Náthán próféta szája által Dávid királynak - kezdette illendő
                  köhécselés után Csulai. - “Én hoztalak ki tégedet a kunyhóból, hogy lennél hadnagy
                  az én népemen, az Izraelen. És veled voltam mindenütt, valahová mentél, és
                  kigyomláltam annak fölötte minden ellenségeidet teelőtted. Nagy hírt, nevet
                  szereztem teneked, mint az nagy fejedelmeknek hírek, nevek, kik vannak a
                     földön.”
               </p>
               <p>Rákóczi félbeszakítá a káplánt. - Olvasson ön oly helyeket a szentkönyvből, melyek
                  tanítsanak önmérséklésre és alázatosságra - szólt szelíden. - Bethlen Gábor
                  levette fejéről a neki ajánlott magyar koronát; mert nem akart sokat kockáztatni
                  kevés lehetségért. S nem kerülne-e nekem még több áldozatba a fölkenetés
                  Krakkóban? Mit induljak Radzivil herceg tanácsa után, kit a pártdüh vakká tesz?...
                  De ha végre is célt találnék érni!... Akkor országom határain belül a reformált
                  hitet uralkodóvá tehetném, és zászlóim a svédeké mellett lobogva az egész német
                  birodalom vallási háborújának más fordulatot adnának. Minő eredmények! Mely
                  buzgalom az örök Isten szent neve dicsőítésében! Ó a lengyel trónról könnyű volna
                  nagyot tenni; de a lengyel trónra lépni nehéz. Báthori István római hitű volt;
                  Bethlen Gábor a vén Mária Anna kezéért áttérést ígért, s ugyanazt ígérte volna a szép lengyel földért is... Valóban, így
                  elvesztené ábrándos színét a terv, s a lehetőséggel szoros frigyet kötne. De nem
                  alkudhatom hitvallásomra. Istenemre, nem! Ha elfeledkezném terólad, Jeruzsálem:
                  feledkezzék el magáról az én jobb kezem!... S mégis bír valami bűverővel az a
                  kilátás, melyet előttem Radzivil levele tárt föl... Olvasson tisztelendőséged az
                  alázatosságról és önmérséklésről.</p>
               <p>A pap olvasott.</p>
               <p>A fejedelem pedig könyökére támasztva fejét, hallgatá.</p>
               <p>Élesen jellemzett, erődús, de kedély és szeretet nélküli vonalai megvilágosodtak a
                  vallásos merengés közt, s eltűnvén rólok minden érd, minden szigorúbb és sötétebb
                  kinyomat, csaknem vonzóvá, meleggé és részvékennyé lettek.</p>
               <p>Csulait is meghatották a tárgyak, melyeket a szentkönyvből előadott. Hangja
                  percenként prédikátoribb, sőt valódilag lelkesült lett. Feledé a helyet, hol ült;
                  a vadászatot, mely folyt; a félelmet, melyet Döme távozása után érzett. Lelkében
                  Isten házává alakult a kicsiny tér, melyen állásuk volt; boltívvé a galagonya- s
                  mogyoróbokor, mely ágleveleit az ő halántékáig hajlítá, s a gyulafehérvári
                  szószékben sem gondolt volna kevésbé egy fenevad megjelenésére vagy egy
                  puskadurranásra, mint most.</p>
               <p>- “Körülvettenek engemet Bazannak erős bikái - olvasá hévvel. - Föltátották
                  ellenem az ő szájokat, mint a ragadozó és ordító oroszlán. Megszáradott mind az én
                  erőm, nyelvem is ínyemhez ragadott, és a halálnak porába vetettél engemet.
                  Átallikasztották kezeimet, lábaimat, és az én ruháimat elszaggatták. De te,
                  Istenem, ne légy messze tőlem, én erősségem, az én segítségemre siess! Szabadíts
                  meg az oroszlánoknak szájából, és az unikornisoknak szarvai ellen hallgass meg
                     engemet.”
               </p>
               <p>E percben közeli fegyverdurranás hallszott, mit a másik úgy követett, hogy hangja
                  amazéval összeolvadt.</p>
               <p>Rákóczi indulatosan szökött fel a pázsitról.</p>
               <p>- Megint szarvasra merészelnek lőni! - kiáltá, s a szakadás párkányához rohant,
                  hogy láthassa a helyet, honnan a törvénytelen lövésnek kellett történni.</p>
               <p>De szemei egy óriás, nőstény medvével találkoztak.</p>
               <p>Most vissza kell egy kevéssé térnem, mielőtt e kalandot tovább szőném.</p>
            </div>
            <div type="chapter">
               <head>4</head>
               <p>Igaza volt Kassai erdőmestere vendégének, midőn állítá, hogy ahol a Rákóczi
                  fejedelem által elejtett bocsra először lőttek, ott kellett az anyjának is lennie,
                  csakhogy a keresztúton magzatjától elszakíttatván, nem követheté azt.</p>
               <p>Öreg medvénk gyakorlott szemei hamar észrevették, mennyire veszélyes menhelyet
                  nyújtana azon irtásocska, melybe vonulhat. Jobbnak tartá tehát egyszerre
                  megküzdeni sorsával, s hátrálások helyett bátran előrehaladni.</p>
               <p>A “zöld tengerszemhez” vezető útra csapott tehát.</p>
               <p>Itt Kornis Zsigmond golyója köszönté, figyelmeztetve, de nem sértve.</p>
               <p>Öregünk fejét csóválva, azonban körülményei közt meglepőn vidor arccal ért a
                  hopmester elébe, ki nem akará a szegény állat jókedvét elrontani, s a puska
                  sárkányát föl sem vonta.</p>
               <p>Szentpáli, ki átellenben foglalt volt helyet, szégyenlé a hopmester példáját
                  követni, s golyója érinté is a mackó fölborzasztott nyakszőrét; mire ez
                  összecsattogatá fogát, de minden más demonstráció nélkül tovább, s a “nemes
                  társaság” tagjainak lővonalába nyargalt.</p>
               <p>Itt reá az ebek harmincada várt volna, s bőrét ki sem viszi, ha oly szerencse nem
                  találja, milyenre a medvék élettörténeteiben ritkán akadunk.</p>
               <p>Midőn tudniillik a veszélyes lővonalba lépett, hogy a “tengerszemhez” csaphasson
                  le, ugyanakkor egy más medve, kit senki e sétára nem kényszeríte, ballagott a
                  “tengerszemről” fölfelé, s éppen akkor ért a “nemes társaság” rövid sorának alsó
                  végéhez, mikor a felsőn a bocsvesztett anya megjelent.</p>
               <p>Egyszerre nyílt meg tehát fönn és alant a lődözés.</p>
               <p>A vonal pedig, melyről szólok, alig lévén háromszáz öles, a közbenső vadászok nem
                  tudták már, melyik oldalról várják előbb a bejelentett vendéget.</p>
               <p>Nyugtalanul tekintettek majd ide, majd oda.</p>
               <p>S csakhamar zaj támadt, s kiáltozás hangzott a fegyvertűz közé.</p>
               <p>Az alsó medve tudniillik legelső megsebzőjére bősz dühvel rohanván, puskáját
                  kezéből kitörte, s derékon ragadá, és e durva ölelésre a szegény nemesifjúnak
                  oldalcsontjai ropogtak, lélegzete elállott, s orrán, száján bugyogni kezdett a
                  vér. Társa teli torokkal rivalgott segítségért, s a hangra a medve eldobva karjai
                  közül előbbi martalékját, a lármázó ellen fordult, hosszan feltárva száját, hogy
                  hatalmas ordításával csendet parancsoljon, s véres, lángoló szemeiből leírhatatlan
                  düh és prédavágy szikráit szórva. A fenyegetett ifjú lábai a földbe gyökereztek, s
                  karjai oly gyöngékké lettek, hogy puskáját, melyet felemelten tartott volt,
                  alásüllyedni érzé. A medve ágaskodva tett egypár lépést feléje, de valami
                  fantasztikus eszme vagy félelem által környezve hirtelen félreugrott, s négy lábon
                  kezdett a sűrűbe osonni. De a lármára állásaikból már többen léptek volt ki. Egyik
                  meglátta az eszmélet nélkül heverő ifjat; a másik a sóbálvánnyá változottra veté
                  szemét; a harmadik időt lelt a távozó szörnyre sütni fegyverét. - A sűrűnek tart!
                  - kiáltá egynémelyik. - Álljátok útját! - E nógatás gyakorlati fontossággal nem
                  bírt, miután elébe kerülni és feltartóztatni őt a tömött haraszt és indák közt
                  inkább csak történetből, mint számításból lehetett volna; de növelé a közzavart, s
                  mindenki figyelmét annyira összpontosítá, hogy egyébre gondolni, másfelé nézni
                  vagy éppen hideg nyugalomban maradni teljes lehetetlen volt.</p>
               <p>Míg az alsó medve véletlen közbejötte általános fölbontással fenyegette a
                  vadászati rendet, addig a veszélyben forgó anyamackó, ki éppen a “nemes társaság”
                  lővonalába ért volt, a rája nézve kedvező körülményekre kezdé figyelmét
                  fordítani.</p>
               <p>Elölről, amerre rohanni akart, gyorsan pattogván a puska, háta mögül pedig, hová
                  visszahúzódni szintén kedve lett volna, a golyósivítás alig elhalt nesze még
                  fülébe csengvén, ugyan mit tegyen, hogy bundáját jobban őrizhesse?</p>
               <p>Leült az út közepére, csendesen, komolyan, mintha gondolkozásba merült volna, s az
                  élet külső jelenetei többé nem érdekelnék. Aki így látná őt, vagy a medvefajról
                  lenne magasabb véleménnyel, vagy a sztoikusokról, kiknek közönyét bámulta,
                  csekélyebbel. Csak fejét nógatá a lövésekre, majd jobbra, majd balra, hűn kísérve
                  a hangokat, s a visszhangot is, melyet a hegyek tisztán és élesen küldöztek hozzá,
                  hogy komor bókjaival üdvözölhesse.</p>
               <p>Percek teltek el e hideg közönye alatt.</p>
               <p>De midőn később kiabálni, mozgani és előszaladni látta a vadászokat, kik
                  egyébiránt rája nem ügyeltek, lassan kezdett az út oldalához kullogni, s ha
                  kődarabra talált, mely mellé húzódhassék, vagy agyag-öbélyekre, melyeknek sáros,
                  nedves ürege testét félig-meddig elrejtheté, legkevésbé sem aggódva szép,
                  vörösbarna prémjének bemocskolásán, megpihent. Mihelyt pedig a zaj szűnt vagy
                  távozott, óvatosan továbbment. S már közel volt azon ponthoz, hol egy vadász, ki
                  közönyből vagy félelemből nem hagyta el állását, puskáját kezében tartva nézegeté
                  az alsó medve elleni tódulást. E tény merész, de pontosan végrehajtott rögtönzésre
                  csábítá a mi mackónkat. Észrevevén tudniillik, hogy a vadásztól alig tízölnyire az
                  út martja nemigen meredek; oda sompolygott tehát, és szép lassan fölmászván, a
                  vadász háta mögött a haraszt alá rejtőzött, s vizsgálá annak minden mozdulatát.
                  Egy szoba hosszánál távolabb alig lehetett a két fél egymástól. Az ember hihetőleg
                  arra gondolt, hogy a szarvasnak és őznek jó pecsenyéje van; de a medvekocsonyáról
                  ő legalább keveset tart. Mi az állatot illeti, annak sem lehettek vérengző eszméi,
                  sőt előrehajlott, s az áglevelek közül félig kilátszó arca komolysággal párosult
                  békehajlamot tanúsíta. Az ember fütyülni kezdett, vagy unatkozásból vagy hogy
                  elméjéből kivesse a medveölelést, mely az imént egyik barátjának oldalcsontokba
                  került; a harasztnál kuporgó szomszédja pedig, fajának a dallamok iránti
                  rokonszenvét egészen osztá ugyan, s a kellemes füttytől elbájolva lehetett; de
                  lelkesedését annyira mégis tudta mérsékelni, hogy a szép nótát semmi mormolással
                  ne kísérje. Az ember megkopogtatá ujjaival a vállán lógó kulacsot, s kedvetlenül
                  hallgatá üres kongását; az állta pedig, noha szájpadlását a szomj égeté, nem tudta
                  elhatározni magát, néhány puha vadkörtének, mely közel tőle a füvön hevert,
                  fölfalására. Így töltötték jó darabig idejöket.</p>
               <p>De egyszerre gyorsan megtérő lépések hangzottak.</p>
               <p>Úgy látszik állásába jött vissza néhány vadász.</p>
               <p>A döbbent medve most nem minden nesz nélkül hátrált a harasztból.</p>
               <p>Szomszédja, az üres kulacsú ember, egy kevéssé figyelmessé lett ugyan a zajra.
                  Azonban éppen akkor a “nemes társaság” alkapitánya, ki a szerencsétlenségről, mely
                  a vadászaton történt, értesült, parancsul adá, hogy fonjanak zöld ágakat össze, s
                  vigyék a vadásztanyára azt a szerencsétlen ifjút, kinek élete a medveölelés miatt
                  majdnem kiszakadt rongált testéből.</p>
               <p>E parancs az üres kulacsos szívét sokkal inkább meghatotta, mintsem arra többé
                  csak gondolni is tudjon, hogy vajon miért zörgött körüle a haraszt és bokor.</p>
               <p>Anyamedvénk tehát üldöztetés nélkül vonult a sűrű fenyvesbe.</p>
               <p>A magány és csend - melyet a vaddarázsok zsibongásán és a harkálypittegésen kívül
                  csupán igen távolról jövő hangok s a malomzúgásra emlékeztető moraj és egy-egy
                  vadászeb lassú vonításai háborítanak - majdnem egészen visszahozták az öreg állat
                  természeti ösztöneit.</p>
               <p>Az éhség gabonamagokra, különböző bogyókra s mellékesen a fiatal tulkokra is
                  emlékezteté, melyeket a székely gyermekek a rengeteg fenyvesein őriznek; de az
                  anyai szeretet még többször juttatá a kedves bocsot eszébe, melyet tőle az
                  átalúton elszakítottak.</p>
               <p>Medve létére nem adhatott volna szándékairól számot, mert nem bírt, mint mi, sem
                  értelemmel, sem szabad akarattal; azonban, Isten tudná, hogy s mint, arra intézte
                  ballagását, amerre magzatát vélte legkönnyebben föltalálhatni, egyszersmind
                  ügyelvén: nehogy valamiként oly pontokra vetődjék, melyekről a golyó feléje
                  fütyült vala.</p>
               <p>Ily ösztönök és benyomások szerint a vadállat éppen azon helyre érkezett, ahová a
                  józan értelem vezérfonala mellett is, jóserő nélkül, alig lehetett volna.</p>
               <p>A kedves bocs hullájától tudniillik alig húsz öl távolságra csúszott le az agyagos
                  és kövecses martról a szoros útra.</p>
               <p>Kassai erdőmestere meglátá a fejedelem állásához közel lezökkenő vadállatot, s
                  figyelmeztetésül puskát sütött el. Az erdőmester vendége is, szemfüles férfiú
                  lévén, hasonlót tett, s a két golyó majdnem egyszerre süvöltött a cél felé. Melyik
                  ólom volt a szerencsés, melyik nem? E kérdést a mai napig nem világosíthatták föl
                  a történetbúvárok, de annyi bizonyos, hogy a medve vékonya táján egy igen terhes
                  sebet kapott, mely embergyűlöletét és bosszúvágyát a testéből omló vérrel vetekvő
                  mennyiségre emelé.</p>
               <p>Ekkor futott Csulai mellől a szakadás párkányához Rákóczi, hogy a vélt
                  törvénytelen lövés helyét a szigorú nyomozás végett megjegyezhesse.</p>
               <p>Fegyver nem volt kezében.</p>
               <p>A medve pedig bősz dühében őt s nem a távol lévő s láthatlan lövőket jelölte
                  bosszútárgyul.</p>
               <p>Tajtékzott szája, s iszonyút ordítván, vérbe borultak szemei.</p>
               <p>- A fegyveremet, Csulai! - kiáltotta Rákóczi, míg maga a cserefához rohant,
                  melynek derekához volt egyik puskája támasztva.</p>
               <p>A káplán, mintha forgószél kergetné, mozgott s kapott ide s tova; de a nagy
                  iparkodás miatt saját karabélyán kívül más lőszer nem botlott szemébe. Lehajlott
                  tehát e kétséges hasznú s eléggé rozsdás csőhöz is, de midőn emelni akarná, a
                  medve már fölugrott a martra, s oly közel hozzá, hogy a szegény káplánnak torkába
                  akadt a “Seregek ura!” fölkiáltásból jó harmadrész, s ő maga is ledöntött
                  cölöpként borult a földre.</p>
               <p>Még az emberi szenvedélyek filozófiáját sem meríthettük ki, pedig az első bűn és
                  az első nagylelkűség óta annyi évezred alatt vala tanulmányozásaink tárgya. Hogyan
                  adhatnánk tehát számot a medveszenvedélyek törvényeiről, melyeket, mentől inkább
                  polgáriasodunk, annál kevésbé van szükségünk vizsgálni; mert a kiirtott
                  rengetegekkel együtt vesz el érdekességök?</p>
               <p>A földön heverő Csulainak hátat fordított a fenevad, s korlátlan dühvel rohant a
                  fejedelemre, úgyhogy ennek alig volt ideje puskáját elsütni. A golyó a koponyának
                  volt irányozva, de erősebb rándítása miatt csak a szügybe fúródott be, s a
                  mellcsontban állott meg. A sebzett állat hátratántorgott, mély, szaggatott, sípoló
                  lélegzetet vett, s aztán egy ugrással a cserfa előtt termett. Forró lehét orcáján
                  érezte Rákóczi, s körmei, melyek a kérgét szakíták le, hozzá oly közel szorultak
                  össze, hogy köntösét és arcát a széthányt mohák és fecskendő vércseppek
                  érinték.</p>
               <p>A fejedelem a cser széles derekát kezdé kerülni, időt keresvén puskája
                  megtöltésére, de a medve mindig nyomában volt, omló vérével áztatva a földből
                  kiálló és csögös fagyökereket, melyek a pázsittal együtt folyvást nedvesebbé és
                  sikamlósabbá váltak. Egy botlás, s Rákóczi nem él többé.</p>
               <p>- A fegyvert, a fegyvert! - kiáltá ez, látván, hogy puskájában a golyót
                  leszorítani sincs többé ideje.</p>
               <p>Természetesen a nógatás Csulai uramhoz volt intézve.</p>
               <p>De a tisztelt férfiú tudta, hogy a medve a földön heverőt, ha lélekzetét
                  visszatartja, hullának képzelvén, nem tépi szét; legfölebb hengergeti,
                  szagolgatja, rázza, és fülét szájához, orrához tartván, igyekszik kimúlása felől
                  alapos meggyőződést szerezni.</p>
               <p>Csulai gyermekkora óta száz meg száz adomát hallott a székely pásztorokról, kik
                  ily ámításokkal rászedik az őszinte mackóbátyát.</p>
               <p>Eltökélé tehát hasonló cselhez nyúlni.</p>
               <p>Hasra feküdt, arcát a fűbe dugta, s tagjait kimereszté.</p>
               <p>Eleinte hangos szívverése s idegrángásai akadályozák szerepének - a halálnak -
                  élethű eljátszásában, de már a fejedelem kiabálásakor kezdett még a lehelet
                  elfojtásában is haladni.</p>
               <p>Ki kívánhatta tehát tőle, hogy tanulmányozását félbehagyja, holott minden percben
                  próbatételre szoríthatják, s jaj neki, ha megvizsgáltatván, könnyűnek
                  találtatnék!</p>
               <p>- A puskát ide! - hangzék ismét.</p>
               <p>- Avagy Dániel próféta vagyok-e én, kit nem szabad a fenevadaknak bántani? -
                  gondolá Csulai, és szorongásoktól megkörnyékezvén reszketett, mi szerepének
                  tetemes kárával történt.</p>
               <p>Vér áztatá a cser egész körét.</p>
               <p>A medvében a bosszúvággyal növekvék a ravaszság is.</p>
               <p>Elő- és visszafordult, hogy a fejedelmet körmébe keríthesse, kinek élete mindig
                  késhegyen állott.</p>
               <p>A sikamlós gyep és gyökér is inkább akadályozta őt, mint üldözőjét.</p>
               <p>Már eldobta fegyverét, melyet úgysem használhatott, hogy az övéből kivont rövid
                  késsel oltalmazhassa végszükség esetében magát, s azzal néha hátra is csapkodott,
                  bár jól érzé, hogy amely közelségben nagyobb sebet ejthetne a medvén, az elég
                  leend arra, hogy ez is őt tüstént hátban vagy nyakszirton ragadhassa.</p>
               <p>- Csulai, fegyveremet!</p>
               <p>A káplánnak nem kellett többé a tetszhalottat színleni, mert a tettetés már
                  valósággá változott, s a lélegzet visszatartóztatása - bár most öntudatos működés
                  nélkül - a legnagyobb tökélyre volt fokozva.</p>
               <p>S hogyne?</p>
               <p>Hisz Csulai éppen akkor emelte föl fejét legelőször a zajra, midőn a medve a
                  fejedelem kiáltásának célját mintegy sejtvén, a fűben heverő felé szögzé véres,
                  dühös arcát, s rövid, de mély mormogással jelentette ki, hogy csak moccanjon meg a
                  pap, majd emberére fog benne találni.</p>
               <p>Rákóczi eltökélé végre fegyveréhez rohanni, noha valószínű volt, hogy mielőtt azt
                  a bokorról lekaphatná, már utol fog éretni.</p>
               <p>A medve egy ugrással a szaladó elébe is vágott, s már egyenlő volt a veszély a
                  továbbhaladás- vagy visszatérésben.</p>
               <p>Sűrűn omlott a veríték a fejedelem arcára.</p>
               <p>De ekkor idegen golyótól találva, összeomlott a vadállat, s kinyújtott torka
                  hörögve okádta a vért a vadászkését ellene szegző Rákóczi lábai elébe.</p>
               <p>A szakadás átellenében pedig megfordult egy alak, hogy csöndesen vonuljon vissza
                  az erdőbe.</p>
               <p>Azonban a fejedelem szemei már észrevették.</p>
               <p>Utánakiáltott.</p>
               <p>Az egyén folytatta visszavonulását.</p>
               <p>Ekkor tűnt ki a fák közül Kassai István erdőmesterének arca.</p>
               <p>- Tüstént előmbe hozzátok ezt a férfiút - szólt parancsoló hangon Rákóczi, kezével
                  azon irányba mutatva, hol a sűrű ágak már elfedték a távozót.</p>
               <p>Az erdőmester szaladni kezdett, s utána Kapronczai is, ki éppen e pillanatban
                  érkezett meg.</p>
               <p>A megint magára hagyott Rákóczi, kését a medve szőrén kitisztítván, övébe dugta, s
                  Csulaihoz lépett, ki a puskaropogásra fölébredvén aléltságából, a legszélsőbb
                  mogyorófabokorhoz vonta magát, és szerette volna, hogy azon köd, mely Mózes arcát
                  eltakará, most az övé elébe szállana le.</p>
               <p>- Kegyelmed, Csulai páter, ha nem csalódom, gyáván viselte magát, s megérdemli,
                  hogy halotti verseket készíttessek önnel e medvéről, melyet a vadásztársaságnak az
                  estéli tanyán elszavaljon.</p>
               <p>- Engem nem illet a gyávasági vád, fenséges uram! - szólt összeszedett lélekkel
                  Csulai. - Én bátran szembeszállottam a hitetlenség álnok kígyójával, a tévtanok
                  páncélos, nílusi barmával, a babona hétfejű sárkányával és a vallásüldözés
                  tűzokádó oroszlánával. Ezek - mint tudjuk - a legmérgesebb vadállatok. S most is,
                  ha kell, a vitatás kivont szablyájával megtámadom magát az Antikrisztust is. De a
                  medvékhez semmi közöm. Avagy melyik pap kötelessége a medvevadászat? Hol van
                  megírva a szentírásban? Ki ad érte kepét,
                     didactrumot? Melyik zsinat szenteli föl
                  avégett, hogy bátran lőjön a puskacsinálók által készített fegyverekkel? A mi
                  bátorságunk a szellemi harcban tűnik ki. Ott kell nekünk rohammal sáncokat
                  bevenni, katapultákkal és ballistákkal várakat
                  szétrombolni, s a sötétség fejedelmét az ékesszólás száguldó paripáján üldözni,
                  míg ki nem fárad, elfogy lélegzete, és reszketve kér pardont. Ezek nagyobb dolgok,
                  mint a medveölés, s az egyház férfiainak bátorsága több ama polgári bátorságnál,
                  mellyel egy mordályt vagy karabélyt sütnek el a “nemes társaság” tagjai, kiket
                  különben én rendkívül nagyra becsülök, minthogy erejök és ügyességök mértéke
                  szerint az Isten földi képviselőjének, a fejedelemnek testét védik, míg reánk,
                  udvari káplánokra, az ő lelkének védése bízatott.</p>
               <p>Rákóczi nevetve veré meg a káplán vállát, midőn Kassai István erdőmestere és
                  Kapronczai György azon egyént, ki a medvét elejtve szerényen visszavonult,
                  magokkal hozták.</p>
               <p>- Kegyelmed, mint gyanítom, nem tartozik a vadászathoz - szólt a fejedelem,
                  szemeivel mérve az idegent, ki elébe lépett.</p>
               <p>- Nem, fenséges uram!</p>
               <p>- Én valék bátor, állomásomba vezetni - mondá félénk alázatossággal az
                  erdőmester.</p>
               <p>- Az a kiadott szabályok sértése volt, s megdorgálást érdemel. De ő a halál
                  torkából szabadított ki, s ez jutalmazást vár. Nemde, páter Csulai?</p>
               <p>Csulai elsápadt; az idegen arcát pír borítá.</p>
               <p>Rákóczi arannyal tömött erszénykét vett ki övéből.</p>
               <p>Az idegen hátrább vonult.</p>
               <p>- Fogadja kegyelmed elismerésünk jeléül.</p>
               <p>- Határtalanul szerencséssé tesz fenséged, ha kegyes lesz az erszényt tartalma
                  nélkül birtokomba bocsátani.</p>
               <p>- Mit? Csak az erszényt? - kérdé Rákóczi az idegen durva kelméjű öltözékén tartva
                  szemét. - Hát a pénz?</p>
               <p>Ezzel tenyerébe öntve az erszényből egypár darabot, kedvteléssel mutatá:</p>
               <p>- Teljes súlyú, meg nem nyírt, fényes aranyok!</p>
               <p>- Mi hasznukat vehetném? - válaszolá szerényen az idegen.</p>
               <p>- Országomban mindenki tudja az aranynak hasznát venni. Kicsoda kegyelmed? Honnan
                  jött? Arany... s nem kell! Hol van Kassai István uram, hogy csodálkozzék? Körül
                  nem nyírbált arany, a zsidó ujja hegyével sem érinté, Nagybányáról hozattam, és a
                  sárospataki kincstárba akartam indítani! S nem kell?... Mi a neve
                  kegyelmednek?</p>
               <p>- Engedje fenséged elhallgatnom.</p>
               <p>- Mit? Még neve sincs? Országomban mindennek van neve. Országomban senki sem pirul
                  nevéért. Vallon Péter, a cigányvajda sem, Rákóczi György, az erdélyi fejedelem
                  sem.</p>
               <p>- Én is oly kevéssé pirulok nevemért, mint azon helyzet miatt, melyben fenséged
                  aranyait nem használhatom.</p>
               <p>Annyi önérzet és alázatosság türközé magát vissza az idegen vonalain, hogy Rákóczi
                  hosszasan tartá szemeit arcára függesztve.</p>
               <p>Csulai pedig gyanús, majdnem kaján tekintettel nézett reá a földről s róla a
                  földre.</p>
               <p>- Ha kegyelmednek - szólt Rákóczi - van büszkesége, nekünk is van. Egy fejedelem
                  csak összes alattvalóinak lehet hálával adós. Az egyént jutalmazza szolgálataiért,
                  vagy bünteti hűtlensége miatt. Kérem tehát és parancsolom, hogy kívánjon ön jeles
                  tettéért díjt, mégpedig méltót helyzetéhez, melynek föl nem fedezésére szabadságot
                  adok. Csak bátran mondja ki óhajtását, s ha teljesíthető, mi nem tagadjuk meg...
                  Egyébiránt a tiszta fiskalitásokról jogunk nincs
                  rendelkezni, az az országgyűlés dolga - tevé hozzá a buzdítások mellé fösvény
                  óvakodással.</p>
               <p>- Hálával fogadom fenséged kegyelmét, de azon esdekléssel, hogy midőn kívánnivalóm
                  lesz, csak akkor borulhassak kérésemmel fejedelmi széke elébe.</p>
               <p>Rákóczi hideg kedélyére sajátságos igézettel bírt e szilárd és szerény hang.
                  Különben is ő - a gyanakvó egyének közé tartozván - politikai hálával senki iránt
                  sem viseltetett, de azon szolgálatokat, melyeket a nagyravágyás emelkedési
                  lépcsőül nem tekinthetett, örömmel elismeré. Aztán talált az idegen modorán,
                  külsőjén valamit, melyet Csulaiban szeretett volna föllelni, s viszont valamit,
                  melyet testőreinél és kamarásainál óhajt vala. A búsongó s majdnem szent lehű
                  ábrándnak a bátor és lovagias vonalakba vegyülése, az ellenkező kedélyelemeknek
                  kimért s mégis szabad formákba összeolvadása s kibékülése: e tulajdonok, melyek az
                  idegent felötlő egyéniséggé tették, inkább hatottak a fejedelemre, mint maga is
                  hivé vagy óhajtá.</p>
               <p>Régi és drága emlékű, családi gyűrűt vont le ujjáról, s e szavakkal adá ismeretlen
                  megmentőjének:</p>
               <p>- Kegyelmed hitelezőm, s illő, hogy zálogot nyújtsak tartozásom teljesítésére.
                  Gondolja meg, miként egy fejedelmet, ki minden viszonyait tisztába hozni
                  igyekezett, nem kell hosszasan várakoztatni. Ha személyesen nem jöhetne kérését
                  bemutatni, a gyűrű elküldése elég. Ha másra akarja szállítani kegyelmünket,
                  éltében vagy végrendeletileg, nevezze meg szóval vagy üzenet által az egyént,
                  kitől becses, családi emlékünket kiválthassuk. Gyermekeimnek is szívökre kötöm,
                  hogy egy uradalmat se sajnáljanak tőle, legyen akár zászlósúr, akár koldus. Csak
                  azt nem szeretném, ha kegyes alapítvány válnék gyűrűmből.</p>
               <p>E szavakat élesebb hangon ejté a fejedelem, de rögtön hozzátevé:</p>
               <p>- Egyébiránt még úgyis, amit Rákóczi György ígért, Rákóczi György teljesíteni
                  fogja... mihelyt hazája törvényei nem tilalmazzák.</p>
               <p>Némi meglepetés mutatkozott az idegen arcvonalain, s midőn forró köszönetét
                  kifejezte, távozni akart.</p>
               <p>- Kegyelmed, mint látszik, szereti a vadászatot; maradjon tehát kíséretünkben, míg
                  a szomszéd havasokat fölverjük - szólt Erdély fejedelme a visszavonulóhoz.</p>
               <p>Mélyen, de hallgatva hajtá meg magát az idegen.</p>
               <p>- Bárcsak ezt ne tette volna urunk! - sóhajtá a mogyoróbokrok mellett Csulai. -
                  Az, az idegen, kit oldalához vőn, bizonyosan Béliálnak fia, s Éli főpap azon
                  gonosz szolgái közé tartozik, kik beütik háromágú villáikat Izrael népének
                  vasfazékaiba, hogy a hús kövérét kivegyék. Féltenem kell tőle még az én kicsiny
                  vascsupraimat is. Szemeiben ül a ragadozási vágy. Nem csalatkozhatom, ő Éli főpap
                  szolgája. Álöltözetben s álnok szívvel jár közöttünk. Babilonból érkezett, a
                  pogányok városából.</p>
               <p>Míg az udvari káplán így elmélkedett, Kapronczai György szintén sóhajtva mondá a
                  megjött Horváth Ferencnek:</p>
               <p>- Barátom, a mai nap életem legszerencsétlenebb napja.</p>
               <p>- Miért - kérdezte ez.</p>
               <p>- Megnyomorított a hopmester.</p>
               <p>- Hogyan?</p>
               <p>- Hát dolmányának egyik gombját elvesztette.</p>
               <p>- Hisz a gomb, ha gyémántos is, nem a tiéd volt - szólt Horváth.</p>
               <p>- De az enyim volt a két láb, mellyel más dolmányért futtatott a társzekérhez,
                  hogy illendőleg jelenhessen meg a fejedelem előtt.</p>
               <p>- A futás sem nagy baj - mondá Horváth.</p>
               <p>- De az elkésés az - válaszolta szomorúan Kapronczai. - Ha csak tíz perccel
                  érkeztem volna előbb ide, most enyém lenne a gyűrű.</p>
               <p>- S mit kívánnál érette a fejedelemtől?</p>
               <p>- Csak a nagyváradi kapitányságot. Báthori István és Bocskai Nagyváradon volt
                  kapitány. S úgy lett később mindkettő választott királlyá.</p>
               <p>- Szerények vágyaid. Én merészebb követeléssel állok elé, ha a marsall a gyűrűt
                  kezemből ki nem játssza.</p>
               <p>- S hogy játszta ki kezedből a marsall? - kérdezé most Kapronczai a kis
                  Horváthtól.</p>
               <p>- Elég együgyűen - válaszolá ez. - Mert, lásd, elküldött, hogy én nyomozzam ki a
                  medve helyett szarvasra lövő vadászt. A sok nyomozás eredménye csak az lőn, hogy
                  félórával későbbre érkeztem ide vissza, s koporsóm zártáig szerencsétlenné
                  levék.</p>
               <p>- Szegény fiú! S mit kívántál volna a fejedelemtől?</p>
               <p>- Országa legszebb leányát. Mert az igazi koronát fejünkre a szép nők tűzik.</p>
               <p>- Tréfás gyerek vagy.</p>
               <p>- Ah, nem barátom, Kapronczai. Vénusz kacér szemeire esküszöm, hogy amit mondok,
                  komolyan hiszem!</p>
               <p>A fejedelmi gyűrű, mely álmokba ringatá azokat is, kik el nem nyerték, az új
                  tulajdonos kedélyét sem hagyá érintetlenül.</p>
               <p>Visszavonultan, mélán állott. Értelmes, élénk és metsző szemei most bágyadt vagy
                  anda tűzzel nyugodtak egy ponton, melyet lelke észre sem vett, figyelme meg sem
                  különböztetett. Karjait pedig lassan egymásra helyezé, hogy mellén keresztet
                  szegjenek. - Mit kívánjak? - gondolá, gépileg mozgatva ajkait. - Számomra meghalt
                  a világ. Örömei, kéjei árnyak, s az árnyék nem melegít. Tisztem csak egy
                  óhajtanivalót engedett, de a fejedelem végszavai megtagadták azt is. Ismerem
                  Erdély törvényeit. S mit kívánjak rideg személyemre nézve, mely magas példákon
                  tanult tűrni és lemondani? A véletlen annak játszta kezére a vágybetöltő gyűrűt,
                  ki egyedül nem veheti hasznát. A többinél boldogság lett volna, nálam becs nélküli
                  érc és kő. De ugyan mi a boldogság? S amit a rövidlátók véletlennek neveznek, nem
                  maga a gondviselés-e? Hadd legyen nálam a gyűrű, csak ne számomra...</p>
               <p>Eközben Döme diák is megérkezett jelenteni, hogy Kassai őnagyságát sok keresés
                  után a várként védett társzekérben föltalálta, s az egyes fegyveres csapat oltalma
                  alatt már eddig útban is van.</p>
               <p>- Szükségtelen már - szólt Rákóczi, s rendeletet adott a vadászat
                  félbeszakítására.</p>
               <p>Kürt és harsona zendült meg a rengetegben, s e jeladásra a “nemes társaság” tagjai
                  rögtön odahagyva állásukat, kötelességök szerint a fejedelem személyének körébe
                  siettek.</p>
               <p>Míg egybegyűlnének, van egy kevés időm említeni, hogy a “nemes társaság”
                  tulajdonképp az erdélyi uralkodók testőrcsapatja volt, de más, szintén fontos
                  szerepekre is használtatott. A “nemes társaságból” szemeltettek ki a szolgálattevő
                  kamarások, az idegen hatalmakhoz menő futárok, a kisebb várak parancsnokai, a
                  külföldi követeket elfogadó s bevezető lovagok, a fejedelmi háztartás hivatalnokai
                  és a szárnysegédek. Többnyire csak előkelő családból vétettek e testület zászlói
                  alá. Aki közülök közpályára lépett, hamar emelkedett magas polcra. S még az is, ki
                  két- vagy háromévi szolgálat után elbocsáttatásért folyamodott, legalább annyit
                  elért, hogy divathősnek tartassék, s a legszebb és gazdagabb kisasszonyok kezét és
                  szívét könnyebben megnyerhesse.</p>
               <p>A “nemes társaság” marsallja, ki a jeladásra rögtön megjelent, rövid tudósításba
                  foglalá a vadászat eredményét, mely nem tartozik a fényesek közé.</p>
               <p>- Urak - szólt a fejedelem -, sátrak alatt fogunk ebédelni, mint a napiparancsban
                  volt kiadva; de az éjre visszatérünk egész kíséretestül vendégszerető tanácsosunk,
                  Kassai uram házához.</p>
               <p>Kassai éppen akkor mászkált köszvényes lábaival a keskeny és szirtes úton, melyre
                  már Rákóczi leszállott volt, hogy az általa lőtt két medvét saját fölügyelete
                  alatt vitesse tovább.</p>
               <p>- Hozzám akarnak megint jönni? - kérdé a vén fukar, egészen elképedve.</p>
               <p>Az udvarmester, ki éppen akkor tolakodott Kassai őrizete közt, hogy a fejedelemig
                  nyomulhasson, nyájasan felelé: - Egész kíséretestül, drága barátom! Nagy
                  megtiszteltetés, rendkívüli szerencse! Csak az ország legfőbb s leggazdagabb
                  urainál szoktunk teljes személyzettel tanyát ütni. Az én szakomból nyolcvan egyén,
                  a lovászmesteréből huszonnégy, a marsall zászlója alól hatvankét úrfi, a
                  főrendekből tizennyolc darab, Haller Péter őnagyságán kívül, kit minden
                  pillanatban várunk, s végre az őfensége körében levők cselédsége. Egyébiránt a
                  teljes névjegyzéket még ma délután át fogom adni, hogy fogadtatásunknál semmi
                  zavar s fogyatkozás ne történhessék. De most sietnem kell őfensége színe elébe. A
                  viszontlátásig, drága barátom! Ne feledje a három átalag ó-tokajit üvegekre
                  szedetni. Második asztali bornak jó lesz a dicsőszentmártoni négyéves; de kisebb
                  serlegekbe a néhai Bethlen Gábor fejedelem megválasztásakor szűrt sárdiból kell
                  tölteni. A viszontlátásig, drága barátom! Aztán a jókedv terjesztéséért a hírnökök
                  értesítsék a vendégeket, hogy aki egy öblös öregserlegből a bort körömig kiissza,
                  az éji lakoma emlékéül vigye azt magával haza. Ez szép, ősi szokás, melyet a
                  valódi nagyúr el nem mulaszt teljesíteni.</p>
               <p>- De nekem nincsenek ónserlegeim! - hebegé Kassai a verítéket törölve arcáról.</p>
               <p>- Isten őrizzen! Ki is tenne a fejedelmi asztalra aranyserlegnél egyebet? - szólt
                  a nevetve távozó udvarmester.</p>
               <p>- Ó, hogy pukkannátok meg az első falattal, vagy ütnétek serlegeimmel főbe
                  egymást! - dörmögé a vén Kassai, ki hamar észrevette, hogy az udvarmester a
                  fejedelem látogatását ingerkedésnek véli.</p>
               <p>- Kassai uram! - szólt Rákóczi a közelgőhöz -, tanácsát akartam egy fontos
                  kérdésben itt meghallgatni; de minthogy már az időből kifogytunk, saját házánál
                  fogom véleményét kikérni.</p>
               <p>- Örök hálára kötelezi hű jobbágyát fenséged e határtalan kegy által - válaszolá
                  elfojtott sóhajjal a fösvény nábob.</p>
               <p>- Kegyelmed pedig - mond Rákóczi az udvarmesterhez fordulva - marsallunkkal együtt
                  holnaputánra az erdélyi határszéleken rendeznek vadászatot. Döme diák közleni
                  fogja azon pontot, hol tanyát akarunk ütni. Két század székely darabantot, s
                  ugyanannyi önkéntest is kell kíséretünkhöz vonni.</p>
               <p>- Értem, fenséges uram.</p>
               <p>- Ez a litván herceg levele miatt történik - súgá Csulai fülébe Döme diák.</p>
               <p>De a káplán még mindig Éli főpap szolgájának háromágú villájáról elmélkedvén,
                  vállat vont.</p>
               <p>- Hány órára fekszik Kassai uram házától a Mikes-vár? - kérdé most az
                  udvarmestertől a fejedelem.</p>
               <p>- Lóháton négy órára, fenséges uram!</p>
               <p>- Holnap reggel fölkeressük régi szolgánkat, Mikes Zsigmondot; de csak szorosabb
                  kíséretünkkel.</p>
               <p>- A többiek szállásáról, fenséged kegyelmes engedelmével, tüstént fogok
                  előintézkedéseket tétetni - szólt közbe a marsall, látván, hogy vetélytársa, az
                  udvarmester, már igen bőven részesült a Rákóczival való párbeszéd
                  malasztjából.</p>
               <p>- Mikes Zsigmond hű szolgánknak pedig - parancsolá a fejedelem - azon hírnökünk
                  adja tudtul érkezésünket, ki az idegen udvarok követjei elébe szokott lovagolni
                  várkapunktól hatvan ölig.</p>
               <p>- Mily megtiszteltetés! - sóhajtá halkan Csulai.</p>
               <p>- Fiáért, Mikes Jánosért történik - súgá Döme.</p>
               <p>- Hm! Mi lesz a világból? Ő pápista. Hogy tetszik kegyelmednek ez a rendkívüli, ez
                  a csodálatos, ez a megfoghatatlan lépés? - kérdi a káplán.</p>
               <p>Döme vállat vont.</p>
               <p>- Nem borzad-e hátgerince?</p>
               <p>- Miért, tiszteletes úr?</p>
               <p>- Mikes pápista.</p>
               <p>- De mit érdekel engem az?</p>
               <p>- Ő a mi szent és igaz hitünk ellensége.</p>
               <p>- Kérem, egy bevett s egyenlő jogú vallás tagja.</p>
               <p>A káplán fölsóhajta, mintha már Éli főpap szolgája ki is vette volna az ő
                  vasfazekából a legkövérebb húsdarabot.</p>
            </div>
            <div type="chapter">
               <head>5</head>
               <p>Midőn Rákóczi a vadászebédre indult, kíséretéből már hiányzott az új tag,
                  tudniillik a névtelen, kinek ő életét köszöné.</p>
               <p>E távozást csak a sátornál vette észre.</p>
               <p>Kérdezősködött utána, de senki sem bírt felvilágosítást adni.</p>
               <p>Mi azonban a titkon visszavonulót hamar megtalálhatjuk Kassai őnagysága
                  erdőmesterének szerény udvarában, hol éppen lovát nyergeli.</p>
               <p>- Ne felejtse kegyelmed alázatos tiszteletemet jelenteni Mikes Zsigmond
                  nagyuramnak, az én jó pártfogómnak, aztán Mikes Zsigmondné nagyasszonynak, kit az
                  Isten sokáig éltessen, és Kelemen úrfinak - szólt a házigazda, segítve a
                  nyeregszíj fölkapcsolásánál.</p>
               <p>- Igen sajnálom, hogy szíves üdvözletét nem vihetem meg - válaszolá fájdalmas
                  hangon az idegen. - Én most Székely Mártonhoz megyek.</p>
               <p>- S miért változtatta meg szándékát? Hisz úgy sietett Mikes Zsigmond várába.</p>
               <p>- Ó, oda most sok nagyúr száll be. Oly szegény embernek, mint én, ki
                  foglalatosságban jár, jobb más alkalmas időt választani.</p>
               <p>- Az igaz, hogy holnap délelőtt elég csatara
                  lesz a várban; de ma még maradna kegyelmednek egypár órája a látogatásra.
                  Egyébiránt, ha dolgai nem sietők, csakugyan helyesebb halasztani. A hírnek
                  sólyomszárnyai vannak, s kegyelmednél - anélkül, hogy almaszürkéjét gyalázzam,
                  mely derék iramló - a hír végre is hamarább érkezhetik meg. S ha a háziúr egy
                  fejedelem elfogadására készül, akkor a legbarátságosabb indulat mellett sem marad
                  sok ideje kisebb ügyekkel bajlódni.</p>
               <p>- Nem ám! - szólt az idegen lovára pattanva, s házigazdájától búcsút véve.</p>
               <p>Lova iramlék, de mielőtt az erdőmester kísérő szemei elvesztették volna a
                  hegyösvényeken, már lépésben kezd haladni.</p>
               <p>Járása a hátán ülő kedélyhangulatát, mely csendes borongásba ment át, látszék
                  jelölni.</p>
               <p>- Ah - gondolá -, millió apró szálak kötik a halandót az élethez, midőn a nagyobb
                  kapcsok szétszakadtak. Amiért hideg elszánással kioltod a háztüzet, élni fog
                  szívedben annak melege. A lemondás hamv, mely égő parazsat takar. Végre is, ki
                  feledte el egészen a világot, ha kilépett belőle?... A csillag, mely fönnragyog, a
                  gőzkört juttatja eszünkbe, mely földgolyónkat átöleli; a gőzkörben meglátjuk a
                  felleget, mely a hegyélen halad el; a hegy a völgyre viszi el képzelődésünket, hol
                  a pacsirta sugártengerben lebeg és énekel; az ének az illatárt, melyet a tavasz
                  lehel, érezteti idegeinkkel; a tavasz a zöld kertbe csábítja szemünket, a zöld
                  kert a kicsiny virághoz, melyet a gyermek leszakít, a leány ápolt, az anya
                  ültetett, és az apa munkás keze vont termőfölddel körül: s előtted áll a család!
                  És ugyan hová lőn a lemondás? Dobd föl a követ, s az visszahull a földre; a sugár
                  is elhagyja az eget, hogy ott csillogjon hol a por himbál, a kő hever... Ah, bűnös
                  eszmék, ti nyomorú szolgái az ösztönöknek a lélek elleni pártütésben!... “Hagyj el
                  mindent, és kövess engemet”, szól az ige. De a mindent odahagyni könnyű, feledni
                  nehéz. Messzébb távozhatunk lábunkkal, mint lelkünkkel, s ez az eredeti bűn...</p>
               <p>Sarkantyúját döfé lovába az idegen, s most ismét ügetve haladott a
                  hegyösvényen.</p>
               <p> Hagyjuk a bujdosót Székely Mártonhoz barangolni, s menjünk oda, hová ő készült,
                  mielőtt a fejedelem szándékát megtudta volna.</p>
               <p>Mikes-vár sötét ablakai nem csalogatják az embert, de kapunk mégis gyertyafényt a
                  hálószobában.</p>
               <p>Két éltes személy szeretne alunni, ha a kellemes érzések miatt hamar lehetne.</p>
               <p>- Mily boldog napra virradunk föl! - szólt Mikes Zsigmond.</p>
               <p>- Bárcsak János fiunkat vehetnők rá a nálunk lakásra! - fohászkodott neje, Kornis
                  Ágnes.</p>
               <p>- Az, galambom, okvetlenül meg fog történni.</p>
               <p>- Tán rábeszéli fiunk, Móric - szólt a nő.</p>
               <p>- Hogyne! Ő híres tudós.</p>
               <p>- És jó testvér.</p>
               <p>- Erős okokat fog a maradás mellett fölhozni.</p>
               <p>- S megindítja a szeretet szavaival - tevé hozzá az anya.</p>
               <p>- Hisz éppen azért jön hozzánk - mondta Mikes Zsigmond.</p>
               <p>- S milyen messzünnen! - sóhajtá Mikesné.</p>
               <p>- Holnap reggelre bizonyosan megérkezik.</p>
               <p>- Mára kellett volna.</p>
               <p>- Hihetőleg régi barátja tartóztatta fel.</p>
               <p>- Csak ne tudnák meg jöttét!</p>
               <p>- Ügyelni fogunk. Már tizenkét év óta nem volt Erdélyben, könnyen meg sem
                  ismerik.</p>
               <p>- Mégis kár, hogy szerzetbe lépett!</p>
               <p>- Több fiunk van, galambom! Egyiket adhatjuk az oltárnak. Más hitsorsosunk
                  kevesebből is kész áldozni.</p>
               <p>- De legalább nem kellett volna a törvény által megtiltott szerzetbe.</p>
               <p>- Bethlen Gábor fejedelmünk nem ellenzette, galambom! S Móric fiunk éppen e rendbe
                  akart csak lépni.</p>
               <p>- Pázmány érsek beszélte rá szegényt! - sóhajtá az anya.</p>
               <p>- Nem, saját szíve. Sürgető vágyat érzett. Hivatását követte. Oszlopává lesz
                  egyházunknak.</p>
               <p>- De hazája földjére nem teheti lábát.</p>
               <p>- Az erdélyi fejedelemségen túl is jó darab van még a magyar hazából - szólt
                  Zsigmond úr.</p>
               <p>- Mit ér? Azokkal a magyarokkal mi többször harcolunk, mint az idegenekkel -
                  sóhajtá a vénasszony.</p>
               <p>- Nem lesz örökké úgy.</p>
               <p>Ágnes asszony fehér fürteit kétkedőn rázta.</p>
               <p>- S ha sohasem békélnénk is ki állandólag, galambom, az egyházért semmi áldozat
                  sem nagy. “Hagyj el mindent, és kövess engemet!” - ezt mondja üdvözítőnk.</p>
               <p>Az asszony sóhajtott.</p>
               <p>- Móric, galambom, régóta teljesíti e szent parancsot, s úgy beletanult, hogy nem
                  is tudna másként érezni.</p>
               <p>Ágnes asszony hófürtei mintha kétkedőn rezgettek volna, s keze is, midőn a hosszú
                  gyér hajszálakat hálófőkötőjébe szorítá.</p>
               <p>- De ne szóljunk a megváltozhatatlan dolgokról. Elég, hogy közöttünk lesz ő.</p>
               <p>- Bár jönne hamar!</p>
               <p>- Holnap egész családunk együtt van - folytatá az öregúr. - Mindenik a maga
                  nemében derék fiú.</p>
               <p>- Legyen az Isten áldása rajtok! - fohászkodott Ágnes asszony.</p>
               <p>- Móric nagy tudós - számlálgatta az apa -, János híres vitéz és udvari ember,
                  Kelemen jó gazda, háládatos fiú, igaz barát. Mi boldogok vagyunk!</p>
               <p>- A mennyei atya nem vonta meg házunktól kegyelmét - mondá Ágnes asszony.</p>
               <p>- Sőt elárasztott malasztjával - erősíté Zsigmond úr. - Jószágainkon nincs
                  adósság. Csűreink tömvék. Ménesünk szaporodik. Tulkaink nevezetesek
                  Székelyországban, juhturmáinkat egész
                  Besszarábiáig legeltetjük. Erdeinkben még a bölény is lakhatik, mely nem teszi
                  lábát többé oda, hol egyszer fejsze hangzott. Családunk előkelő. Kérdezősködik
                  rólunk Eszterházy nádor; barátságban van velünk Lupuj vajda. S jövendőnk még
                  szebb. Móricból csakúgy lehet érsek, mint Pázmányból. János a moldvai hercegleány
                  kezét megnyerheti. Kelemen szíve szerint választhat nőt, mert lesz mit aprítson a
                  tálba. Mi büszkék lehetünk.</p>
               <p>- Sárát nem adja neki Tarnócziné - jegyzé meg szomorúan Ágnes asszony.</p>
               <p>- Ne hidd! Átengedi vagy elvesszük tőle, vagy elfelejti Kelemen.</p>
               <p>- Bár feledné!</p>
               <p>- Ha ő Sáráról lemond - szőtte tovább Zsigmond úr -, idővel még a
                  Báthori-családból is hozhat arát. Mi gazdagok vagyunk!</p>
               <p>- Legyünk alázatosak - szólt a nő.</p>
               <p>- Vígak, galambom! Hisz reggelre mindnyájan együtt vagyunk.</p>
               <p>- Isten tudja, miért nem jön szemeimre álom! Érzem, hogy egész éjen nem fogok
                  aludni.</p>
               <p>- Az öröm miatt, kedvesem! - válaszolá Zsigmond úr. - Százszor boldog nap a
                  holnapi!...</p>
               <p>A várúr mélyen aludt, a várasszony nyugtalanul forgott ágyában, midőn lódobogás és
                  fáklyafény rezzenté meg az agg párt.</p>
               <p>A belsőleány a szobába szaladva jelenté, hogy János úrfi még mos kívánna valami
                  nagy dologban szólani.</p>
               <p>Kíváncsi lett Zsigmond úr, megdöbbent Ágnes asszony, s mindketten reggeli
                  pongyolát öltöttek magokra, hogy a mellékteremben János fiukat
                  kihallgathassák.</p>
               <p>Ez röviden elbeszélé a történteket.</p>
               <p>- S te segítéd Kelement a könnyelmű s bűnös tett végrehajtásában? - sóhajtá Ágnes
                  asszony. - Több megfontolást vártam volna tőled!</p>
               <p>- Büntet, kedves anyám, dorgálásod a lelkiismeretem! - szólt János
                  illetődéssel.</p>
               <p>Az anyának szeméből könny gördült.</p>
               <p>- Ne kárhoztasd, galambom, kedves fiunkat! - lépett Zsigmond úr közbe. - Az apák,
                  tudod, egymásnak szánták Kelement és Sárát. Tarnócziné húgom, néhai férje
                  életében, vakbuzgalma mellett sem ellenkezett, s te megáldád a tervezett
                  szövetséget. Most Sebestyén barátom legforróbb vágya az özvegy makacssága miatt
                  ily csíny nélkül nem létesülhetett volna. Egyébiránt a leány becsülete semmi
                  csorbát sem fog szenvedni. Még ma írok Szebenbe az anya áldásáért. Ő kérésünket
                  csak Sára hírnevének tisztán tartásáért is teljesíti. Ellenzése az ördögénél is
                  feketébb színben állítaná az egész ország szeme elébe. Tarnócziné húgom enged a
                  kénytelenségnek. Judit asszonyhoz magam fogok átlovagolni. Csak addig ne csapna
                  nagy lármát! Talán mégis hallgat. Ne aggódjál, kedves élettársam! Összeadjuk őket.
                  Derék lakodalmat csapunk. Még az én vén lábaim is ellejthetik a lassú magyart. Ej,
                  haj! Ne szomorkodjál, tubám!</p>
               <p>Pajkosan csípé meg ujjaival Ágnes asszony hervadt liliomarcát.</p>
               <p>- S hogy viselte magát Sára? - kérdé ez Jánostól, semmit sem derülve öreg párjának
                  víg kedvétől.</p>
               <p>- Kezdetben, anyám, ellenkezett, de utóbb egészen átengedővé vált. Nemcsak
                  szereti, imádja öcsémet.</p>
               <p>- A kedves menyem! Alig várom, hogy homlokát megcsókolhassam - szólt közbe
                  Zsigmond úr. - Csak ne ütne a cselédség nagy zajt. A csürhehad még összegyűl
                  tátogni. Fiam! Költsd fel a várnagyot, nyittasd ki a kaput, hogy csendesen vigyék
                  a kisasszonyt a “kék szobába”, mely félre fekszik, s azonkívül a legcsinosabban
                  van bútorozva.</p>
               <p>János a parancsot teljesíteni távozott.</p>
               <p>- De mit fog mondani Móric, a szent férfiú? - töprenkedett most egy kerevetre ülve
                  Zsigmond úr. - Félek, kárhoztatja Kelemen tettét. S tán az én elnézésemet is. Hm!
                  Móric szigorú! Móric bezárta szívét a világ elől, mint a fösvény pénzesládáját. S
                  az apának fia által vádoltatni! Hm! Mint vágytam szegény Móricot látni, s most
                  óhajtanám, hogy mégse jöjjön el.</p>
               <p>Zsigmond úr kezdé már a dolog kényes oldalát is észrevenni; Ágnes asszony arcának
                  barázdáin pedig kétfelől egy-egy öreg könny gördült le.</p>
               <p>Ekkor kocsi érkezett a várudvarba. A tág folyosókon léptek hangzottak, de zokogás
                  is tört föl.</p>
               <p>- Istenem, ő sír.</p>
               <p>- Kedves galambom, nem kívánhatod, hogy örömöt mutasson. A szeméremmel
                  ellenkeznék.</p>
               <p>- Ah, félek e naptól!</p>
               <p>- Én teljes boldogságunk zárkövének tekintem a reggelt - vigasztalá Zsigmond úr...
                  - Csak Móric fiam ne sietne! - sóhajtá cáfolatként.</p>
               <p>- Pedig tizenkét év óta nem láttuk! - szólt keserű fájdalmak közt az anya.</p>
            </div>
            <div type="chapter">
               <head>6</head>
               <p>Sára, kit a Mikes-várba vivő erdei úton vesztettünk el szemünk elől, a kocsiban
                  eszmélni s helyzetéről gondolkodni kezdett.</p>
               <p>A leeresztett arcrostélyú lovagnak karjain elenyészett, a semmiségben oszlott
                  szét, mint egy üres álomkép, az egész világ; de a kocsi vánkosai, hol magára vala;
                  a rezgő éjfény, mely ismert fák sudarait metszé ki a homályból rémes körrajzokkal;
                  a döcögő, kövecses út, melyen néhai atyjával annyiszor járt: szóval minden tárgy
                  azon csodálatos önkívüliségből, mely az ájultság és a leigéztetés közti állapot
                  volt, fölrázta őt, most csak egy rövid pillanatig, majd pedig hosszabb és kínzóbb
                  időre.</p>
               <p>Hová tűnt az idegen lovag?</p>
               <p>Fényes rézpáncélja fölcsillog a kocsiajtó előtt, s a száguldó mén patkója csattog.
                  Ezt látta, ezt hallá Sára. S mi történt később?</p>
               <p>Hol a lovag?</p>
               <p>A dombélen nem az ő mellvérte villant-e ismét meg?</p>
               <p>Semmi jel többé, egy alig hallható dobogáson, mely már szűnni is kezd s egy
                  lónyerítésen kívül, melyet a szellő távolról kaphatott föl, oly halk, oly
                  kétes!</p>
               <p>A rablott leány meggyőződött, hogy rablója nincs körüle.</p>
               <p>Mellette Mikes Mihály lovagolt, kit ismert.</p>
               <p>A bakon valaki ült, kit Kelemennek gyanított.</p>
               <p>De mit kereshetett közöttük a harmadik, kinek ő páncéljára hullatá könnyeit,
                  szorítá szívét és fuldokló arcát?</p>
               <p>Sára megfejthetetlennek találta a helyzetet, melyben van.</p>
               <p>De az éj mindig világosabbá lőn, s azon millió csillag s azon holdsugár, mely a
                  tájékot hegytömbjeivel és szirtalakjaival a leány szemei elé rajzolá, rendre fényt
                  vetett a történtekre is.</p>
               <p>Hisz Mikes-várba visznek, bizonyosan oda - gondolá Sára, mintha hinné, hogy még
                  csak ezentúl kell fölébrednie.</p>
               <p>Megrázkódott, mert talán hideg volt a lég, talán éles szél süvöltött be egy
                  völgynyíláson, talán felröppent a kocsizajra egy alvó madár, talán a szirtdarab
                  repedékéből égő szemek néztek rá, melyek a baziliszkuszé vagy a butykáé lehettek -
                  megrázkódott.</p>
               <p>- Kelemen rabolt volna-e el? De miként került hozzá az idegen?</p>
               <p>Talányok, hozzávetések, a lehetetlenségtől való félelmek, a lehetőségről való
                  ábrándok raja zsibongott e kérdések körül.</p>
               <p>- Majd meg fogom látni a valót! De nincs miért ily hamar, nincs miért ily
                  korán!... Ah, hogy halad a kocsi!... Lassan, lassan!</p>
               <p>Szívére szorítá kezét. S nem tudom, annak szilaj dobogásához szólott-e, vagy a
                  repülő kocsihoz?</p>
               <p>Egy fáklya lobogott, földre omló szurokkal, sötét füsttel, vörös lánggal.</p>
               <p>- Hisz ez a Mikes vára.</p>
               <p>- S kié lenne másé? - szólt Mihály, leemelve a rívó Sárát.</p>
               <p>Kezdődött a várnagy szerepe.</p>
               <p>Mármost sarkantyút adok lovamnak, hogy hamar otthon lehessek - gondolá keresztes
                  vitézünk. - Mert látom, minden asszonyi állat sír, ha örvend, sír, ha búsul.
                  Mindegyik egy-egy Judit, csak ifjabb vagy vénebb. A külső különbözik; a tartalom
                  az. S ki érthetné a nőt? Ki tudná, mikor találta el kedvét, s mikor tesz kedve
                  ellen?... Azt mondom neked, Mikes Mihály, jó barátom, hogy maradj nőtlen. Hódíts
                  szíveket, ha tudsz, de ne legyünk úgy hódítók, hogy magunk essünk rabul.
                  Fölfogtad-e ezt, jó barátom, Mikes Mihály? Ügyelj magadra. A szerelem nem csak a
                  siketfajdot teszi vakká. Kár volt csupán ez aránylag eszes madarat keverni rossz
                  hírbe. Ki találná el a női könnyek okait? S ők néha azért állanak ellen, mert
                  akkor sírnak, midőn szívök nevet. Világos példa rá Sára. Szemes légy, jó barátom,
                  Mikes Mihály, s nehogy elrabold Judit asszonyt, hogy ő is keservesen sírjon.
                  Érted-e?</p>
               <p>Ilyféle monológ között száguldott haza a tisztelt nagybátya, ki unokaöccseit
                  Tarnócziné leányának elrablására tüzes szavakkal nógatta volt.</p>
               <p>Úgy látszik, eltökélé a szép tanácsot, melyet másoknak adott, maga részéről nem
                  követni.</p>
               <p>Mit mondana rá az érzékeny Judit, ha tudná?...</p>
               <p>A “kék szobában” Kelemen a leány előtt térdre esett.</p>
               <p>- Imádott Sárám! - szólt ennek tündér kis kezét ajkaival - inkább ajkleheletével -
                  félénken és elragadtatással érintve. - Imádott Sárám, megbocsáthat-e
                  vakmerőségemért, mely forró szerelmem leghűbb záloga? Anyjának előítéletei majdnem
                  az oltár zsámolya előtt szakították el kezeinket egymástól. Az nem lehetett az
                  Isten akarata, hiszen mily bűnért lennék elkárhoztatva? S nem lehetett az ön
                  óhajtása, hiszen a múlt annyi kedves emléke kísért és vigasztalt száműzetésemben!
                  Sárám, ha lehetségesnek tartja, hogy anyja elébb-utóbb beleegyezését adta volna
                  házasságunkra, ám akkor kárhoztasson; de ha nem élt e remény szívében, úgy ne
                  ítélje meg szigorral a tettet, melyet elkövettem. Ó, Sárám, ki ne szerezné vissza
                  elrablott kincsét a legkockázatosabb eszközök által is, midőn joga volt hozzá, s
                  koldus lőn nélküle? Nem anyját vádolom e kemény szavakkal; csak magamat akarom
                  menteni szilaj bűnömért. Szerelemből voltam gyöngédtelen, hűségem vétkem.
                  Megbocsát-e?</p>
               <p>Sára merőn tekintett az esdeklőre, mintha sokáig nem értette volna, amit hall.</p>
               <p>Arca fehérebb lett az emlékkői alabástromnál. Ajkai mozogtak, mintha a gondolat és
                  érzés szavait leszedte volna egyenként rólok valami varázslat, csak a beszéd
                  küljeleit hagyván meg, oly csodálkozó és tompa arckifejezéssel együtt, mely a néző
                  vérét megfagyasztja, idegeit tépdeli. Ajkai mozogtak, de nem hallatszék az a
                  bűbájos hang, melynek tiszta érce az üvegharangoknál zengőbb volt - azon édes és
                  csábos suttogás sem, mely érzéki és mégis szeplőtlen, titokszerű s angyalártatlan
                  szokott nála lenni. S ah, az arcvonalak a néma ajk helyett mennyit szólhattak
                  volna az esdeklő Kelemennek; de rémesebbet, mint a rossz jóslat; keserűbbet, mint
                  a kétségbeesés; megfoghatatlanabbat, mint az őrültség! Azonban a szerelmes ifjú
                  csak annyit olvasott az arcvonalakból, hogy kedvese most haragszik rá, mit a
                  történtek után könnyen megfejteni vélt, sőt előre képzelt.</p>
               <p>- Bálványom! Szerelmem! Életem! Szép Sárám! Igéző tündérem! - rimánkodott,
                  használva minden hízelgő és hő kifejezéseket, ó, ne légy olyan kegyetlen!
                  Vétkeztem a közszokások s illedelem ellen... de szemrehányásokat anyádtól vártam
                  volna, nem tőled, kedves, édes menyasszonyom.</p>
               <p>A leány ijedten vonta vissza kezét, melyet Kelemen még mindig kezében tartott.</p>
               <p>- Haza... haza akarok menni. Mi lesz belőlem? Ah, Istenem! Haza akarok menni!
                  Vigyenek tüstént haza!</p>
               <p>E fölkiáltások közt hátrált Kelementől az ablakig.</p>
               <p>- Mi történt vele? Minő változás? Megfoghatatlan! - sóhajtá az ifjú. - Sárám -
                  szólt közelítve hozzá -, az lehetetlen, hogy te félreértetted volna tettemet.
                  Anyám tüstént ír nénémnek Szebenbe, s minket az oltár fog örökre összekötni.</p>
               <p>- Soha! - kiáltá Sára, tiltólag emelve felé karját.</p>
               <p>- Ah, hová süllyedtem véleményedben! - esdeklék Kelemen.</p>
               <p>- Otthon kell lennem! Gyorsan, szélszárnyakon, időhaladék nélkül... vigyenek,
                  vigyenek! Átok e küszöbön, melyen áthurcoltak! Igen, áthurcoltak. És ők mégis
                  lovagoknak mondják magukat!</p>
               <p>Kelemen leírhatatlan bámulattal tekintett Sárára.</p>
               <p>- A hold eltűnt - folytatá a leány. - A csillagok, a csillagok... már
                  halványabbak. Mennybéli atyám, még itt ér a hajnalszürkület! Kelemen, mindenre,
                  ami szent, vitessen haza! Térden könyörögjek-e szabadságomért?... Ó, az én nevem,
                  az én nevem!</p>
               <p>Omlottak a könnyek arcán.</p>
               <p>Ekkor belépett Mikes Zsigmondné.</p>
               <p>- Te nem lehetsz - szólt fiának - addig Sárával egy fedél alatt, míg Tarnócziné
                  húgom nem ad szövetségtekre áldást. Indulj tüstént Mihály nagybátyádhoz, s ott
                  várj, míg apád hívatni fog.</p>
               <p>Kelemen, kit a rablott hölgy magaviselete egészen megzavart, örvendett, hogy hamar
                  távozhatott.</p>
               <p> Az öreg Mikes Zsigmond vörösbőr zsöllyeszékébe ült. Megtörlé homlokát, mert egy
                  kevéssé fárasztá az a gondolat, hogy kedves Móric fiát, kit oly régen nem
                  szoríthatott karjai közé, s kit várva várt, még ma megláthatja. De e kedvetlen
                  érzést, mely lélekváddal is vegyült, hamar elsimíták s kiűzték az új benyomások,
                  melyeknek neje eltávozása után mindinkább átengedte magát.</p>
               <p>- Gyönyörű birtok néz Sárára - számítgatá az öreg. - A szentléleki jószágrész
                  testvérek közt is az én uradalmam harmadát föléri, s tiszta székely örökség, mely
                  fiú nem létében leányra száll. Tarnócziné húgom sem volt szegény hajadon. S
                  mennyit nem gyűjthetett özvegysége alatt? Boldogult nővére hozományát is Haller
                  Péter kénytelen lesz kiadni. Személyesen fogom e pör megkezdését és vitelét
                  vezetni. De csakugyan leginkább annak örülök, hogy sikerül, amit Sebestyén
                  barátommal terveztünk. Keresztüljárt a gonosz anya eszén Kelemen fiam. Minden
                  cselszövényeit, mint a pókhálót a dongó, szétszaggatá. Hej, furfangos gyerek
                  Kelemen, pedig tartózkodónak és szelídnek hittem. Lám, lám, lassú víz partot mos.
                  Azonban mégsem képzelem, hogy az ő eszében fogant volna meg a merész vállalat.
                  Kétségkívül Sára bátorítá. Hadd csókoljam meg mind a két arcát. Irigy vagyok fiam
                  szerencséjére, hehe, mily kedves kis menyasszonyt kapott. Nőmet juttatja eszembe,
                  az is karcsú volt, de a sok gyerek a sugár termetnek és fiatal arcnak éppen nem
                  óvszere. Sárán is meg fog látszani a gyakori keresztelő. Bánkódjék férje azon. A
                  nagyapa egyik unokát egyik, a másikat másik térdére veszi, bámul, hogy valaha
                  unhatta magát, s úgy kapcsokkal tapad az élethez. Úgy ám, a nagyapa az igazi
                  boldog. Gyí, fakó, gyí, deres! Hipp-hopp, ragadjátok a büszke kölyköket a
                  tündérkirályleány váráig.</p>
               <p>S a vén Mikes Zsigmond gyorsan emelgette térdeit, mintha már lovagoltatná a leendő
                  kis unokákat.</p>
               <p>- De ideje volna Judit asszonyhoz menni - sóhajtá. - Hej, nyergeljetek!</p>
               <p>A cseléd sietett e parancsot a lovászlegénynek tudtul adni.</p>
               <p>Már felölté prémes, meleg ruháit a várúr - mert a hasadó korány hűvös szellőket
                  hozott -, már távozni készült, midőn neje belépett.</p>
               <p>- Hová akarsz menni?</p>
               <p>- Judit húgomhoz, galambom!</p>
               <p>- Jobb lesz, ülj kocsira, s vidd magaddal Sárát is.</p>
               <p>- Mit tréfálsz, szívem!</p>
               <p>- Bár volna okom tréfálni - szólt Ágnes asszony, levert, szomorú arccal... - Ő
                  igen haragszik.</p>
               <p>- Kicsoda?</p>
               <p>- Sára.</p>
               <p>- Ha haragszik is, csupa illedelemből teszi - válaszolt az öregúr, süvegét kezébe
                  vevén.</p>
               <p>- Minek csaljuk magunkat! Sára nem szereti Kelement.</p>
               <p>Zsigmond úr előbb megütközött, s aztán jóízűen nevetett. - Nem ijesztesz meg,
                  galambom. Tudom én, mit tartsak a dologról, rég benőtt már a fejem lágya. Ő ne
                  szeretné az én derék fiamat? Gyermekkorában is minden játéka abban végződött, hogy
                  ő volt az ara, s Kelemen a vőlegény. Csak a vőfélyre nézve valának kétségben. Fiam
                  Mihály bátyát akarta, de a kis kacér menyasszony Kapronczai Györgyöt. Talán most
                  is azon civakodtak össze! Hehe!</p>
               <p>- Az Istenért, vedd komolyan, amit mondok - esdeklék könnyezve Ágnes asszony. -
                  Sára határozottan kinyilatkoztatta nekem, hogy sohasem fogja kezét Kelemennek
                  adni.</p>
               <p>- Szeszély, merő szeszély! Hívd hozzám hamar Kelement.</p>
               <p>- Már Mihály bátyához küldöttem őt, míg sorsa eldől.</p>
               <p>- Utánajár hát János fiam a dolognak. Ő ravasz, sima, udvarias ember, a
                  legrejtettebb titkot is könnyen kicsalja. Valami veszekedésnek kellett az úrfi és
                  kisasszony közt támadni. Hamar fognak a házasélet szokásainak elsajátításához.
                  Sára makacs, hm, s haragjában még magát szerencsétlenné tehetné. Mielőbb ki kell
                  őket békítenünk. Eredj, galambom, Jánosért... De íme, jön. Jó, hogy itt vagy,
                  fiam. Éppen emlegettünk. Szólj igazán, ellenkezett-e veled Sára, midőn lovadra
                  emelted? Te egyebet mondottál nekünk.</p>
               <p>- Az első percen kívül, atyám, nem küzdött, nem vonakodott, nem szólt. S ez
                  természetes, mert félsötét este volt, s termetem és arcom hasonlatossága könnyen
                  elhitetheté vele, hogy Kelemen vagyok.</p>
               <p>- S most nőm mégis haza akarja vitetni - szólt panaszkodva Zsigmond úr.</p>
               <p>- Mert megveti e hajlékot - mondá Ágnes asszony.</p>
               <p>- Kérlek, fiam, nyomozd ki az egész perpatvar okát és célját - adá Jánosnak az apa
                  utasításul.</p>
            </div>
            <div type="chapter">
               <head>7</head>
               <p>A szegény leány, időn ismét magára volt, fölindulástól kifáradva borult le egy
                  kerevetre.</p>
               <p>Halvány arcát az ég szegélyén megvillant hajnalsugárok köszönték.</p>
               <p>- Ó, Istenem, már vége az éjnek! Fölserkentem az álomból, s én ez iszonyú házban
                  vagyok még. Hová hoztál, ó, mivé tevél...</p>
               <p>Fölnyílt az ajtó, belépett János, és Sára kiáltá: - Francisco!</p>
               <p>- Szent ég! Ez Loránt kis apródja! - rebegék az
                  érkezett ajkai.</p>
               <p>Sára hozzá futott:</p>
               <p>- Segítség, segítség! Távozzunk innen. Szabadítson meg e rémítő helytől. Itt
                  visszaélnek a barátsággal, a vendégjogot nevetik, a bizodalomból gúnyt űznek, a
                  hitet megcsalják. Ó, Istenem, mily borzasztó órákat éltem át! Fussunk! Meneküljünk
                  hamar, míg nem lesz késő!</p>
               <p>János mozdulatlan állott, de arcáról elköltözött minden vér.</p>
               <p>- Sejtelmeim, sejtelmeim! - sóhajtá alig hallhatón.</p>
               <p>A leány megfogta karját:</p>
               <p>- Menjünk! E házban az árulás lakik, a csel lakik, a csábítás lakik. Sok bűn van
                  együtt. S mindenik az erény köntösét és szavait lopta el. Úgy néz ki, mintha
                  ártatlan volna. Ó, Francisco, miért hozott ebbe az átkos házba?</p>
               <p>- Sára, ön atyám hajlékát gyalázza.</p>
               <p>- Atyjáét?... Áldott legyen a küszöb! Áldott a falak minden köve!</p>
               <p>És sűrűn omlottak a leány könnyei, míg most összefogott kézzel kérte az
                  áldást.</p>
               <p>- El vagyok ítélve! - szólt János hirtelen odahagyva a szobát.</p>
               <p> Sára nem érté sem a felkiáltást, sem a távozást. S mit érthetett volna az egész
                  éj titkaiból? Mit, azon csodálatos órákból, melyek hol az álom bűvjátékainak, hol
                  pedig rejtélyesen bősz valónak látszottak?</p>
               <p>A szerelem édes nézetével tüstént Franciscóra ismert, midőn a hölgyrabló
                  arcrostélyát küzdő keze lerándítá. Elbűvölve nem bírt többé ellenszegülni. S míg
                  Mikes János a rendkívüli jelenetet abból magyarázta, hogy öccsével tévesztik
                  össze; míg a leánynak minden felindulásában Kelemen iránti rokonszenvet vélt; míg
                  keble megfejthetetlen érzések hullámaitól hanyatlott, kéj és szomor, emlékek és
                  jósálmok felé; addig Sára elborítva a benyomásoktól, melyek kedélyére omlottak,
                  midőn az önkívüliségből menekült, csak szívének erős szerelmét és szorongásait
                  érzé. S mire is gondolt volna, s miért? Hogy foghatná föl a titkost, az
                  érthetetlent, mely vele és körüle történik? Miként fűzhette volna össze elméje az
                  álomképeknél álomszerűbb tényeket?</p>
               <p>Csak midőn a hölgyrabló többi kíséretére, a hegyi útra, melyen viteték, és
                  Mikes-várra ismert, rohanta martalékként meg egy szintén alaktalan, szintén
                  összefüggés nélküli, de sötét gyanú, melynek azon ösztöni hatása volt rá, hogy
                  Kelement, kit eddig tűrni tudott, most gyűlölni kezdé.</p>
               <p>De János megjelenése ismét szerelembe olvasztá föl a szerencsétlen leány egész
                  lényét, s végre azon áldást mondatá az átokra nyílt ajkakkal, melyben a hölgyrabló
                  elítéltetését hallá csengeni.</p>
               <p>- Nos, rábeszélted? - tudakolá hévvel Mikes Zsigmond a karszékből fia elébe
                  sietve, mihelyt ez az oszlopos étterembe lépett, hogy a kis fegyvercsarnokba
                  érkezzék, hol az öreg várt reá. - Mi bajod, fiam? Miért vagy oly sápadt, mintha
                  terítőről keltél volna fel? Nos, boldogultál-e Sárával? Ugye helyreigazítottad
                  makacs fejét? Tudtam, hogy te hamar fogod a szerelmespár apró civódásait
                  elintézni. Eszed találékony, s ezer szó közül mindig a legsimábbat és meggyőzőbbet
                  választja ki. Te mestere vagy a rábeszélésnek. De mintha átfáztál volna,
                  megkékültek ajkaid, vértelen lett arcod. Sírt-e egy keveset Sára? No, azért
                  szerelmes szűz, hogy könnyezzen és vonakodjék. De csakugyan engedett, vagy...
                  Fiam! Miért hallgatsz? Tekinteted aggodalomba ejt! Szólj, az Isten szerelmére!
                  Szólj, beszélj már! Egészen elvesztettem türelmemet. Mit akarsz titkolni? Vész
                  fenyegeti-e házunkat? Még ránk foghatnák ellenségeink, hogy leányt raboltunk. Az
                  ördögben, süsd ki már a valót.</p>
               <p>- Vigye, atyám, haza Sárát.</p>
               <p>Zsigmond úr hallá e tanácsot már nejétől is; de akkor nem vette számba, míg most
                  egészen megütközött, s gondtalan bizakodása, mely eddig kedélyhangulatát jellemzé,
                  menten szétfoszlott.</p>
               <p>- Mekkora gyalázat! Gúny tárgyaivá leszünk!</p>
               <p>- Atyám, a halasztás által jön házunkba a szégyen és vád. Sietnünk kell. Atyám,
                  még jóvátehetné erélyével Kelemen tévedését és az én bűnömet. Rossz szellem hozott
                  ide. Távollétem alatt boldog volt családunk. S most? Ah, atyám, megbocsáthat-e
                  nekem? Anyám könnyei lelkemet fogják égetni. Vitesse vissza tüstént Sárát!
                  Legjobb, ha anyám megy vele.</p>
               <p>- Nem - szólt az öreg -, gyávaság volna ily hamar lemondani a reményről. Annyi
                  évig szerették egymást, hogy meghasonlásuknak nem lehet mély oka. Szeszély, egyéb
                  semmi, csak leányszeszély.</p>
               <p>- De szerette-e Kelement Sára? Tudja-e atyám bizonyosan?</p>
               <p>- Mint azt, hogy élek. S hozhatta-e valaki józan ésszel késégbe? Beszélt-e neked
                  valaki ellenkezőt? De, fiam, sápadt vagy. Igen szívedre vetted a történteket. Ne
                  félj! Ne veszítsd el reményedet! Minden felleg még nem jelent zivatart, és sok
                  vihar után lett már zöldebbé a rét, erősebb gyökerűvé a fa, tisztábbá a lég,
                  gazdagabbá az aratás. Én tapasztalt ember vagyok, gondok közt vénültem meg. Sára
                  engedni fog, mihelyt szeszélye kigőzölg. Engem tapasztalt ősznek tartanak, s fehér
                  fürteimre erősítem, hogy Sára boldog lesz.</p>
               <p>- És csakugyan szerette Kelement? - kérdé János.</p>
               <p>- Fiam, miért nem akarsz szavamnak hinni? Vaknak tartasz vagy bárgyúnak?</p>
               <p>- Ah, akkor még mindent jóvá lehet tenni - sóhajtá János különös nemével a
                  fájdalomnak és elszánásnak.</p>
               <p>- A ló, nemzetes uram, megnyergelve - jelenté egy apród.</p>
               <p>- Mit sürögtök itt? - zsémbelt az öregúr. - Most minden pontos akar lenni. Máskor
                  lármázhatok, míg előütik orrukat. Pusztulj ki!... Még e kölyök is gyanít valamit -
                  szólt a távozó apródot szemeivel követve. - Cselédeim szüntelenül körülöttem
                  lábatlankodnak. Örökös lótás-futás! És Móric fiam mindjárt megjön! Mit tegyünk?
                  János fiam, eredj, kérlek, hamar Székely Mártonhoz. Ő ott hált az éjjel.
                  Tartóztasd vissza legalább holnapig. Ha vele az úton találkoznál, vidd valamelyik
                  ismerősödhöz, csak Mihály bátyádhoz ne. Nála mindent meghallana. Majd később magam
                  beszélem neki el a történteket. Eredj, fiam!</p>
               <p>- Engedje, kedves atyám, egyszersmind búcsúmat venni. Mihelyt Móriccal végeztem,
                  indulok Lupuj vajdához.</p>
               <p>- Hová? - kiáltott csodálkozva az öreg.</p>
               <p>- A vajdához.</p>
               <p>- Álmodom-e? Hisz lemondtál a testőri hadnagyságról.</p>
               <p>- Ha nem adhatná vissza helyemet a vajda, akkor újra fogom a szolgálatot
                  kezdeni.</p>
               <p>- Az Istenért! Megint itt akarsz hagyni? Mit mond rá szegény anyád? Fiam! Egészen
                  elidegenedtél házunktól. Én nem foglak vádolni. Hallgattam, midőn annyi év óta nem
                  vettél időt magadnak, vén szüleidet fölkeresni. De mit gondolhat felőled anyád?
                  Rossz jel, ha a fiú nem érez szeretetet ősi hajléka iránt; ha a fényes udvarok
                  élveihez és szokásaihoz simulva, nem lel többé örömet otthon; ha kezdi szégyellni
                  atyjának, anyjának egyszerű magaviseletét, s kevélységgel telve lemond a
                  kegyeletekről, hogy ne akadályozzák nagyravágyásában... De mit is beszélek ily
                  bohóságokat? Hisz te csak tréfáltál.</p>
               <p>János a fájdalomtól egészen át volt hatva, de amint arcát elfordította, hogy a
                  szemében serkedő könnyet lenyomhassa, meglátja Sárát, ki az étterem egy oszlopánál
                  állott, közel a mellékszoba ajtajához, s tusakodott a továbblépés vagy
                  visszavonulás közt.</p>
               <p>- El kell okvetlenül utaznom, atyám - szólt ekkor János emeltebb hangon. - Minden
                  perc, mely föltartóztat, boldogságom esküdt ellensége. Jászvásárig meg sem
                  állhatok.</p>
               <p>- De az Isten szerelmére, miért?</p>
               <p>- Jegyesem vár.</p>
               <p>Halk sóhaj tévedt a kis szobába, oly kínos és elfojtott nesz, mely a
                  részvétlenséget gyöngédségre, s részvétet könnyekre, a szerelmet őrülésre
                  csábíthatná.</p>
               <p>János lesütve tartá szemét; Zsigmond úr az öröm miatt nem hallott semmit.</p>
               <p>- Hát csakugyan igaz a vajda leányával való viszonyod? Te tagadtad.</p>
               <p>- Mária kívánságára.</p>
               <p>- Visszautazási szándékodat is titkolád.</p>
               <p>- Tegnap kaptam az első reményt, hogy Lupuj beleegyezik.</p>
               <p>- Áldásom fejeden! Menj, fiam, anyádhoz búcsúzni.</p>
               <p>Amint az apa fia fölött kiterjeszté kezét, meglátta a reszkető, halvány Sárát. - Ő
                  itt? Bizonyosan megváltoztatta nézetét, s azért van ekkora fölindulásban - súgá
                  Jánosnak.</p>
               <p>Sára a fehér oszlopra támasztotta fehér karját.</p>
               <p>- Kedves menyem! - szólt most Zsigmond úr a leány felé fordulva, hogy azon
                  kiterjesztett kezekkel, melyekkel fiát akarta megáldani, Tarnócziné leányát
                  karolja át.</p>
               <p>Sára még inkább reszketett.</p>
               <p>János segítségére megy.</p>
               <p>- Nem szükség, éppen semmi bajom - szólt Sára, erejét hirtelen összpontosítva. -
                  Magam sorsáról akartam beszélni; de elsőséget adok a lovag búcsúzásának, s
                  visszavonulok az érzékeny családjelenet elől, és csak azután kérek
                  kihallgatást.</p>
               <p>Zsigmond úr a leányhoz indult, hogy karján vezethesse szobájába; de akit
                  udvariasan akart kikísérni, csaknem szaladva tűnt el szeme elől.</p>
               <p>- Mélyen meg van hatva - sóhajtá János. - Mennyi gyönyör reá nézni! Gyűlölni
                  fog-e? Mit érdemlek egyebet! Isten veled, Kelemen, légy boldogabb, mint én
                  lehetek! Ne sejtsed az áldozatot, melyet éretted hoztam!... Polyva az élet,
                  kihullott tartalma; hadd hajtsa a szél ide-oda!</p>
               <p>- Óvatosan hozd elő anyádnak a távozást - szólt az étterem ajtajából visszatért
                  Zsigmond úr. - Mily szilajon nyargalt el előlem Sára! Átkozott kis teremtés!...
                  Említsd meg, fiam, előbb Mária vonzalmát, s csak azután térj szándékodra. Szegény
                  anyád sírni fog. De Móric véletlenül megérkezhetik. Légy, fiam, a búcsúzáskor
                  szavaidban takarékos. Mikor látlak megint? Tudósíts rögtön Jászvásárról. Ugye,
                  eljössz névnapomra, ...az születésem napja is. Akkor, remélem, szép menyecskét
                  kapsz várunkban. A leggyorsabb lovon menj Móric elébe. Ígérd meg, hogy a
                  Zsigmond-napot együtt töltjük. Távozz, fiam, anyádhoz búcsúzni. De mi bajod? Te
                  beteg vagy, rosszul érzed magadat? Szólj! Ugye visszajössz?</p>
               <p>- Mikor, atyám?</p>
               <p>- Névnapomra, János fiam. Te nem hallgattál rám?</p>
               <p>- Ah, igen, visszajövök.</p>
               <p>- S nőstül?</p>
               <p>- Kivel?</p>
               <p>- Máriával, János fiam.</p>
               <p>- Ah, igen, talán vele.</p>
               <p>Mikes Zsigmond, mihelyt magára lőn, hosszasan sétált a szobában. - Mégsem értem
                  Jánost! - töprenkedett. - Ő minden gyermekem közt legkülönösebb természetű. S
                  minek e gyors távozása? Megkövetem a szerelmet; de nem tetszik azon új divatú
                  szokása, hogy a gyermeki szeretetnek kíván ártani. Mária szép kisasszony, s
                  türelmetlen lehet a várásban; azonban én apa vagyok, s mióta nem láttam fiamat?
                  Helyes-e Máriától e mohó, e falánk hév, mely a szülék kebléről is elirigyli az
                  ölelést? János fiam igen lágyszívű. Én nem hagytam volna el a hosszú távollét után
                  atyámat Ágnes szép szemeiért oly gyorsan; pedig Ágnes, az én vén Ágnesem, bájos
                  leány volt, mindenik ujjára kaphatott volna egy férjet, s különben nálamnál. Úgy
                  ám! Ej, be megváltozott a világ. A jó fiak is most másként jók, mint eddig
                  voltak... De minek a panasz? Nincs-e elég gond anélkül is nyakamon?... Röviden
                  fogok Sárával igazítni, s aztán Naprádiné asszonyhoz lovagolok, hogy értesítsem az
                  eredményről.</p>
               <p>Midőn Zsigmond úr az előcsarnokba lépett, hogy a folyosón végigmenve azon szobába
                  érjen, hol Sára volt, Mihály lovásza vágtatott az udvarra egészen habos
                  paripán.</p>
               <p>- Mi újság? - kiáltá a patkócsattogásra kitekintő várúr.</p>
               <p>- Levelet hoztam, kegyelmes nagyuram, az én gazdámtól, s pedig igen sürgetőt.
                  Válasz nem kell rá.</p>
               <p>A lovász, míg egy apród átadta az iratot, már a várkapun kiszáguldott. Még csak
                  egy pohár borra sem várt.</p>
               <p>A levél pedig, melyre válaszolni nem kellett, így hangzék:</p>
               <p>
                  Tisztelt urambátyám!
               </p>
               <p>
                  Tarnócziné, a szentléleki vár hétfejű sárkánya, ma reggel
                     véletlenül megérkezett, s rettentő dühben volt. Haller Péter, ki derekabb
                     embernek látszik, mint hittem volna, eleget csendesíté, de nem használt. Most a
                     nagyasszony urambátyámhoz indul, bár Naprádiné mentől kevesebbet vallott reánk.
                     Ha Sára amellett marad, hogy önként távozott az anyai házból, akkor Haller,
                     mint mondá, minden befolyását a házasság végrehajtására fordítja, s mihelyt
                     Tarnóczinéval nem boldogul, a fejedelemhez folyamodik, ki egy hatalomszóval
                     könnyen rendet csinálhat. Hisz a megszökött leány tizennyolcadik évét
                     betöltötte. Csak bátorítsa tehát, urambátyám, hogy félelem nélkül vallja be
                     Kelemen iránti szerelmét. Ezt ő könnyen teheti, mert nem képzelem, hogy mamája
                     annyi idegen előtt szemeit ki akarhassa kaparni. Egyébiránt az éjjeli kalandnak
                     a cselédek közül senki sem volt tanúja, s az erdőből akármerre rabolhatták
                     Sárát Moldváig. Ennélfogva, ha a határozott nyilatkozattól rettegne, akkor jobb
                     lesz a várban létét kereken tagadni, míg a mama megszelidítésére módot
                     lelhetünk.
               </p>
               <p>Zsigmond úrra inkább nyugtatón, mint ingerlőleg hatott az egész levél.</p>
               <p>- Hála Isten - szólt belépő nejéhez -, Tarnócziné húgom hazaérkezett, s mindjárt
                  jön hozzád. Lásd szívesen.</p>
               <p>- Tehát beleegyezik a házasságba?</p>
               <p>- Egy kissé pattog még; de Sára kinyilatkoztatja, hogy szerelemből és önként
                  hagyta el a szülei házat. S így a mai ebédet könnyen követheti jegyváltás. Akkor
                  húgom vissza fogja vinni Sárát, s az egész kifejlés sokkal természetesebb lesz,
                  hogysem felőle valaki csak beszélhessen is.</p>
               <p>- Bár úgy történnék! - mondá szomorúan felesége. - De Sára velem határozottan
                  beszélt. S mi oka lett volna szerelmét titkolni? Szegény János!... Tudod-e, hogy ő
                  is megy?</p>
               <p>- Visszajön tavaszra.</p>
               <p>- Hiszed-e?</p>
               <p>- Ugyan, miért ne hinném, galambom? Talán még nejét is elhozza.</p>
               <p>- Meg fogod látni, hogy János nem veszi el Máriát.</p>
               <p>- Ez már mégis sok! Te vagy az első anya, ki azt hiszi, hogy fiaiba egy leány sem
                  szerethet. Tán nyomorékok gyerekeink, vagy a bűn és feslettség barlangjában
                  növekedtek föl? Ugyan, öregem, legyen eszed. Egyik fiamnál sem voltam különb, s
                  mégsem adtál kosarat. Őket se féltsd. Nem oly becses Erdélyben a párta, mint az
                  amazonoknál. Tízet is odaadnának egy közönséges csipkefejkötőért. De te vendégeket
                  vársz; rendelj fényes ebédet. Tarnóczinénak jó étvágya van. Fogadjuk régi
                  ismerősként. Kedvenc ételeit készíttesd meg.</p>
            </div>
            <div type="chapter">
               <head>8</head>
               <p>Mit mondhata Szécsi mármarosi várában Francisco a Loránt kis apródjának? Csak ami
                  szerepében volt, s az egypár rossz vers lehetett. De a darab közben s az előadás
                  után? Akkor a szellemes és kacér Szécsi Máriának udvarolt. S az apróddal nem
                  beszélt-e? Talán legkevesebbet, talán a legtöbb közönnyel.</p>
               <p>Sára visszaidézte emlékébe Francisco minden arckifejezését, mozdulatát és szavát.
                  Akarta volna, hogy hűtlenségéért gyűlölhesse a vajda leányába szerelmes Mikes
                  Jánost. Boldog Isten! De kihez volt hűtlen? Hozzá nem. Mármarosban alig vette
                  észre őt, és a szentléleki várból úgy rabolta el, hogy rá sem ismert.</p>
               <p>Ah, ez elviselhetetlen kín! Miért nem gyűlölheti? Mily balzsam volna most vérző
                  szívének a megvetés joga. S mint kell szégyellnie a hő vért, a lázas átengedést s
                  a tündérképeket, melyeket a boldogságról álmodott, míg rablója ércmellére hajtá
                  fejét? S mit szégyelljen inkább? Azt-e, ha Mikes János nem is sejté szerelmét,
                  vagy ha észrevette?</p>
               <p>Szilajjá tévé fájdalma, s meggyűlölte... Kelement.</p>
               <p>Zsigmond úr nyitott a szobába.</p>
               <p>- Fiam, Kelemen, durvaságát menteni és Sára kezét számára megkérni jöttem. Kedves
                  húgom, eléggé büntette őt már, s ideje, hogy régi, jó indulatjába
                  visszafogadja.</p>
               <p>- Uram, én sohasem szerettem fiát.</p>
               <p>- Hát az eddigi jelek? - kérdé képéből kikelve az apa.</p>
               <p>- Önteltség volt tőle baráti ragaszkodásomban, mely most egészen kihalt, többet
                  látni a valónál.</p>
               <p>- Családom!</p>
               <p>Sára vállat vonított.</p>
               <p>- Minő negéd.</p>
               <p>A leány gúnyos, hideg arckifejezéssel válaszolt.</p>
               <p>- Kelemen jelleme ellen van talán kifogása?</p>
               <p>- Tegnap óta.</p>
               <p>- De ezt feledve, ezen kívül?</p>
               <p>- Kit szeretünk, hibáit is elnézzük; ki iránt közönyösök vagyunk, jó tulajdonait
                  sem vágyunk tudni.</p>
               <p>- Ha most nem is szereti őt, fogja ezentúl.</p>
               <p>- Soha.</p>
               <p>- Ki kezeskedhetik a jövőről?</p>
               <p>- Én. Mást szeretek.</p>
               <p>- Ez tréfa.</p>
               <p>- Való, uram!</p>
               <p>- Ugyan kit? Szentléleken!</p>
               <p>- Szerelmünkre érdemtelent mindenütt lehet találni. S kegyelmedhez nincs több
                  kívánatom, csak hogy vitessen haza.</p>
               <p>- Meg akar-e minket alázni? - szólt Zsigmond úr ingerült esdekléssel.</p>
               <p>- Anyám házánál akarok lenni. Akarom, hogy a világ tudja meg, mi módon távoztam
                  el.</p>
               <p>- Nevére úgyis ragadna szenny, Sára! Szerencséje akkor is össze volna rontva. Csak
                  fiam keze óvhatja a gyanútól. Csak az eltitkolás védi hírnevét.</p>
               <p>- Az őszinteség hívőkre fog találni.</p>
               <p>- És mosolygókra is. Én vénember vagyok, de egy nőrablásra sem emlékszem, melyben
                  legalább a kacérság vádja ne terhelte volna a leányt.</p>
               <p>- Uram, kegyelmed igen szigorú bírája fiainak. Legyen irántok irgalmasabb. Én
                  kérem erre. De az idő halad. Vitessen haza!</p>
               <p>- Kelemen boldoggá tenné önt.</p>
               <p>- Úgy teljes szívemből vágyom boldogtalanságra.</p>
               <p>Mikes Zsigmond szeme előtt lebegett családjának gyalázata és a nevetségessé
                  tétel.</p>
               <p>- Húgocskám, másként fogsz majd gondolkodni - szólt egy eszme által megkapatva. -
                  Sára, kegyednek nyugalomra és magához térésre van szüksége.</p>
               <p>Ezzel hátat fordított.</p>
               <p>A leány hallá, hogy a távozó várúr az ajtót bezárja.</p>
               <p>Fogollyá lőn.</p>
               <p>Az ablakon erős vasrostély volt.</p>
               <p>- Keblembe kellett volna rejtenem azt a gyilkot, melyet az ő vaspáncélján törtem
                  át.</p>
               <p>E szavakkal dőlt Sára a kerevetre...</p>
               <p>Zsigmond úr pedig levelet írt Mihálynak és Kelemennek, melyben a veszélyt, mely
                  házát fenyegeti, érintvén, fölszólítá, hogy Tarnócziné leányát még az éjjel
                  ragadják el, s vigyék Moldvába. Addig majd eligazítja ő a többit.</p>
               <p>Lovásza már útban volt a levéllel, midőn az ebédről intézkedő nejének mondá:</p>
               <p>- Nincs szükség dáridóra. Tarnócziné asszonyom nem eszik nálunk. S te nem fogod
                  tudni, hogy leánya hol van. Hallgatsz, ha térden állva kérdené is.</p>
               <p>- Az Istenért, mi történt?</p>
               <p>- Csak annyit mondok, galambom, hogyha elárulod a titkot, fiad és családod semmivé
                  van téve.</p>
               <p>Alig mondá ezt Zsigmond úr, midőn Tarnócziné azon zömök kocsin, mely Judit finom
                  hintóját pozdorjává akarta törni, a várkapun behajta.</p>
            </div>
            <div type="chapter">
               <head>9</head>
               <p>Ki hibáztatná a nőket, ha a gyászruhát is, melyben a férjért fognak a koporsó
                  előtt sírni, előbb fölpróbálják, s aztán visszaküldik a szabónak, hogy hamar
                  igazítsa ki, mert nem áll jól?</p>
               <p>Azonban Tarnócziné nagyasszonyom Sebestyén temetésére egész pongyolában s talán
                  éppen szőrzsákban - mint Sionnak kesergő leánya
                  - óhajtott volna megjelenni; s minthogy ez kivihető nem vala, fenntartá magának a
                  jogot hosszú s tömött haját összevissza kuszálni, s a hevesebb vezeklés perceiben
                  a gyászruhából egy-egy darabot lehasogatni; természetesen oly helyekről, melyeknek
                  fedetlensége a hallgatók szemét nem botránkoztatja. A ruhahasogatás igen megható
                  jelenet volt, és sokáig élt a nép emlékében.</p>
               <p>De Tarnócziné, mint bölcs asszony, a szerencsétlenségnek, melyre őt az irgalmas
                  Isten próbáltatás végett kitette, különböző nemei szerint tudá magát viselni.</p>
               <p>A férj halála oly baj volt, melyhez a magáról elfeledkezés és könny illett; a
                  leány elraboltatása pedig erélyt és polemizáló ügyességet kívánt.</p>
               <p>Így fogta föl a kérdést árva özvegyünk.</p>
               <p>Egyszerű sötét rokolyát választott ki szerény ruhatárából; de annyi gonddal
                  öltözött fel, amennyit a közönség elébe lépő matrónától igényelhetünk.</p>
               <p>Mihelyt készen volt, Jutkának egy nyaklevest ígért - mi nem egészen arccsapást
                  jelent -, Naprádinét, ki elutazandó vala, gúnyos és gyanakvó szemekkel méregeté,
                  az ispánt hűltszájúnak, a várnagyot féleszűnek címezte, s elmondván jóslatait a
                  házában délutánig történhető rendetlenségek felől, kocsiba ült, és ott a kocsis
                  valószínű ittassága felől sopánkodott, mígnem végre szuszt nyert a fődolognak,
                  melyért az ittasság kérdését feszegette, elmondására, hogy tudniillik a kocsis
                  gyorsan hajtsa a lovakat, de nehogy a hámistráng elszakadjon, a tengelyszeg
                  kiszökjék, a kerékagy meghasadjon, a küllők széthulljanak, a pánt elpattanjon, a
                  rúd kettétörjék, a kocsi fölforduljon; mert ha a hámistráng elszakad, a tengely
                  kiszökik, a kerékagy meghasad, a küllő széthull, a pánt elpattan, a rúd
                  kettétörik, a kocsi fölfordul, és valami szerencsétlenség történnék, akkor a
                  kocsis egész évi fizetésétől elbúcsúzhatik, azonkívül hogy tömlöcben fog
                  rothadni.</p>
               <p>Ha nem másnak, úgy alkalmasint e keresztyéni és szelíd figyelmeztetésnek
                  tulajdonítható, hogy az árva özvegy ép tagokkal s hamar érkezett a
                  Mikes-várba.</p>
               <p>Zsigmond úr cselédei a kocsihoz nyargaltak, hogy a kegyes asszonyt leszállni
                  segítsék; de minden szolgálati készségök füstbe ment, mert Tarnócziné bevárta, míg
                  inasa s az apródot helyettesítő kulcsár a bakról szép csendesen talpra keltek, s
                  rájok támaszkodva haladott föl a tornác lépcsőin.</p>
               <p>- Jön! Jön! - rebegé Ágnes asszony, ki a férjétől nyert utasítás óta percenként
                  növekvő aggodalmak martaléka volt.</p>
               <p>- Legyen eszed, Ágnes! Félelmed elárul, szedd össze lélekerődet! Vagy jobb lesz,
                  ha visszavonulsz! Eredj, kedvesem, menj hamar szobádba! - inté nejét Zsigmond úr,
                  az ajtóhoz sietve, mintha csak most venné észre, hogy vendége jött.</p>
               <p>Alig haladt a nagyterem közepéig, midőn az árva özvegy, hátracsapva az
                  ajtószárnyat, belépett. Bal karja már a küszöbön fölemelve, s kövér kerek keze
                  gombolyékba volt szorítva. Első indulatrohamában, úgy látszék, talán egypár széket
                  is föl akart dönteni; de midőn a neki hasztalan köszöngető Zsigmondhoz ért,
                  megváltoztatá szándékát, s feléje fordulván, csípőre tett kézzel s vadul csengő
                  hangon mondá: - Állj elő, vén Hámor, s adj számot sáfárkodásodról! Hová rejtetted
                  Dinát, Jákobnak és Leának magzatát, kit a te utálatos, bálványimádó fiad, Sechem,
                  elrabolt? Hogy lepje meg a bélpoklosság, zsugorodjék össze keze-lába! Hozd ide
                  tüstént Dinát. Hallod-e, vén Hámor, nyomban itt legyen Dina!
               </p>
               <p>- Kedves drága húgom! Én Mikes Zsigmond vagyok, nem pedig Hámor, és Dinának soha
                  hírét sem hallottam. Aztán nem is hívnak engem csak félvállról te-nek. Még a
                  bagoly is úr az odúban.</p>
               <p>- No hát, magyarul mondom meg kegyelmednek, vén Jébuzeus, vagy hogy is hívják... vén Mikes Zsigmond uram! Ej, miért is
                  vesztegetném a perizeusok cudar nemzetségeinél, az emorteusok bűnbarlangjában a
                  hitteusok ronda ágyasházában, a hiveusok latrai közt és a kanáneusok faragott
                  képeinek imádói előtt azon szent nyelvnek kifejezéseit, melyet csak a Sion igaz
                  fiai és leányai értenek? No hát, Jébuzeus-Mikes uram, hová tettük Tarnóczi Sárát?
                  Hol duggatjuk? No, Mikes uram, vásik ugye régóta a fogunk Sára után? Meghiszem, az
                  ebszültét! De Sára nem a Baal szolgáinak való. Nem azért neveltem fel az ige
                  mannájával, nem azért öltöztettem a jó erkölcs fehér gyolcsruhájába, nem azért
                  kapcsoltam be derekát a szemérem háznál szőtt, kék bársony övével, nem azért
                  akasztám vállaira az alázatosság tiszta palástját, nem azért áztattam haját az
                  áhítat drága kenetjeivel, s nem azért tűztem kontyára az igaz hitnek éjjel is
                  ragyogó karbunkulusát, hogy a tisztátalanok gyermekei, kiknek ruháit utálattal
                  égetik meg az engesztelő áldozatoknál is, az ő testét fekélyes kezeikkel érinteni
                  merjék, s az ő szeplőtlen ajkaihoz leheljék azon dögvészes lélegzést, melynek
                  szagát a leviták minden füstölőedényei sem
                  képesek kiirtani. Úgy ám, Jébuzeus nagyuram, nem azért szültem, tápláltam, s
                  oktatám az Isten igéjében Sárát, hogy a perizeusok tisztátalan fajával lakozzék
                  egy fedél alatt, egy són és egy kenyéren. Hallja-e már? Az én leányom után hiába
                  nyújtózkodik Sechem úrfi. Nincs nekem szemétre vetni való leányom. Értette-e?
                  Hozzák tüstént elé Sárát! Hová rejté őt a fajtalan Sechem, az átkozott Sechem, az
                  utálatos Sechem? He! Hová rejté?</p>
               <p>- Kedves húgom! Becsületszavamra mondom, hogy Sechemnek soha hírét sem hallottam -
                  szólt szelíd hangon Zsigmond úr.</p>
               <p>- Velem ne űzzön tréfát, Jébuzeus uram! - kiálta az árva özvegy. - Én tenyeremben
                  tartom a kegyelmed fejét, s tetszésem szerint a földre dobhatom. Fölfogta-e, amire
                  célzok, vén Jébuzeus, vén Mikes Zsigmond? A kegyelmed fia, Kelemen rabolta el
                  Sárát.</p>
               <p>- Majd megmosom fejét a lurkónak, ha csakugyan ezt tette.</p>
               <p>- Nekem semmi mosás nem elég - válaszolá Tarnócziné, még jobban illesztve
                  csípőjére öklét.</p>
               <p>- Megparancsolom hát, hogy nőül vegye.</p>
               <p>- Nincs szükségem az ebszültére! Majd bizony pápistának adom leányomat! Előbb
                  lássa meg a háta közepét!</p>
               <p>- No, hát nem veszi el fiam.</p>
               <p>- Ugye? Tehát legyen culája? Köszönöm szépen,
                  vén Jébuzeus!... Ilyenek a pápisták!... Még ezt meri nekem ajánlani!</p>
               <p>- Én azt mondám, hogy Kelemen vegye el Sárát - mentegetőzék Zsigmond.</p>
               <p>- Mit hallok? Kit vegyen el? Még ezt meri ajánlani! Hallatlan szemtelenség!
                  Ilyenek a pápisták!... Csak ki a lányommal! Tüstént adják ide Sárát!</p>
               <p>- Egy hajszálnyi sincs nálam belőle. Most hallám először, kedves ángyomasszony
                  szájából, a történteket.</p>
               <p>- Sárának itt kell lenni. Hová vitték volna egyebüvé?</p>
               <p>- De, drága húgom, miért képzeli, hogy éppen Kelemen vitte el, s hogy általában
                  elvitték?</p>
               <p>- Vén farizeus! Hát azt hiszi, hogy otthon van?</p>
               <p>- Biz én nem gondolom, hogy ángyomasszony éppen ok nélkül üssön ekkora csatarát.
                  De elmehetett Sára mással. Sok levente van Erdélyben a fiamon kívül is.</p>
               <p>- Mi? Elszökött hát valakivel? Mily cudarság! Megpukkanok mérgemben.</p>
               <p>- Elragadhatták a zsiványok.</p>
               <p>- Hát Mikes Mihály zsiványokkal jár?</p>
               <p>- Mit tudom én. Pöröm van vele. Rég nem láttam.</p>
               <p>- Tehát zsivány Mikes Mihály?</p>
               <p>- Azt mégsem hinném.</p>
               <p>- Hallja-e Jébuzeus? Őt tulajdon szemeivel látta két erdőkerülőm... nem egy,
                  Jébuzeus, de kettő. Érti-e?</p>
               <p>- Úgy hát Mihály öcsém ragadta el Sárát.</p>
               <p>- Ne tartson bolondnak! Kiadja-e a leányomat szépszerint, vagy nem?</p>
               <p>- Nincs nálam.</p>
               <p>- Kiadja-e? Másodszor kérdem.</p>
               <p>- De honnan adhassam ki?</p>
               <p>- Tehát nem adja? Kérdem harmadszor és utoljára.</p>
               <p>- Drága húgom! Egy régi törvényünk mondja, hogy ahol nincs, onnan a fiskus sem vehet.</p>
               <p>- Tudok én más törvényeket is, vén Jébuzeus - szólt keserűen fölkacagva
                  Tarnócziné. - Majd fogja kegyelmed is tapasztalni. Ismerem az 1573-i cikk 7.
                     artikulusát, az 1625-inek, az 1630-inak és
                  1631-inek pontjait, a közelebbi segesvári diéta
                  végzésével együtt. Azok világosan szólanak... Hálát adok, mennyei Istenem, hogy az
                  én leányomat választottad eszközül e hitetlen család semmivé tételére!
                  Dicsértessék szent neved; mert fölmagasztaltál engemet e kegyelem, e kitüntetés
                  által!</p>
               <p>Míg az árva özvegy összefogott kézzel imádkozott, hideg borzadály futott Mikes
                  Zsigmond gerincvelején át, s térdei reszketni kezdettek. Az idézett törvénycikkek
                  tartalma iszonyú lehetett; de még iszonyúbb hatást gyakorolt rá a bősz asszony
                  rajongó fohásza. Már ajkain lebegett azon nyilatkozat, hogy kész Sárát kiadni;
                  midőn Tarnócziné a termet búcsú nélkül odahagyá. Zsigmond úr magával küzdve indult
                  utána; azonban midőn a tornáchoz ért, az inas és a helyettes apród éppen a kocsiba
                  emelték a szentléleki vár úrnőjét.</p>
               <p>- Már késő! - sóhajtá az öreg. - Átkozott nap virradt rám! Egy századig tart
                  minden órája. Boldog Isten, mikor lesz már éjjel?</p>
               <p>Tarnócziné, midőn lovai megindultak, mosolygott. Sárának a Mikes-várban kell
                  lenni; különben a vén farizeus nem tűrt volna el tőlem annyi gorombaságot.
                  Kezemben vannak mindnyájan, az apa és gyermekei egyaránt... - Mit piszmog a
                  kocsis? Hajtson hamar, ha kidőlnek is a lovak - kiáltá cselédeinek. - Bontsd ki
                  már azt az ostort! Hajts!... Be örvendek, hogy sem előbb, sem utóbb nem érkeztem
                  Szebenből haza. Hallert könnyen vissza tudom keríteni... Mégsem hajtasz?...
                  Megbosszulom azokat, kik Sebestyén szívét tőlem és az Istentől el akarták vonni.
                  Érettök szokott ő el a háztól, példájokon tanulta a világi hivalkodást, velök
                  együtt nevetett ki engemet, csengő poharak közt... s engemet nevetett ki!... S
                  mégsem hajtod eléggé a lovakat? Rajta, rajta!... Ők szoktattak féltékenységre, s
                  órákig kellett egykedvűleg ülnöm kacér nőik közt, kik táncoltak, kendőztek,
                  élceket mondottak, és szemtelen danákat éneklének hárfa és citera mellett.
                  Emlékszem, emlékszem mindenre!</p>
               <p>Míg a kegyes asszony lovait úgy ostoroztatta, hogy ha állatkínzás elleni társulat
                  létezett volna, az őt soha tagjai közé be nem veszi; míg a nyaktörést is
                  kockáztatá a gyors hazaérkezésért: említsük mellékesen jellemének nagy
                  ruganyosságát, mely által néha látszatos ellentmondásba jött magával, s éppen
                  akkor, midőn tulajdonképp a legkövetkezetesebb vala.</p>
               <p>Tarnócziné nemcsak fösvény, de fukar volt.</p>
               <p>Mint tudjuk, uzsoráskodásért akará egy kalmár bepörleni, s e vád elnyomása végett
                  ment főleg Szebenbe.</p>
               <p>Pedig tőkéjét, melyet kölcsönzött, az elvesztéstől nemigen féltheté; mert a tény
                  bebizonyítása aligha sikerült volna.</p>
               <p>De a reformált hitűek azon században, melyben regényünk játszik, egészen az
                  ótestámentomi szigorral kárhoztatták az uzsoráskodást, s mivel Tarnócziné
                  főbüszkeségét abba helyezé, hogy kegyesnek tartassák, tehát kész vala a gyanú
                  elhárításáért fukarságát is fékezni. Ennélfogva egyezkedni kezdett a kalmárral, ki
                  eleinte könnyen lecsendesíthetőnek mutatkozott. Azonban engedékenysége ismét
                  fölizgatá a nagyasszony fösvénységét. Fillérről fillérre alkudozott. A dénárok
                  feletti vita közt napok teltek, s azalatt a wittenbergi káplán elprédikálta híres
                  szónoklatait, Haller Péter a jegyruha és hozomány iránti kérdésben teljesíté
                  Tarnóczinénak mint közelebbi örökösnek minden követeléseit; szóval eljött az idő,
                  melyben a szentléleki várasszonynak haza kellett volna indulni. Ekkor már
                  Tarnócziné még csak tíz dénárt kívánt a szásztól lealkudni, hogy aztán kocsiba
                  üljön. De a ravasz szatócs a sok értekezlet alatt kiismeré a nagyasszony gyönge
                  oldalát, s kereken megmondta, miként okvetlenül pört fog indítani, s nem alkuszik,
                  ha emeletes háza, méheskertje, boltja, hosszú, gombos mentéje, sőt ha inge is a
                  perköltségbe odaveszne.</p>
               <p>Most már Tarnóczinéra került a sor.</p>
               <p>Átkozódva és kérve árverezte fölebb a dénárokat, s midőn ez sem használt, a
                  forintokat.</p>
               <p>Azonban a furfangos kalmár makacsul ragaszkodott szándékához.</p>
               <p>Pört akart, ha felesége gránátgyöngyét, nehéz atlaszszoknyáját és ágyvánkosait sem
                  menthetné meg a csődtől.</p>
               <p>Mindig a pört emlegette, s nemcsak a szobában, hanem a kapu előtt, és az utcán
                  is.</p>
               <p>Eközben történt, hogy Haller a fejedelem székelyföldi vadászatairól értesült, s
                  mint hivatalnok és nem messze lakó birtokos, kötelességének tartá az udvari
                  kísérethez csatlakozni; midőn egyszersmind Sárát, a kijelölt menyasszonyt is
                  meglátogatni óhajtá.</p>
               <p>Kevés hír hathatott volna ennél leverőbben Tarnócziné kedélyére.</p>
               <p>De sok küzdés után végre - bár pillanatnyi - győzedelmet nyert fukarsága.</p>
               <p>Haller útra indult, s ő a követeléseit szüntelenül magasabbra hangoló kalmárral
                  folytatá alkuját.</p>
               <p>Azonban egy álmatlan éj más határozatra téríté.</p>
               <p>Latra vetette Sára és Péter jellemét, megméré, s igen könnyűnek találá
                  Juditot.</p>
               <p>Tisztába jött, hogy ha a vőlegény csak negyvennyolc órát is tölt az ő távolléte
                  alatt a szentléleki várban, akkor a lakodalomnak vége.</p>
               <p>S a könnyen vezethetőnek vélt Haller Péter, kicsiny kiadásban maga a kincses
                  Dáriusz volt, kinek egy heti jövedelme vetekedett a kalmárnak kölcsönzött
                  tőkével.</p>
               <p>Mindezt az álmatlan éj teljes világosságban tünteté föl.</p>
               <p>Korán reggel tehát Tarnócziné az első nyilatkozatra szaván fogta a kalmárt, s oly
                  bőkezűleg egyezkedett vele, mintha a pénz, melyről lemondott, csupa fagarasból
                  állott volna.</p>
               <p>Így érkezett meg aztán Haller Péterrel majdnem egyszerre.</p>
               <p> S már most megint a Mikes-várba léphetünk.</p>
               <p>Zsigmond úr kedélye azon gondolatra, hogy a nemesi udvarház szent, s hogy az est -
                  bármily lomhán haladnak a percek - végre el fog érkezni, hamar lecsillapult.</p>
               <p>- Leráztam magamról a boszorkányt, s már csendesen lehetek - szólt, a reggelihez
                  terített asztalhoz ülve. - Hm! Tizenegy óra. Ugyan elkéstünk! Éhesebb vagyok,
                  mintha hajnal óta bölényt kergettem, vagy az kergetett volna.</p>
               <p>- Vajon nem rosszul igazítottad-e el a dolgot Tarnóczinéval?</p>
               <p>- Minden jól áll, galambom!</p>
               <p>- S mi történik Sárával?</p>
               <p>- Hm!</p>
               <p>- Az Istenért! Csak nem terveztek ellene valami rosszat?</p>
               <p>- Semmi baj nem éri; bár megérdemelné, hogy ne fogadjam el leányomnak. Ha ekkora
                  galibába nem keveredtünk volna, meg is tiltanám a házasságot. Félek, nem lesz vele
                  Kelemen boldog. Makacs, nyelves s tán kacér is. Kordán kell, hogy tartsák. Egészen
                  más valál te, kedves galambom! Na, mi is civódtunk néha, de veszekedésünk csak a
                  kibékülés örömeinek élvezésére volt számítva. Azonban azt mégsem hiszem, hogy Sára
                  valakit szeretne, s azért idegenkednék fiamtól... nem hiszem, bár maga mondá.</p>
               <p>- De én aggódom! - sóhajtá Ágnes asszony.</p>
               <p>- Szokásod, galambom! Tölts poharamba dicsőszentmártonit.</p>
               <p>Zsigmond úr fenékig üríté a kicsiny serleget, melyet neje ezüsttálcán nyújtott
                  neki.</p>
               <p>- Mily közel volt hozzánk a koldusbot. Kezemet érinté már.</p>
               <p>- Hogyan? - szólt elképedve Ágnes asszony.</p>
               <p>- A vagyon- és fővesztési pört értem. De már elvonult fejünk fölött a vihar.</p>
               <p>- Mennyei atyám! - zokogott a nő.</p>
               <p>Ekkor megint patkó csattog a várudvar kövezetén.</p>
               <p>- Ki lehet ez?</p>
               <p>- Talán Kelement hajtotta vissza a szerelem - válaszolá életpárjának Zsigmond
                  úr.</p>
               <p>- Ő nem hágja át az én kívánságomat - szólt Ágnes.</p>
               <p>- Csak nem Móric? - találgatá a várúr.</p>
               <p>- Bár ő volna!</p>
               <p>- Nem kívánnám most, galambom! De tán találkozott vele János.</p>
               <p>Kard zörrent, sarkantyú pengett az előcsarnokban, s belépett egy díszruhába
                  öltözött hírnök.</p>
               <p>Zsigmond úr, ki az udvari szokásokat ismerte, büszke lett volna máskor a ritka
                  megtiszteltetésen, melyben részesülhet, de most egészen visszarettent, mintha
                  fejére ítéletet akarnának mondani.</p>
               <p>- A fejedelem őmagassága jön - szólt a hírnök.</p>
               <p>- Őmagassága - hebegé a várúr.</p>
               <p>- Csak legszorosabb kíséretével, s az egész napot kegyelmednél szándékozik,
                  nemzetes nagyuram, tölteni.</p>
               <p>- Az egész napot! - sóhajtá a várúr. - Már ez sok... kegyelem. Sietek őfensége
                  méltóságos személye elébe. Ó, ez sok! - sóhajtá ismét ide-oda kapkodva.</p>
            </div>
            <div type="chapter">
               <head>10</head>
               <p>Mikes Zsigmond törökgránát díszruhába
                  öltözött.</p>
               <p>Összegyűjté és lóra ültette szolgáit.</p>
               <p>- Ágnes, szívem, szemed legyen Sárán. Csak az Istenért észre ne vegyék őt! Itt a
                  szobája kulcsa. Ételt vinni se járjon senki hozzá. A fejedelem távozásáig, ha
                  lehet, magad se menj. Majd beszélünk erről, mihelyt módját ejtjük. Bátorság,
                  galambom, lélekjelenlét! A mai nap is végre csak lehalad. Sötét lesz, s az éj
                  nyugalmat hoz.</p>
               <p>- Bár hozna! - rebegé halkan a nő.</p>
               <p>- Miért kétkedel az Istenben?</p>
               <p>- Teljesedjék szent akaratja! - sóhajtá Kornis Ágnes.</p>
               <p>- De a mi javunkra - tevé hozzá Zsigmond őr erőltetett vidorsággal, s almásszürke
                  paripáján a fejedelem elébe sietett.</p>
               <p>Nem kelle messze lovagolnia, hogy Rákóczi Györgyre találjon, ki éppen a vár
                  látkörét beszegő dombsor éléről lejtett le.</p>
               <p>Kísérete a marsallon, udvarmesteren, Csulai uramon, a titkáron és a “nemes
                  társaság” néhány tagjain kívül csak egypár főúrból s igen csekély számú fegyveres
                  népből állott.</p>
               <p>Mikes Zsigmond, kit az elfogadás közelgő perce inkább még fölzavart, mintsem
                  lecsillapítana, az udvari illem szabályainak ellenére csaknem a fejedelemig
                  lovagolt, midőn hibáját észrevéve, a nyeregből kiemelkedék, hogy gyalog lépjen a
                  magas személy elébe, s jobbágyi hódolattal várába meghívja.</p>
               <p>Rákóczi vidám mosollyal hallgatá az öregúr rövid s nem is nagyon folyékony
                  szónoklatát.</p>
               <p>- Hosszabban akarok kegyelmednél mulatni, s asztalának vendége leszek - válaszolá
                  oly jó kedvvel, mely árnyat vont Csulai uram arcára.</p>
               <p>Mikes Zsigmond a rendkívüli kegy miatti örömében... sóhajtott; mert rágondolt az
                  alkonyra, az éjre, s hogy addig is egy csoport véletlen történhet.</p>
               <p>A fejedelem kezével engedelmet int neki a nyeregbe ülésre, s a fényes kíséret
                  továbbhaladt.</p>
               <p>- Képzelhettem-e valaha, hogy e pápista házában fogok hálni - súgá Dömének
                  ecetsavanyú arccal Csulai. - De mi nem történik a világon!</p>
               <p>- Ha szabad vélekednem - válaszolt alázattal a diák -, Mikes Zsigmond és mi,
                  mindnyájan egy hazának fiai vagyunk.</p>
               <p>- De nem egy akol juhai! - sóhajtá a tisztelendő úr.</p>
               <p>A várba értek.</p>
               <p>Mikesné a tornáclépcső alsó fokán fogadta a fejedelmet.</p>
               <p>Nehéz selyemruha s drága családi ékszerek valának a haladott évű, azonban ép
                  kinézésű és tekintélyes matrónán.</p>
               <p>A gyulafehérvári udvarban kevés palotahölgy volt, ki természetessége és egyszerű
                  modora mellett oly tiszteletre méltó külsővel és magatartással bírt volna; de
                  tagadni mégsem lehet, hogy e percben csakugyan több elfogultságot tanúsított, mint
                  amennyi őt, ki Báthori és Bethlen Gábor háztartásánál szerepet vitt,
                  megilleté.</p>
               <p>Szemei kerülni látszottak a vendégek arcát. Társalgása szaggatott volt,
                  intézkedései zavart sejtetének, kapkodásra mutattak, s mindenekfölött
                  arcvonalairól nem szikrázott azon öröm, mely hasonló alkalmakon, hasonló
                  kitüntetés közt más úrnőnek tekintetét sugárözönével elárasztotta volna.</p>
               <p>Rákóczit a visszatartózkodó vagy legalábbis lágymeleg fogadtatás nem bántotta.</p>
               <p>Szeretem e büszkeséget - gondolá -, mely a kötelesség és illem megsértése nélkül
                  oltalmazza jogait. Évekig voltak kegyelmemből kiesve, s most önérzetök nem engedi,
                  kellemes meglepetésöket az alázat, hálájokat a hízelgés rabmezébe öltöztetni. Elég
                  udvaronc vesz körül arra, hogy még a rátartás is jó benyomást tegyen kedélyemre.
                  Aztán egyik fiára szükségem van, s Csulai híres gyávaságáért, melyet tegnap
                  tanúsított, megérdemel egy kevés bosszantást.</p>
               <p>Rákóczi mind barátságosabban társalgott a Mikesekkel.</p>
               <p>Ágnes asszonynak dicsérve említé rokonait, kik a fejedelemné palotahölgyei közé
                  voltak sorozva; Zsigmond úrtól pedig a határszéli erdőkről és a bölények
                  tartózkodási helyeiről tudakolt.</p>
               <p>Még vadászatra hívja! - számítgatá magában az udvarmester.</p>
               <p>Még egy borostyánkő csibukot ajándékoz neki, s éppen azok közül, melyeket
                  legtisztább elvű hitsorsosaink, a svékusok
                  küldöttek - gondolá Csulai.</p>
               <p>A fejedelem percenként nyájasabbá lőn.</p>
               <p>- Kegyelmednek - szólt - engedelmet adunk fiait, kikről sok dicséretet hallánk,
                  bemutatni.</p>
               <p>- Rendkívül nehezemre esik - válaszolá Zsigmond úr -, hogy most gyermekeim még
                  nincsenek itthon; mert nem is álmodhatánk a határtalan szerencséről, mely szegény
                  házunkat a mai napon érte.</p>
               <p>- S messze vidékre távoztak el? - kérdé a fejedelem.</p>
               <p>- Csak a szomszédban mulatnak, fönséges uram - valamelyik barátjoknál, mint a
                  fiatal emberek szoktak, ha nincs dolguk.</p>
               <p>- Kerestesse föl őket, hogy ajánltathassanak.</p>
               <p>- Sietek fönséged parancsát teljesíteni - válaszolá a várúr aggódó kifejezéssel s
                  reszketeg hangon.</p>
               <p>- Mint hallom, János nem szándékozik Moldvába visszatérni.</p>
               <p>- Forró óhajtásom az volna, fönséges uram.</p>
               <p>- S mi a kisebbik fiúnak neve? - kérdé Rákóczi most Ágnes asszonytól.</p>
               <p>- Kelemen, nagyságos uralkodóm!</p>
               <p>- Hallom, hogy mindig itthon tölti idejét.</p>
               <p>- Öregségünk istápjává szántuk őt, s a napokban fogja összes gazdaságunkat
                  átvenni.</p>
               <p>- Meg kell mielőbb házasítani.</p>
               <p>Ágnes asszony fehér arca oly pipacsszínűvé lőn, mint midőn leánykorában kezét
                  kérték meg. Csakhogy most vajmi más okból és érzések miatt!</p>
               <p>- János - szólt a fejedelem Zsigmond úrhoz - derék bajnok. Szándékom őt
                  szárnysegédeim közé venni be, sőt talán fontosabbra is alkalmazhatom.</p>
               <p>A Mikes pár térdet hajtott, s Ágnes asszony néhány hálaszót is regebett, míg
                  Zsigmond úr töprenkedve gondolá:</p>
               <p>- Átok rajtunk, Sára!</p>
               <p>- Megint beteszik lábaikat az udvarba a pápisták - súgta Csulai a kíséret közül
                  azoknak, kikre e kegyelem, irigységből vagy rajongásból, nem a legmegnyugtatóbb
                  hatást tőn.</p>
               <p>Rákóczi észrevette a káplán aggodalmait.</p>
               <p>- S kegyelmed Móric nevű fiával mi történt? - kérdezé most Mikes Zsigmondtól.</p>
               <p>Az anya döbbenve nézett a fejedelemre; az apa pedig vontatva szólt:</p>
               <p>- Fölszenteltette magát, fönséges uram.</p>
               <p>- Helyesen tevé, ha hivatást érzett. S melyik rendbe lépett? - kérdé Rákóczi.</p>
               <p>- A Jézus rendjébe! - hebegé Mikes Zsigmond.</p>
               <p>Rákóczi arcán bosszankodás nyomai látszottak; de visszautasítá az első fölindulás
                  kitörését, s inkább dorgáló, mint vádló hangon szólt:</p>
               <p>- Kegyelmednek meg kellett volna Móriccal értetni, hogy e rend ellen szigorú
                  törvényeink vannak, s hogy a jezsuita szerzet követői magánbirtokaiktól is
                  megfosztatnak.</p>
               <p>- Móric földi javak után nem vágyik - válaszolá az apa leverten.</p>
               <p>- De azt sem kell vala kegyelmednek eltitkolnia, hogy állásánál fogva örökre
                  száműzve van e hazából.</p>
               <p>- Ő elszántan szakította ki karjaink közül magát - zokogá Ágnes asszony.</p>
               <p>- Azonban talán nem tudta, hogy ha valaha álruhában is jönne Erdélybe, azt, ki
                  szállást és védhelyet ad neki, ki ügyét pártfogás alá veszi, mint honárulót
                  büntetik törvényeink.</p>
               <p>- Az Isten a mi törvényeinknél kegyelmesebb lesz iránta és azok iránt, kik
                  felebarátaikat megkülönböztetés nélkül szeretik - szólt az anya kikerülőn.</p>
               <p>Rákóczi nyájasan mondá: - Móric, mint értesítve vagyok, a fejedelmi udvar apródjai
                  közt jámbor magaviselete által különbözteté meg magát, az ifjúság tükre volt, és
                  ha törvényeink szempontjából hibáztatnom kell is tettét, a ruha bizonyosan nem
                  változtatott jellemén.</p>
               <p>Nehéz kő esett le mellemről - gondolá Zsigmond úr, e szorongatások miatt rákvörös
                  arccal.</p>
               <p>- Seregeknek Istene! Megbabonázta e család a fejedelmet - súgá az udvarmesternek,
                  kihez legközelebb állott, Csulai uram. - Őfensége egy szerzetest dicsér, egy Mikes
                  Móricot!</p>
               <p>- Még udvari pappá teszi - válaszolta ez kötekedve.</p>
               <p>Csulai mélyet sóhajtott...</p>
               <p>Az ebédet jelentették.</p>
               <p> Ha a délelőtt nem volt is egészen kedvező a Mikes családra nézve, tagadhatatlan,
                  hogy a délután fényesen, ragyogón kezdődött.</p>
               <p>Rákóczi a lakoma alatt mindig nyájasabbá és közlékenyebbé lett.</p>
               <p>Emlékezet óta kevés nő iránt volt annyi udvariassággal, mint Ágnes asszonyhoz.</p>
               <p>És Zsigmond úr is a kegytől szédülve feledte Sárát, a Tarnóczi családot s azt,
                  hogy házának sérthető oldala van.</p>
               <p>Csakugyan boldog napra virradtam föl! - gondolá a vendégek egészségére fenékig
                  ürített pohárba tekintvén.</p>
               <p>Az udvaroncok pedig komoly aggodalomba estek.</p>
               <p>- Még kegyelmébe veszi Zsigmondot - súgák, ebéd után egy kis csoportot alkotva a
                  rokon érzelműekből.</p>
               <p>- Fájdalom! Semmit sem tudunk múltjáról. Évek óta mély homályban élt. Ki figyelt
                  volna rá? Ki képzelheté, hogy megint fölkaphat az ugorkafára?</p>
               <p>- Bevádolni sem lehet.</p>
               <p>- Nincsenek adataink.</p>
               <p>- Egyetlen hibáját, hogy pápista, jól tudja a fejedelem.</p>
               <p>- Megint megszűnik az udvar tiszta lenni - sóhajtá Csulai uram.</p>
               <p>- Talán még remonstrálhatnak a svékusok.</p>
               <p>- Mit? Hisz a római hit a bevett vallások közé tartozik.</p>
               <p>- De azért őfenségének nem kellene palotáját gyanús néppel tölteni meg, kik a
                  nádorispán kémjei is lehetnek - mormogá az udvari káplán, ki most szabadabban mert
                  vélekedni, mint a mogyoróbokrok alatt.</p>
               <p>- Ó, a boldog emlékű Bethlen Gábornál is szolgált elég pápista - jegyzé meg a
                  marsall.</p>
               <p>- De akkor jobban tudtuk ám az evangélikus rendek jogait künn védeni, ha benn
                  türelmesebbek is valánk - szólt kritikai szigorral az udvari káplán.</p>
               <p>Míg e halk társalgás néhány főbb egyén közt folyt, addig Mikes Zsigmond a
                  cselédség megvendégeléséről intézkedett.</p>
               <p>A fejedelem pedig Mikesnével és Serédivel, ki kedvelt tanácsnoka volt, a díszterem
                  melletti szobában beszélgetett, s az urak alig vevék észre, midőn helyét odahagyva
                  közéjök lép.</p>
               <p>- Úgy gondolom, hogy Poznai allovászmesterem hűn teljesíti kötelességét - szólt a
                  marsallhoz.</p>
               <p>- Poznai, fenséges uram, a legjobb szolga.</p>
               <p>- S így Mikes Zsigmond őkegyelmét nem tehetem régi állomására vissza?</p>
               <p>- Az allovászmester, kegyelmes fejedelem, éppen semmi hibát nem követett el -
                  válaszolá a csodálkozó marsall.</p>
               <p>- Eszerint tehát kényszerülve leszünk Mikest főlovászmesterré nevezni. No, nem is
                  nagy baj. Hisz ha nyugalomba nem vonul, már eddig rég elérte volna a most neki
                  szánt állomást. Senki sem tekintheti tehát az ő kineveztetését igazságtalan
                     favornak, vagy pedig mások mellőzésének.</p>
               <p>A körülálló udvaroncok alázattal és színlett örömmel fogadák a magas kegyet.</p>
               <p>De az udvari káplán le volt sújtva, s ha a tegnapi vadászaton rossz fát nem tesz
                  vala a tűzre, most a szentírásra és Sámuel próféta büszkeségére támaszkodva
                  bizonyosan egész kenettel emelt volna tiltakozást a reformált hit veszélyben
                  forgása és az Antikrisztus országának terjedése miatt; de így csak lassú sóhajok
                  által adott bánatának, ingerültségének és gondolatban élő átkainak szárnyakat.</p>
               <p>A fejedelem intésére egy apród sietett Mikest előhívni.</p>
               <p>Ez már hallá a magas kegy hírét, meghatva közelg, a díszterembe lép, minden szem
                  feléje fordul, s Rákóczi már a marsallal kezdett intézkedéseit végzi is, hogy
                  kegyelmes szándékát Zsigmond úrnak hamar adhassa tudtul, midőn az udvaron nagy
                  csörömpölés hangzik.</p>
               <p>A csörömpölést kiáltás és civódások követék.</p>
               <p>Mikest egy tagja “a nemesi társaságnak” egészen fölzavart arccal szólítja ki.</p>
               <p>Az öregúr viaszsárga lesz. Leírhatatlan szorongás fogja el. Távozni és maradni sem
                  tud. Csak térdei reszketnek.</p>
               <p>- Mi dolog? - kérdé Rákóczi.</p>
               <p>Senki sem felel meglepetés vagy tartózkodás miatt.</p>
               <p>Ágnes asszony gyorsan rohan ki a mellékszobából.</p>
               <p>Az illem szabályai, mint a megoldott gombolyék, össze vannak kuszálva.</p>
               <p>Némely arcon káröröm villámlik föl.</p>
               <p>Csulai égre vetett szemmel áll, mintha Ishár fiának Áron főpap elleni
                  föllázadásáért Jehova büntetését kérné.
               </p>
               <p>- Mi történt? - tudakolta ismét a fejedelem.</p>
               <p>Tarnócziné asszony és az alkirálybíró a díszterembe lépnek.</p>
            </div>
            <div type="chapter">
               <head>11</head>
               <p>- Fönséges uram, nagy hatalmú és tündöklő erényű uralkodónk! - kezdé Tarnócziné
                  mély bókok közt -, midőn Gibeonba ment volna Salamon király, hogy ott áldoznék,
                  megjelent az Úr éjjel az ő álmában, és mondá: kérj, amit akarsz, hogy adjak
                  tenéked! És válaszolá Salamon: Ó, én Uram és Istenem, te tettél engemet, te
                  szolgádat, királlyá, Dávidnak az én atyámnak helyette. Én pedig kicsiny gyermek
                  vagyok, és nem tudom a népet igazgatni, melyet magadnak választottál, s mely oly
                  nagyszámú nép, hogy meg sem számláltathatik, meg sem írattathatik az ő sokasága
                  miatt. Adj azért a te szolgádnak értelmes szívet, hogy tudja megítélni a te
                  népedet, és tudjon választást tenni a jó és gonosz között!... És tetszék e beszéd
                  az Úr előtt. Mondá azért Salamon királynak: Mivelhogy te nem kívántál magadnak sem
                  hosszú életet, sem gazdagságot, sem pedig ellenségeid fölött győzedelmet, hanem
                  kívántál értelmet az ítélettételre, ímé, én a te beszéded szerint cselekszem
                  veled, és adok neked bölcs és értelmes szívet, úgyannyira, hogy valamint hozzád
                  hasonló nem volt előtted, utánad sem támad senki. Sőt még azt is, amit nem
                  kívántál, megadom tenéked, tudniillik a gazdagságot és dicsőséget. És ha utaimon
                  járandasz, teljesítvén az én végzéseimet és parancsolataimat, meghosszabbítandom
                  életednek idejét is... Erdély fejedelme -
                  folytatá szónoki hangon Tarnócziné -, nagynevű és fényű Rákóczi György! Amit
                  Izrael Istene föltétlenül adott Salamon királynak, tudniillik a bölcsességet,
                  gazdagságot és dicsőséget, mindazt te teljes mértékben bírod. S én árva özvegy,
                  keserűséggel szívemben, imával és átokkal ajkaimon, mást nem kívánhatok számodra,
                  mint azt, hogy a szent Isten, ki lelkedbe néz és szavaimat hallja, oly mértékben
                  juttassa neked is, amit Salamon királynál föltételekhez kötött, tudniillik a
                  hosszú élet ajándékát, amily mértékben fogok én, a teáltalad kormányzott
                  országban, részrehajlatlan igazságot és szigorú elégtételt nyerni azon mély
                  megsértésre nézve, mely rajtam most követtetett el, s melyhez hasonlót a szemérmes
                  nap arca igazhitű keresztény népek közt egy század folyama alatt alig lát.</p>
               <p>Rákóczi csodálkozással hallgatá a szónokló árva özvegyet.</p>
               <p>- Mi történt? Beszélje el, terjessze színünk elébe - szólt összevont homlokkal. -
                  Alattvalóink nem hányhatják szemünkre, hogy az igazságot elnyomtuk, vagy
                  ítéletünkben a bűnnek kedveztünk volna.</p>
               <p>- Fenségedtől én csak annyiért esdeklek, mély alázattal, hogy legyen szemtanúja a
                  törvényes eljárásnak, melyet egy hölgyrabló család feje ellen - ekkor az árva
                  özvegy Mikes Zsigmondra mutatott kezével -, ezennel végrehajtatni fogok.</p>
               <p>A meglepetés szoborcsoportokká varázslá a díszteremben levő vendégeket.</p>
               <p>- Csak az eszelősök kétkednek a gondviselésben! - sóhajtott föl, égre emelt
                  tekintettel Csulai, ki a Mikesek meggyaláztatásán, csupa vallásos buzgóságból,
                  leírhatlan örömet érzett.</p>
               <p>Tarnócziné háládatos szemet vetvén a káplánra, az alkirálybíróhoz majdnem
                  parancsoló arckifejezéssel szólt:</p>
               <p>- Lépjen kegyelmed nemzetes és vitézlő Mikes Zsigmond uram elébe, s olvassa föl az
                     admonitionalis levelet, melyet kezében
                  tart.</p>
               <p>Úgy történt, mint az árva özvegy akará.</p>
               <p>Az ünnepélyes megintés a gonoszul elrablott Tarnóczi Sára nevű leányzónak tüstént
                  kézbesítése iránt sztenori hangon fölolvastatott.</p>
               <p>Különös gonddal volt az okiratban kiemelve, hogy Mikes Zsigmond a visszakövetelő
                  anyát tévutakra akará vezetni, s vele elhitetni igyekezett, miként szerencsétlen
                  leánya haramiabanda által raboltatott el; holott most is a várban van, s még a
                  bűnösöknek nem sikerült máshová szöktetni, vagy merényletök beleplezése végett
                  örökre láb alól eltenni, minek egyébiránt ily előzmények utáni megtörténésétől az
                  árva özvegy Tarnócziné, ki a Mikesek jellemét ismeri, minden percben retteg.</p>
               <p>- Igaz-e a hölgyrablás vádja? - kérdé Zsigmond úrtól a fejedelem, ki, mint az
                  özvegy előre látta, tevékeny vérmérsékénél fogva nem bízhatá az ügyet, minden
                  személyes közbevegyülés nélkül, a törvényes eljárásnak rendes folyamára. De
                  Zsigmond úr a szerencse tetőpontjáról, a fejedelmi kegy szédítő magasságából
                  egyszerre hullván a gyalázat és megaláztatás porába, még nem tudott annyira
                  magához jönni, hogy a vallomás vagy tagadás szavait ajkaira vehesse. Csak rákvörös
                  arca, nehéz lélegzése és kapkodó modora árulá el a kínokat, melyeknek martalékává
                  lőn.</p>
               <p>Ágnes asszony, a szelíd, engedelmes és félénk nő vette föl tehát családja
                  védelmét, azon aránylag nyugodt és óvatos módon, mely a válságos percekben éppen
                  az átengedő jelleműeket, kik máskor kevés hatékonyságot fejtenek ki, szokta
                  megkülönböztetni. - Tagadhatatlanul - szólt - a mi hajlékunkban van Tarnóczi Sára.
                  Ma éjjel érkezett. Hogy csak az erőszaknak engedve jött-e ide, vagy hajlamát is
                  követte, annak még utána nem járhattunk. Őt, fenséges uram, mint ismerőseink egész
                  köre esküvel bizonyíthatja, néhai atyja kisebbik fiunknak, Kelemennek ígérte, s
                  mert évek óta hőn szerettetik, s anyja tilalmáig családunkhoz számította magát,
                  okunk volt hinni, hogy érzelmeit mostan sem változtatá meg. Két fiunk és Mikes
                  Mihály társaságában távozott hazunnan, s hozzánk jötte bármily okból történt,
                  annak módját magunk sem tartottuk helyeselhetőnek. Én Kelement a várból tüstént
                  Mihály bátyjához küldöttem, férjem írt Szebenbe, hol Tarnócziné asszonyt lenni
                  gondoltuk, és Sárát még ma reggel Szentlélekre vissza akartam vinni, hogy távozása
                  föl ne tűnjék, s hogy a menyegző előtti napokat otthon töltse; mert az anya
                  beleegyezését e szerencsétlen bonyodalom után bizonyosnak hittük. Ezalatt
                  Tarnócziné véletlenül megérkezvén, oly lármával és oly nyilvánosan követelte
                  Sárát, hogy ittlétének bevallása százszor többet ártott volna a leány hírnevének,
                  melyhez semmi mocsok nem férhet, mint családunknak. Meg kellett menteni a
                  gyalázattól, melybe saját anyjának bősz haragja taszítja vala, s ezért tagadtunk
                  mindent; de erős szándékunk volt, mihelyt a figyelem másfelé fordul, s legkésőbb
                  még ma éjjel hazavinni őt. És így távollétének oly magyarázatot adhatott volna,
                  mely becsületet nem sért, gyanút nem hagy fönn. Kegyelmes fejedelem, én idős
                  asszony vagyok, s nem akarnék koporsóm szélinél jönni örök meghasonlásba
                  lelkiismeretemmel és az Istennel; de úgy üdvözüljek a mennyben, s hagyjak
                  becsületes nevet magam után a földön, amily igaz, hogy csak fenséged megérkezése
                  függeszté föl szándékunk végrehajtását!</p>
               <p>Zsigmond úr följajdult neje esküjére. Ő a szorongatás perceiben feledé, hogy Ágnes
                  asszonnyal nem közölte tervét, Sárának Moldvába ragadtatásáról, melyet az éj
                  homályának beálltával akart fiai által végrehajtatni.</p>
               <p>Ó - gondolá zúzott szívvel -, feleségem hamis hitet tett le! Szeretetből
                  cselekedte; de nem fog több nyugodt órája lenni! Mi vár még reánk?</p>
               <p>Mikesné elég ügyes mentsége kedvezően hatott Rákóczira.</p>
               <p>- Hozzák színünk elébe a leányt! - parancsolá szigor nélkül szavában és arcán.</p>
               <p>Csend és feszítő várakozás.</p>
               <p>- Most a fejedelem mindent rózsaszín üvegen át fog nézni - súgá a marsallnak az
                  udvarmester.</p>
               <p>- Majd pityereg egy keveset a leány, aztán bevallja, hogy szereti a rablót, s
                  ekkor kézfogást tanácsol őfensége, a család hálakönnyek közt borul térdre, s mi
                  feleségeink számára a vadászati kalandokon kívül más érdekes hírt nem is vihetünk
                  haza - válaszolt a marsall.</p>
               <p>- Tarnócziné - jegyzé meg Döme diák - nem békül ki a Mikesekkel. Hideg s
                  kárörvendő arcvonalai kezeskednek, hogy leánya becsületét tekintetbe sem veszi, és
                  a rablót gyűlöli.</p>
               <p>- Legalább a lovászmesteri állomás meg van ingatva - folytatá a suttogást az
                  udvarmester.</p>
               <p>- Könnyen lehetne oly hírt forgásba hozni, mely után a rablott menyasszony és ipja
                  inkább vágynának az udvari élet helyett a falusi magány pásztoróráit továbbfűzni -
                  mondta a marsall.</p>
               <p>- Nincs még minden kocka elvetve. Bízzunk, reméljünk! - buzdítá híveit a kegyes
                  Csulai uram.</p>
               <p>Mikes Zsigmond szeretett volna lába alatt egy süllyesztőt, úgy, mint a legrégibb
                  épületeknél volt szokásban, hogy a titkos rugó megbillentésével a várpincében, az
                  épület fundamentuma alatt, a kaszatömlöc tilói
                  közt vagy a családi sírbolt egyik rézkoporsójában lehessen.</p>
               <p>Ágnes asszonynak mozogtak ajkai... imádkozott.</p>
               <p>Kapronczai György azon bosszankodott, miért nem férfi Tarnócziné, hogy most
                  párbajra hívhatná.</p>
               <p>Horváth Ferenc a hamar föllángoló szív ritkán salaktalan kíváncsiságával gondolá:
                  - Végre megláthatom az isteni Sárát, kinek szépségét ezerszer harsogtatta fülembe
                  a hír trombitája! Valószínűleg sápadtabb fog lenni, mint máskor, de ingerült
                  idegei, szemérme és könnyező pillái leírhatlan bűbájt vetnek egész lényére.</p>
               <p>Haller Péter pedig, ki Tarnóczinét, midőn botrányt akart ütni, haraggal hagyta
                  oda; ki Kassai lakába sietett, hogy a fejedelmet Sára és Kelemen részére
                  közbevegyülésre bírja, s ki Rákóczi távozása után néhány órával érkezvén meg,
                  mihelyt ennek Mikes Zsigmondhoz meneteléről értesült, tüstént kocsira ült, hogy az
                  uralkodó oldala mellett lehessen, s ott a szerelmespár érdekeit képviselje;
                  ismétlem Haller Péter csendesen lépett a díszterembe, éppen midőn a háta mögött
                  kardcsörtetést hallott, és Sárát látta “a nemes társaság” két tagjának kíséretében
                  a terembe és a fejedelem színe elébe közelíteni.</p>
               <p>Meg nem foghatá, mi történik. Keskeny mellén átfonta száraz karjait, lapos orra
                  kitágult, kis szemei fürkésző éllel csapongtak szanaszét, s testének legnemesebb
                  része, az annyiszor félreismert és senkitől nem értett szív, lázasan vert, nemes
                  aggodalmak, önáldozó eszmék és önzéstelen félelem miatt.</p>
               <p>- Isten, őrködjék gondviselésed azok fölött, kiknek minden bűnük, hogy nagyon
                  tudnak szeretni!</p>
               <p>E sóhaj emelkedék Haller Péter szűk és rekedt melléből.</p>
            </div>
            <div type="chapter">
               <head>12</head>
               <p>Rákóczi az elébe vitt Sárától nyers, de kedélyes hangon kérdé:</p>
               <p>- Szerelmesek vagyunk, ugye? Menekülni akartunk a szülei hatalom alól? Féltünk a
                  mama bele nem egyezésétől? Hüm! Elég nagy hiba. A lány kötelessége az
                  engedelmesség. Nincs boldogság oly szövetségben, melyet a szülék őszinte áldása
                  nem kísér. Kelement férjül más úton is meg lehetett volna nyerni, s ha most nem,
                  egypár év múlva.</p>
               <p>- Én nem óhajtottam Mikes Kelement férjül. Én sohasem fogok neje lenni.</p>
               <p>- Tehát csakugyan erővel hoztak, leányom, ide? - kérdé Rákóczi szokatlan
                  fölindulással.</p>
               <p>- Önként nem jöttem volna.</p>
               <p>- Ne szépítsed tettedet! Ne hárítsad magadtól el a részt, mely a bűnből sajátod!
                  Egy fiatal leánynak szépségénél is szebb tulajdona az őszinteség.</p>
               <p>- Igazat mondottam, nagyságos fejedelem.</p>
               <p>- Ismét kérdezem, becsületes véredben és növelésedben bízva... erővel hoztak-e
                  ide?</p>
               <p>- Úgy, fenséges uram!</p>
               <p>- S ki?</p>
               <p>Sára hallgatott.</p>
               <p>- Felelj, leányzó, ki hozott?</p>
               <p>- Kelemen... Mihály.</p>
               <p>- És János - szólt közbe Tarnócziné.</p>
               <p>- S nem óhajtok forróbban semmit - zokogá Sára -, mint hogy tüstént távozhassam e
                  helyről.</p>
               <p>- Tehát elraboltattál! De egészen tudtod nélkül történt-e ez, vagy pedig sejtetted
                  a tervet, s hallgatva beleegyeztél?</p>
               <p>- Semmi jelből nem gyaníthattam céljokat.</p>
               <p>- Azonban szíved legalább titkon örvendett. Ugye, kisasszonykám, nem bánkódtál a
                  merény sikerülésén? S tán magadban áldottad is, midőn az illem kedvéért szavaiddal
                  kárhoztatád?</p>
               <p>- Szívemben és ajkaimmal átkoztam - szólt Sára határozottan.</p>
               <p>- Uraim - mondá ekkor Rákóczi a kísérethez fordulva -, a panaszló anyának, mint
                  látszik, igaza van. Országomban példátlan bűn követtetett el, s a bosszuló igazság
                  szigorú elégtételt követel. Törvényeink szerint a nőrablás honárulási sorba esik,
                  büntetése jószág- és fejvesztés a tettesre és társaira egyaránt. Direktorunknak
                  kötelességévé fog tétetni a keresetnek megindítása, mégpedig a legközelebbi
                  országgyűlés folyama alatt. A pallos föl van emelve, hogy sújtsa az erkölcs- és
                  törvénytapodót, a gazdag várban oly kérlelhetetlenül, mint a pórnép
                  kunyhójában.</p>
               <p>Sára sikoltva rogyott össze.</p>
               <p>E véletlen változást nála a jelenet izgatottságából folyónak tekintették.</p>
               <p>Valami mélyebb érzés kitörésének senki sem vette.</p>
               <p>- Kegyelem fiaimnak! - kiálta Zsigmond úr térdre borulva. - Minden gyermekeimet
                  egyszerre veszítsem-e el? Kegyelem!</p>
               <p>- Hatalmunkban nincs az igazság folyamát föltartóztatni - szólt palástolhatlan
                  szánalommal Rákóczi. - Bíráskodik fölöttök az országgyűlés. Példát kell adni.</p>
               <p>- Háznépem a föld színéről ki fog irtatni! Miért élek? Szegény Ágnes, kedves
                  Ágnesem, ne nyisd föl többé szemeidet! Mit tudnál ezentúl látni a világon?...
                  Vért! Vért... magzataidét.</p>
               <p>Ágnest, kit magánkívül vittek ki a főurak a teremből, csak szemeivel követé a
                  szerencsétlen férj; tántorgó lábaival nem tudta volna.</p>
               <p>- Mi az ők büntetése leányom sorsához képest! Nevén és pártáján szenny. Ki fogja
                  Sára becsületét védni, s ki hisz a védelemben? - sóhajtá Tarnócziné rajongó hangon
                  s bú közé rejtett bosszúvággyal.</p>
               <p>- Ne tartson attól, asszonyom! - szólt Rákóczi, s udvaroncain és kíséretén
                  végigtekintett. - Urak - folytatá -, melyik fogja védni kegyelmetek közül Tarnóczi
                  Sára erényét; nevét és kezét kötve az ő szeplőtlenségéhez? Az anya és a leány itt
                  vannak. Melyik a kérő?</p>
               <p>Többen váltak ki, s legelőbb Horváth Ferenc.</p>
               <p>A helyzet regényes és megindító volt; a nemes szívet s kalandori hajlamot egyaránt
                  igénybe vette.</p>
               <p>- Mi is, kiknek nőnk van, védjük a kisasszony becsületét szóval, fegyverrel.</p>
               <p>- Én büszke leszek, ha kérőül fogad el - mondá maga Serédi is, ki a fejedelemné
                  rokona, s még jó korban levő özvegy volt.</p>
               <p>- Leányom kezét - szólt köszöngetve Tarnócziné - Haller Péter uram akarta az
                  elrablás napján megkérni. Ha most ártatlanságán nem kételkedik, úgy övé az
                  elsőség.</p>
               <p>- Inkább kétkedném a szentírásban, inkább a nap tiszta sugáraiban, inkább az éj
                  sötétségében, inkább, hogy ébren vagyok!... Remélhetek-e? - szólt Haller Péter
                  Sárához fordulva.</p>
               <p>Tarnócziné leányán hideg rázkódás futott keresztül. Mi volt előtte az életöröm?
                  Hol találta volna föl azt többé?... S a megtagadás a becstelenség bevallása
                  volna.</p>
               <p>Igent rebegtek ajkai.</p>
               <p>- A törvényszék ítélni fog - mondá ekkor a fejedelem -, s ha a vádlottakat bűnben
                  találandja, s fejök fölött pálcát tör, a kincstáramra szálló birtok legyen az ara
                  jegyajándéka.</p>
               <p>- Átok reám! - nyöszörgé Sára.</p>
               <p>- E leány nemes lelkű, és sajnálja, hogy dúsgazdaggá lett - súgta Döme diáknak az
                  udvarmester.</p>
               <p>A fejedelem bizonyosan halálát érzi, hogy így megváltozott; e pazarlás után nem
                  élhet sokáig - gondolá a diák.</p>
               <p>- Hehe! Sára kisasszony furfangos egy szer - jegyzé meg halkan Serédi.</p>
               <p>- Hogyan? - kérdé Csulai uram.</p>
               <p>- Tisztelendőséged nem sejti? Ő Hallerhoz megy nőül. Így döntetlen marad a
                  főkérdés. Hisz Péter barátunk legalább hatvanéves lehet, s hálni alig jár belé a
                  lélek.</p>
               <p>Tarnócziné egy igen szép és átgondolt szónoklatban kezét, lábát csókolta a
                  nagylelkű fejedelemnek, s karon fogott leányát magával vonva, mély bókok közt
                  távozott.</p>
               <p>Az alkirálybíró nyomban követé.</p>
               <p>- Elvitte a víz a pápista lovászmesterségét - súgá ide-oda Csulai.</p>
               <p>Rákóczi meg volt hatva.</p>
               <p>- Örömet akartam hozni e házba, s gyászt hagyok! - sóhajtotta távozásakor.</p>
               <p>Midőn a tornáchoz ért, rendeletet adott Mikes Mihály, János és Kelemen
                  elfogatására s bebörtönzésére, míg kezeseket állíthatnak.</p>
            </div>
            <div type="chapter">
               <head>13</head>
               <p>Az öreg Zsigmond halottként hevert karszékén.</p>
               <p>Ágnes asszony hálószobájában térdelt a feszület előtt.</p>
               <p>Az idő haladt, s alkonyodott a láthatár.</p>
               <p>- Elmetszetének minden ágai a vén törzsnek!... A poroszlók most teszik rájok
                  kezöket, most verik bilincsbe, János védelmezi magát, sebet kap, vére csorog. Ne
                  öljétek meg Kelement! Kegyelem, irgalmazzatok!... Agyam ég!... Mikes Mihály gúzsba
                  kötve hever... Egy üstökös kilépett útjából, a földhöz ütközik, sörénye meggyújtja
                  a világot... Ah! Velőm ég! Vizet, vizet! - kiálta bősz ábrándokkal küzdve Zsigmond
                  úr.</p>
               <p>Az öreg vad merengését neje szakítja félbe.</p>
               <p>- Hála neked, mennyei atyám, ők szabadok!</p>
               <p>- Fiaim? - kérdé az apa őgyelegve.</p>
               <p>Ágnes asszony Judit levelét mutatja, melyben ez írja, hogy mind a három Mikes,
                  midőn az alkirálybíró- és Tarnóczinénak a várba jöttét hírül vevé, rögtön Moldvába
                  indult. Kalauzuk a titkos ösvényeket jól ismeri, s a pandúrok többé utol sem
                  érhetnék őket, ha nyomon követnék is.</p>
               <p>Zsigmond átölelte nejét, sírt örömében, mint a gyerek.</p>
               <p>- Tehát mentve vannak. Mily boldogok vagyunk! - szólt.</p>
               <p>- De örök száműzetésben. Fiaink földönfutók.</p>
               <p>- Az is boldogság - válaszolá az anyának az apa.</p>
               <p>Ekkor lépett Móric be, azon férfiú, kit Kassai erdőmesterénél s Rákóczi vadászatán
                  láttunk.</p>
               <p>Az agg pár elébe rohant.</p>
               <p>- Ah! Mégis van fiunk. Lesz családunk. Lesz aki fenntartsa nevünket. De... nagy
                  ég! A nőtlenségi fogadás! - sóhajtá az apa.</p>
               <p>- Ne aggódjatok, édes szüléim! Az Isten jó. Elkéstem, nem levén korán értesítve a
                  történtekről. Azonban még semmi sincs vesztve. Legfölebb a vagyon. Testvéreim
                  vissza fognak jönni. Amely percben az ítélet kimondatik, bízvást közinkbe
                  léphetnek. Mindent rendbe hozok a fejedelemnél. Hozzá sietek a szükséges percben.
                  Szava lekötve. Testvéreim mentvék. Én kezes vagyok mindeniknek hajszáláért.</p>
               <p>- Te a száműzött?... Szegény Móric, megtébolyodott.</p>
               <p>- A fejedelem nem játszhatik szavával. Neki teljesítni kell, amit kívánok.</p>
               <p>- Megőrült!... Még ezt a csapást is ránk mérte az ég! Miért tanultunk imádkozni!
                  Ágnes, ne térdelj többé az oltár előtt. Nőjön kövein föl a bogáncskóró, s kígyók
                  sziszegjenek málló porai közt.</p>
               <p>- Kicsinyhitűek, emeljétek inkább kezeiteket föl az Úrhoz, ki csodálatos utakon
                  vezeti sorsunkat!</p>
               <p>Oly varázserővel bírt Móric tekintete és egyszerű intése, hogy Ágnes asszony
                  imádkozva mondá: - Legyen meg, uram, a te szent akaratod!</p>
               <p>És Zsigmond úr halkan ismétlé az átengedés, a megnyugvás szavait.</p>
               
            </div>
         </div>
         <div type="group">
            <head>Harmadik rész</head>
            <div type="chapter">
               <head>1</head>
               <p>Míg Mikes Zsigmond úr és Ágnes asszony kifejezhetlen szerencsétlenségök közt a
                  hitben leltek vigasztalást, s imádkozva mondták: “Legyen meg, mennyei atyám, a te
                  szent akaratod!”, addig a kegyes Tarnócziné száz- meg százszor ismétlé: “Immár a
                  fejsze a fáknak gyökerére vettetett... alleluja! A Krisztus, az ő gabonáját az ő
                  csűrében betakarja, a polyvát pegidlen megégeti olthatatlan tűzzel,
                     alleluja!... A polyvák a pápisták, a fa a
                  Mikes család, alleluja!”</p>
               <p>Alkonyult.</p>
               <p>Judit asszonynak a szenvedő Sárát kellett ápolni, Jutka leányzó Tarnóczinétól a
                  cofra címet nyerte díjul, hogy a szobába hívatlanul benyitott. Minden óhajtá a
                  várkastély úrnőjét, lármás tevékenység helyett, földiekre nem gondoló merengésben
                  hagyni.</p>
               <p>Éj lőn, s az árva özvegyet még mindig sajátszerű elragadtatás környezé.</p>
               <p>- A rókáknak barlangjok vagyon, az éji madaraknak saját fészkök, mondja a
                  szentírás; de, alleluja, Mikes Zsigmond fiainak nincsen hová fejöket lehajtsák.
                  Pedig - folytatá az áhítatos nő - a várnak, hol máig laktak cifra termeiben
                  Heródiás leánya és a feslettség számára ezer
                  puha vánkos volt. S mint pengett a cimbalom, mint sikolta a tárogató, mint járt
                  körben a serleg, hogy a tobzódó nép az én férjemet asszonynak gúnyolja, ha fenékig
                  nem tudta kiürítni! A Mikesek idegenítették el Sebestyén szívét tőlem és az
                  Istentől. Nehezedjék az Úr keze reájuk! Késő éjig táncoltak e hitetlen család
                  cimborái és rokonai. A nő a férfi vállára veté kezét, bátran nézett szeme közé, és
                  a szeméremnek egy vércseppje sem szökellt arcára, midőn tekintetök találkozott.
                  Heródiás egyik leánya csábító mozdulatokkal lejtett a nagy termen végig. Lihegő
                  mellén a lepel átlátszó és nyaka fedetlen volt. Sebestyén pedig sokáig nem fordítá
                  el róla tekintetét. Ők, Zsigmond úrtól kezdve mindnyájan célzásokat ejtettek
                  ellenem, kinevették dorgálásaimat... dőzsöltek, vadásztak, világi dalokat
                  énekeltek. S a világ őket még jámbor életűeknek is tartá... Botrányok háza,
                  mihelyt birtokomba jutsz, széthányatom a padimentumot, le fogom veretni a falak vakolatját, elhordatom az ajtóküszöböt, a
                  kilincset és a félfákat, s ha koldussá leszek is, nem fog semmi, amit csak bűnös
                  testök érintett, az épületben maradni... Azt mondják, fösvény vagyok; vesztegetővé
                  leszek. Tudok én az Úr dicsőítéséért áldozni! Alleluja!... Ők megaláztattak. S
                  boldog az én magzatom, Sára, mert az örök kegyelemtől eszközül választatott a
                  hitetlen nemzetség semmivé tételére! Őt a szentlélek szállta meg, hogy elfordítaná
                  szívét a szép külsejű, de hivalkodó és erkölcstelen Mikes Kelementől. Szerette
                  Béliál gyerekét, s mégis ellene vallott.
                  Megtagadá az ifjút; önként ment a vén karjaiba. Ki képzelte volna? Alleluja!</p>
               <p>Tarnócziné akkora lelkesedésbe jött, mintha e percben szorosabb szövetségbe lépett
                  volna az éggel, s már az átszellemülés pontján állana.</p>
               <p>Jutka az ajtó küszöbén rémülve hallá az “allelujákat”, és sokáig nem merte behozni
                  a vacsorát, melyet az árva özvegy, hogy magára lehessen, szobájába rendelt
                  volt.</p>
               <p>S Tarnócziné most még le sem hordotta a késedelmes cselédet.</p>
               <p>Hagyá őt teríteni, és folytatá merengéseit.</p>
               <p>Étvágya nem akart kegyetlenségével versenyezni. Ennek engedte át az egész
                  tért.</p>
               <p>A fejedelem alig haladt fél órát a Mikes-vártól, midőn udvarmestere jelenté, hogy
                  a másnapi vadászatra, Döme diák utasításai szerint, minden intézkedéseket megtett
                  ugyan, de Lupuj vajda a moldvai határszélekről hirtelen hazatért, s ezen újabb
                  értesítés után ő - tudniillik az udvarmester - őfensége kegyelmes parancsát jött
                  az iránt venni, vajon szükséges-e már a kétszáz székely darabont kirendelése?</p>
               <p>Rákóczi arca borús lőn. - Hívjátok ide Horváthot... nem... hívjátok Kapronczait! -
                  szólt a szokottnál élesebb és emeltebb hangon.</p>
               <p>A két testőrtiszt nem állott oly távol, hogy ne hallhassa megneveztetését.</p>
               <p>- Kulcsot kapsz, barátom, Horváth, a legszebb lány szívéhez.</p>
               <p>- Már elejtettem; de te veszed föl a sárból a váradi vár kulcsát - válaszolta ez
                  Kapronczainak mosolyogva, bár nem minden irigység nélkül.</p>
               <p>Kapronczai derülten közelít Erdély uralkodójához, sejtvén, hogy megbízás vár rá, s
                  azon kéjálommal telve, hogy a “nemes társaságból” most neki van jövendője, ő a
                  szerencse fia, a perc kegyeltje.</p>
               <p>- Lupuj vajda - mond a fejedelem, nem annyira a testőrhöz, mint az egész
                  környezethez szólva - egy régi szerződés által van kötve a szökevények kiadására,
                  midőn honárulási vád forog fönn. Három Mikes lépte át eddig már Erdély határait.
                  Mindenik nőrablással vádoltatik, mindenikre nótapör vár. S te, fiam, Kapronczai,
                  még virradat előtt Jászvásárra fogsz indulni, a vajdától e szökevények kézbe
                  szolgáltatását követelendő. Utasításaimat az éjjel veszed.</p>
               <p>- Fenséges uram! - szólt az ifjú meghajlott térddel és esdeklő hangon -, a Mikesek
                  rokonaim, Zsigmond úr jótevőm.</p>
               <p>- De a “nemes társaság” tagja vagy - válaszolá szigorral a fejedelem.</p>
               <p>Kapronczai mély bókkal és sebzett szívvel vonult vissza.</p>
               <p>- Mi lappanghat e küldetés burkában? - töprenkedett Döme.</p>
               <p>- Isten bocsássa meg gyöngeségemet; de kezdem sajnálni a Mikeseket, ámbár pápisták
                  - súgá most Csulai uram.</p>
               <p>- S hiszi-e kegyelmed, hogy őfensége örvendene e nőrablók kiadatásán? - tudakolta
                  halkan az íródiák.</p>
               <p>- Hogyan? Hisz a fejedelem egyházunknak híve, a közerkölcsiség őre és
                  bosszulója.</p>
               <p>Döme fanyar mosollyal szakítá meg a párbeszédet.</p>
               <p>A hopmester a fejedelem színéhez közelítvén, megint azt a kérdést merte
                  kockáztatni, hogy mi történjék a kétszáz székely darabonttal és önkéntessel.</p>
               <p>- Az egész vadászat elmarad, holnap székvárosunkba visszatérünk.</p>
               <p>A hopmester rémült arca mosolyt vont a vén Kassai cserepes, vékony ajkaira.</p>
               <p>- A szállás körüli rendelkezések füstbe mentek, hé, hé! A kíséret Isten jóvoltából
                  számos, és tegnapról tudom, hogy sok borra, pecsenyére és sok ágyra van szükség.
                  Kegyelmednek, hopmester uram, közel van egy kis birtoka. Remélem, ott fogunk az
                  éjjel dőzsölni. Bővelkedik-e elajándékozandó aranyserlegekben, he-he!</p>
               <p>- Életem és vagyonom a fejedelemé - válaszolta Kassainak az udvarmester -, de -
                  folytatá - a falu, melyet kegyelmed említ, oly kicsiny, hogy e had harmadát sem
                  fogadhatná be. A nagyobb részt sátrakba kell telepítnem. Szűk udvarházamon kívül,
                  melyben alig férhet el őfensége, csak a papi laknak nincs lantornaablaka és agyagpadlata. Az egész véletlennél tehát csak
                  azt sajnálom, hogy kegyelmednek, drága barátom, köszvényes lábai könnyen
                  szenvedhetnek, miután unitárius létére nem szánhatja magát reá, hogy egy plébános
                  hajlékában töltse az éjt.</p>
               <p>- Ne féltsen engem, drága barátom - vigyorgott Kassai -, mert őfensége az állami
                  ügyekben tanácsomat akarja kihallgatni, s kegyelmednek parancsolatot ad, hogy
                  számomra lakást a számára fenntartandó szobákból rendeljen.</p>
               <p>Döme diák oly ügyesen tudott Kassai és az udvarmester körül sompolygani, hogy a
                  halk szóváltásból némely töredéket elleshetett.</p>
               <p>Tehát csakugyan fontos küldetést nyert Kapronczai? - gondolá. - Pedig az ifjú a
                  finom fogásokra aligha bír elég ügyességgel. Kezdek örvendeni, hogy ma a titkos
                  dolgokat Kassai őnagysága kezeli, s nem én. Azonban várjunk még, ki tudja, estig
                  mi történik?</p>
            </div>
            <div type="chapter">
               <head>2</head>
               <p>Végre az udvarmester elhelyezteté a vendégeket.</p>
               <p>A kis falu, mely három nemzedék óta földesurat nem látott, a sátraknál is kevesebb
                  kényelmet ígért. A vendégek tehát többnyire szabadban vertek tanyát, s Csulai
                  uram, ki nem volt az éji friss légnek és a ropogó fenyőmáglyák körüli
                  heverészetnek barátja, a paplakba utasíttatott.</p>
               <p>Iszonyú ellenszenvet kellett legyőznie, hogy a küszöböt átlépje. A lelkészt nem
                  találta honn. Ezt csak másnapra várták Csíkszeredáról, hová beteg testvérét, a
                  minorita kolostor gvárdiánját ment meglátogatni.</p>
               <p>A vén gazdasszony, ki egyedül vitte a háztartás terhét, a fejedelem káplánjának
                  szíves fogadására mindent megtőn, ami csak a kevés eszközzel bíró szűkölködés
                  vendégszeretetétől kitelik.</p>
               <p>Csörögefánkot is sütött, lefekvésre fűszeres bort is készített, s a korán pihenni
                  akarónak ágyat a lelkész hálószobájában vetett, s az asztalra kétkarú, fekete
                  gyertyatartóban viaszgyertyát vitt be.</p>
               <p>Csulai uram valóban fáradt és álmos volt; de mihelyt magára maradt, a kisded,
                  tiszta és kedélyes szoba összeesküdni látszék szemei, idegei és kedélye ellen,
                  hogy minden pihenést és szendert messze űzzön.</p>
               <p>A káplán gyanúsan szaglált. Úgy vélte, hogy valami már alig érezhető illat üté meg
                  orrát. Bizonyosan kifüstölte a szobát a gazdasszony, s a légbe vegyült szag a
                  tömjéné. S a falon, a Megváltó körül, néhány más kép is függött, mely távol volt
                  attól, hogy a Melanchtoné vagy Zwinglié legyen, s annál kevésbé Kálviné. Csulai uram
                  elég méltányos ugyan arra, hogy egy plébános lakában ne követelje a hitújítók
                  arcával találkozást; de vallásos buzgalma mégis kizáróbb természetű és
                  türelmetlenebb vala, hogysem szemeit a kereszténység első századainak szentatyáin
                  s a mitrán, tiarán, dicskörön és görbe boton
                  örömmel legeltette volna. Miután pedig a falon függő képek - mint az első és
                  röpkén odavetett pillantás már fölfedezé - egyháziak és jelvényesek voltak, Csulai
                  a szűz hajadonnál is gyakrabban tartá lesütve szemét, vagy úgy hordozá, hogy ritka
                  alkalma lehessen botránkozásra.</p>
               <p>- Helyesebb lett volna a sátort választanom nyughelyül, mint a nicolaiták házát,
                  melyet az ephesusi angyal gyűlölt. De ha már
                  egyszer itt vagyok, legcélszerűbb rögtön lefeküdni és aludni; mert - a közmondás
                  szerint - aki alszik, nem vétkezik.</p>
               <p>Az udvari káplán ez okoskodására a friss, puha, fehér ágynemű is kiválólag
                  befolyt. Levette és az asztalra helyzé a szalagkoszorúval díszlő érckeresztet,
                  mely az ágyfő felett függött, s melyet reggel, mint illedelemhez szokott vendég,
                  még az öreg gazdasszony megjelenése előtt vissza akart tenni. Összefogott kézzel
                  elmondá esti imáját, s vetkezett. De midőn az ágyban hanyatt fekvék, s a különben
                  is kellemetlen benyomású karos gyertyatartó után nyúlt jobbjával, hogy a világot
                  kioltsa, rémülve fedezte fel az átelleni falszögleten Loyola Ignác képét. A haragtól vére arcára szökött, és
                  szeméből az álom elillant. Talpra kelt, hogy a képet letépje, összeszakítsa.
                  Azonban erős megindulásán a végrehajtás percében győzött azon tekintet, hogy ő
                  vendég, ki szíves fogadtatásban részesült. - Dajka Gábor, a mi egyházunk püspöke -
                  szólt Csulai oly erős hangon, mintha többen volnának a szobában, kikhez beszédet
                  intéz -, Dajka Gábor felöltvén tógáját, most egyenesen a fejedelemhez menne, s
                  mondaná: “Uram! Íme halld meg, hogy azon szerzetnek, melynek tagjai Erdélyből
                  örökre és a halál büntetésének terhe alatt száműzve vannak, híres alapítója,
                  hozzád, ki a törvények őre vagy, alig százölnyi távolságra lappang egy plébános
                  hálószobájában. Hasztalan állítják, hogy csak képe van ott. Mert ő ércre metszett
                  képe által csakúgy él, hat és veszélyes buzgóságra ingerel, mintha személyesen
                  volna jelen és prédikálna. S nincs-e az 1610-i artikulusokban megírva, hogy a jezsuiták pártfogóit minden
                  rendek szabadon üldözhessék, és minden javaikban zsákmányt vessenek? Bizony
                  mondom, meg vagyon írva. S avagy nem pártfogója-e az e rendnek, ki Loyola képét
                  magánál tartja? Kétségtelenül. Fegyverezd fel tehát ellene a törvényt, ó,
                  igazságos és bosszúálló fejedelem!” Így szólna Dajka... s én?... Én is így érzek,
                  de, ám legyen, behunyom szemeimet, hogy ne éljek vissza a vendégjoggal.</p>
               <p>Csulai nem tudta behunyni szemét. Az álom végképp eltávozott tőle. Eszébe jutott a
                  múlt napi medvevadászat, s a fejedelem álöltözetű szabadítója. Most már
                  bizonyosnak tartá, hogy a nevét eltitkoló vadász a száműzött szerzet tagja.
                  Felizgatott képzelődése, mint a prizma sokszorozá a képeket. Egy helyett száz meg
                  száz álöltözetű papot látott faluról falura bolyongni s a reformált hitű fejedelem
                  ellen a tömeget ingerelni.</p>
               <p>- Veszély fenyegeti a hazát és vallást - sopánkodott, nagy léptekkel mérve a szoba
                  hosszát. - Összeesküvés készül Rákóczi megbuktatására, s Pázmány Péter tartja
                  kezében a titkos tervek fonalszálait. S mit akarnak? A nádorispán pálcája alá
                  terelnek-e bennünket, vagy a papok valamelyik kegyencét szeretnék a fejedelmi
                  székben látni, és a Báthoriak szellemét a Bethlen Gáboré helyébe iktatni? Hm!
                  Rossz időket élünk, s ha így tart, maholnap a svékusokat kell segítségül hívnunk,
                  másképp lakunkból kidobnak, s templomainkat bezárják.</p>
               <p>Csulai néhány perc múlva érzé, hogy iszonyú rémlátásainak végre nincs alapja; de
                  már egyszer föl volt izgatva, s haragjának kaput kellett tárni, szabad utat
                  nyitni.</p>
               <p>Öltözetlenül, amint volt, asztalhoz ült tehát, s egyik tiszttársának levelet ír,
                  melyben erős színekkel rajzolta az igaz hit ellen megindított cselszövényeket, s
                  különösen fölhozza, hogy a jezsuita rendhez tartozó emisszáriusoktól hemzseg az ország; úgyannyira, hogy ő maga is
                  saját szemével látott már egyet.</p>
               <p>Csulai a levelet bevégezvén még nem volt álmos.</p>
               <p>A másolatról másolatot írt tehát, és végre legalább hat levél volt készen.</p>
               <p>Mit csináljon már velök?</p>
               <p>Nem érzé-e óránként inkább, hogy hihetőleg semmiért üt nagy zajt?</p>
               <p>- Igaz, túl éles ecsettel festettem; de veszély csakugyan létezik. S különben is
                  az őrködés szellemét mentől gyakrabban kellene izgatni, hogy virrasszon szent
                  hitünk ügyei fölött. Másképp, kötelességeink betöltésében lanyhák leszünk. Aztán
                  nem általánosan szóltam-e én? Jelöltem-e ki valakit üldöztetésre? Nem, ezerszer
                  nem; pedig kellett volna.</p>
               <p>Csulai a levelet bepecsételte, hogy az ország különböző részeibe oly lelkészekhez
                  indítsa, kiknek buzgósága és erélye ismeretes volt.</p>
               <p>Kapronczai sem aludt; de egészen más gondok miatt.</p>
               <p>A dicsvágy ábrándjai lebegtek lelke előtt, míg szívében a szánalom húrjai
                  meg-megrezdültek, s fájó érzéssel gondolt a Mikesekre, kik az ő első diplomáciai
                  szereplésének alkalmasint áldozatai fognak lenni.</p>
               <p>Az éj a hajnalszürkületnek kezdett engedni, midőn a fejedelem hívatá.</p>
               <p>Kapronczai a pitvarban Döme diákot találta, ki vékony köpenybe takarózva falócán
                  guggolt, s oly bólintással fogadá őt, mely a szender és ébrenlét közt bizonytalan
                  helyet foglalván, csak az ajk alig észrevehető mosolya által látszott közelebb
                  lenni az eszméléshez.</p>
               <p>Egy őr a “nemes társaságból” az udvarház bal oldalán kisded és homályosan
                  világított szobába vezeté Kapronczait, hol a dunyha és vánkosok közül alig
                  látszott ki Kassai uramnak dupla hálósipkával a szemig eltakart, vékony és redős
                  arca.</p>
               <p>A korlátnok aligha volt elégült az ággyal s a rövid alvással; mert először lehordá
                  a testőrt kardjáért, melyet - mint mondá - úgy zörget, mintha az egész házat föl
                  akarná riasztani; aztán Kapronczaira tért, és száraz, de tartós köhögések közt
                  megmutogatá, hogy mily rossz szokás fiatal, szeleburdi emberekre fontos
                  küldetéseket bízni; végre pedig tudakolá tőle az eltávozott testőr nevét, hogy
                  illetlen magaviseletéért a marsallal leszidassa.</p>
               <p>Midőn a korlátnok rossz humorát egészen kitölté, a foglalatosságokra tért. - Itt
                  van, fiam, megbízóleveled a moldvai vajda őnagyságához, üm, nehogy táskádból
                  kihullasd. A hazaáruló Mikesek kézbe szolgáltatását naponként sürgesd. Jászvásári
                     rezidensünk haragudni fog rád, mert
                  küldetésed őt némileg lealázza. Nincs mért tehát, hogy jó magaviseletre
                  buzdítsalak, mert képzelheted, mily árgusi szem ügyel rád. Titkos gondolataidat
                  is, üm, gyors posta hozza Fehérvárra. Te is légy figyelő, mint a hiúz. A mi
                  rezidensünk sincs felül minden hibán; sőt vannak gyönge oldalai. Kapzsinak,
                  részrehajlónak és hanyagnak rágalmazzák. Isten tudja, igaz-e? A világnak nyelve
                  rossz. De szél sem indul fúvatlan. Füst sem támad tűz nélkül. Különben rezidensünk
                  talpig becsületes ember. Írj róla gyakran nekem, s óvatos légy az elküldésben.
                  Szemen tartsd a vajda udvarának főbb egyéneit, ügyelj a hangulatra, s barátsággal
                  közelíts az idegen zsoldban álló erdélyiekhez. Így sok titoknak juthatsz nyomába.
                  Szeretném, ha eszed nem volna oly fiatal, mint korod. A Mikeseket pedig kíséret
                  közt s békón vitesd Törcsvárra. Itt az útipénz. A nemzet sok költségébe kerülsz,
                  fiam, érdemeld meg. A jövő óra úton találjon.</p>
               <p>Kapronczai könnyűnek érzé kezében az erszényt, melyet a korlátnok a
                  vetkezőasztalról átnyújtott.</p>
               <p>Döme diák még mindig a lócán guggolt, midőn ifjú diplomatánk a pitvarba
                  visszajött, hogy távozzék.</p>
               <p>- Előbb a fejedelem őfenségéhez, vitézlő uram! - hangzék a lócáról
                  félsuttogással.</p>
               <p>Kapronczai a két őrtől védett középajtónak tart.</p>
               <p>Az őrök tiltólag emelték fegyvereiket föl.</p>
               <p>Döme diák a lócáról mondá: “Csengetnek!”</p>
               <p>E jelszóra felnyílt az ajtó, s Kapronczai ellenállás nélkül lépett egy nagy
                  terembe, honnan a fejedelem írószobájába vezették.</p>
               <p>Rákóczi szokott vadászöltözékében ült az asztalnál, s a szentkönyvből olvasott.
                  Úgy látszik, reggeli áhítatosságát fejezte be. Az ajtónál mély bókkal meghajló
                  ifjúnak a könyvből föl sem emelt szemmel mondá:</p>
               <p>- Mindenütt nyomon kíséred a Mikeseket, s addig nem mutatod magad sehol, míg velök
                  nem találkoztál. Külön veszed Mikes Jánost, s titok pecsétje alatt átadsz neki egy
                  levelet. Csak azután jelented magadat a vajda őnagysága udvaránál. Ott sürgeted a
                  bűnösök kiadatását... gyakran, de kevés eréllyel. Az előre nem látható esetekre
                  nézve minden utasításod csak az: hogy eszeden járj. A sikertől függ jövőd.</p>
               <p>A fejedelem távozást intett kezével, utána mondván: - A levelet a diáktól
                  kapod.</p>
               <p>Döme nem volt már a lócán. Köpenyébe burkoltan sétált az udvar harmatos füvében, s
                  a szürkülő égre és a sápadt hajnalcsillagra veté szemét, mintha szerelmes vagy
                  költő volna. Midőn pedig Kapronczait maga előtt látta, alázatos bókkal kívánt
                  szerencsés jó reggelt, s a levelet kézbesítvén, kérő hangon mondá: - Rendkívüli
                  hálára kötelezne kegyelmed, ifjú úr, ha néha egy-egy bizalmas sorral tisztelne
                  meg. Különben értsen mindenben egyet az én kedves pártfogómmal, a jászvásári
                  rezidenssel. Igyekezzék mentől szilárdabbá tenni az ő helyzetét és tekintélyét. A
                  kényes kérdésekben tőle várjon utasítást. Én most csak annyit tanácsolhatok, hogy
                  óvakodjék cselszövények eszközévé lenni, mi úgy érthető legbiztosabban el, ha
                  Moldvában mulatása alatt egy erdélyi nagyúrral sem fog levelezésben állani.</p>
               <p>- Mit tegyek már? Hogy tájékozzam magamat! Kinek írjak levelet, kinek ne? -
                  sóhajtá lova hátáról Kapronczai. - Úgy látom, nehéz és hosszú út vezet a váradi
                  kapitánysághoz és a dicsőséghez. Addig könnyen kitörhetik a nyakam. Ma kezdődtek
                  gondjaim. Ma látom először kevésbé derültnek az eget, rejtélyesnek minden ember
                  arcát, s elhagyottnak magamat... de érzem, hogy javamra... Ugyan kire hallgassak?
                  Ki után szabjam cselekedetemet? “Minden utasításod csak az: hogy eszeden járj”,
                  mondá a fejedelem. Ezt követem. A siker minden.</p>
            </div>
            <div type="chapter">
               <head>3</head>
               <p>Tarnócziné nagyon megerőltette magát leánya kiházasításánál.</p>
               <p>Volt elég a ládákban.</p>
               <p>Ősi ékszer majdnem annyi, mint olcsón vásárlott vagy zálogban bírt.</p>
               <p>S bár Sára eddig sok háziszőttest és kevés bolti kelmét hordott, a fösvény anyának
                  csak néhány idomtalan kulcsot kellett előszedni s néhány nyikorgó zárt felnyitni,
                  hogy a bíbor és nehéz selyem nagy bőségben lepje el a rideg és sötét tekintetű
                  szobák almáriumait.</p>
               <p>Kész vagy könnyen testre illeszthető díszöltözetek is feles számmal voltak.
                  Találkozott közülük egy-egy, mely a hosszas zár alatt színét veszté, vagy hermelin
                  és menyétpréméből harmincadot fizetett a molyoknak, s e szerencsétlenségen az árva
                  özvegy még érzékenyebb könnyeket ejtett, mint midőn kipótolhatlan és drága emlékű
                  férjének erényeit dicsérte. De viszont némelyik ruha oly friss és ép volt, hogy
                  látásán a kegyes nő majdnem akkora örömre ragadtatott, mintha az Istentől
                  eltávozott Mikes Zsigmond úr vagy Ágnes asszony könnyező szemeibe tekinthetett
                  volna.</p>
               <p>A XVII. században a kiházasítás a ruhaszekrényt üríté ki, s nem az erszényt, mint
                  most. De Tarnócziné a bosszúért még többre is kész volt. Gyulafehérvárra írt, hogy
                  ama híres nyolc boltból, mely Bethlen Gábor alatt a fejedelmi udvar földszintjén
                  nyittatott, s melyben kelet és nyugat legdrágább szövetei halmoztattak össze, ami
                  csak a szemnek tetszik, vásárolják meg, tudniillik bizonyos mérsékelt
                  öszletig.</p>
               <p>Aztán bármennyire nem szerette Judit asszonyt, bármennyire emészté a düh, hogy a
                  távolléte alatt történtekért még néhány napig sem szitkot, sem átkot nem szórhat a
                  könnyelmű sógorasszonyra, s csak általános főnógatással és Jutka leányzóra
                  pazarolt arccsapásokkal jelentheti kielégületlenségét, mégis bírt annyi
                  önuralkodással, hogy mézes-mázos szavakkal beszélje Juditot rá a Szentléleken
                  maradásra s a kiházasítási készületek vezetésére.</p>
               <p>Így van alkalmunk a várkastély egyik szobájában a szép özvegyet munka közt
                  találni.</p>
               <p>- Szegény leány! - sóhajtá Judit, letévén a tűt, s gyűszűjével az előtte álló kis
                  asztalt kopogtatván... - Tudom, nem szereti, ha gyorsan varrunk. Minden öltés egy
                  szem az ő rabbilincséhez. A menyasszonyi fehér ruha hamar fogja termetét
                  elhervasztani, mint a dér, melye egy hideg órában a kegyetlen égből az árva
                  virágra hullott. Szegény virág! Ő nem szeretheti Hallert. Hisz nagyatyja is
                  lehetne... a köszvényből és bundái után ítélve. Arca borzasztóan hazug, mert sűrű
                  redői több évekről beszélnek, mint igaz. Ferde dicsekvés! Mikes Mihálynál
                  ellenkező természete van az arcnak. Minden vonala esküt tesz a virító ifjúságról,
                  s az ily hamis esküt örömmel bocsátjuk meg. Szegény Sára! Dehogy szerethetné
                  Hallert. S mégis valami titok van magaviseletében... Csodálatos jelek! Ki
                  érthetné? Ki foghatná meg, ami történt s amit látok, akár ha elárulja magát, akár
                  ha uralkodik bánatján? Néha úgy kell hinnem, hogy csakugyan szerette Kelement. S
                  ekkor megfoghatatlan minden, amit a Mikes-várban tett. Hisz a fejedelem jelenléte
                  szerencsés véletlen volt számára. Ha csak egy hanggal gyaníttatta volna, hogy az
                  elrablás az ő egyezésével hajtatott végre, Rákóczi az anya ellenszegülései dacára
                  elvéteti őt Kelemennel. Félt a botránytól. Félt, hogy a világ a távozás és esküvő
                  között fekvő órákra gyanút dob, ha a szerelmét bevallja. Balga leány! Egy mosolyt,
                  melynek csak fele lett volna gúny, fele enyelgés, nem akart tűrni, s cseréül, az
                  egész hosszú élet kínszenvedését választá. Hát engem hányszor nem gyanúsítottak
                  Mihály úrral? S mégsem mennék Haller Péterhez férjhez. Ha Sára az anya egyetlen
                  átkára magát kiteszi, mindjárt előállott volna a papi áldással Csulai uram vagy a
                  helység plébánosa. S most?... Most Tarnócziné néném ékesíti leányát, mint az én
                  könyveimben a pogányok az oltári áldozatot, mielőtt leölnék.</p>
               <p>Judit az előtte érthetetlennek látszó történetre nézve minden találgatást
                  kimerítvén, még egyszer sóhajta, s aztán varráshoz fogott.</p>
               <p>Keze alatt égett a munka.</p>
               <p>Sára belép.</p>
               <p>Aranyszőke haja, sápadt arca s a bánat együtt még igézőbbé tevék, mint valaha
                  volt. Sötétkék szemeiben az ideges fény oly vonzó és megdöbbentő hatású, hogy
                  Judit észrevétlen ejté ki kezéből a vásznat, és szemeit hosszasan feledé a lány
                  lankadt vonalain s égő tekintetén.</p>
               <p>- Nem vagy beteg, kedvesem?</p>
               <p>- Éppen semmi bajom - szólt Sára erőltetett mosollyal, mely végkifejlésben az
                  ajkszöglet finom rezgésébe ment át. - Segíteni jöttem hozzád, nénikém.</p>
               <p>Ezzel asztalhoz ül, s hurkolni kezd.</p>
               <p>Tarnócziné is megérkezett, s magával egy smaragd- és rubintvirágokkal terhelt
                  diadémot hozott.</p>
               <p>- Kérlek, próbáld fel a fejéket, kedves leányom! - mondá nála egészen új
                  szívességgel.</p>
               <p>Sára szótlan engedelmeskedett.</p>
               <p>- Mily szépen áll! - kiáltott föl Judit elégülten.</p>
               <p>- S mily drágakövek! - szólt közbe az anya. - Száz florenci aranyat megér, a
                  foglalvány valóságos árát csak felére is számítva. Gazdag menyasszony vagy,
                  leányom. Ha az apait, anyait mind elkölteném számodra, mégis Székelyföld legdúsabb
                  földesúrnője volnál. Ott van Debrő, a Mihály várkastélya, hé, hé, ez a tiéd.</p>
               <p>Azt tőlem rabolták el - gondolá Judit. - Mihály kezemet akarta megkérni.</p>
               <p>- Az ég szerelméért, anyám, ne emlékeztessen ily iszonyú dolgokra.</p>
               <p>- Ott van Zabola hasonfele, melyet Zsigmond uram éppen négy héttel ezelőtt
                  reszignált Kelemennek, s most már többé vissza nem vehet. Szigorúan fogunk
                  osztozni. Egy arasznyit sem engedek a földből, egy hajszálnyit sem jogainkból.
                  Ragadjon szájpadlásomra a nyelvem, midőn az első fillért nekik visszaajándékozom,
                  s könny helyett vér cseppenjen ki szememből, ha véginségökben sajnálnám a vén
                  Jébuzeust és gyermekeit! Gazdag vagy, leányom! Igen jól áll fürteiden e fejék.
                  Ágostából hozták Csákyné számára, de ő drágállta. Megveszem, hisz a Mikes János
                  jószágából fél év alatt kifizetjük! Hihi! Hisz az is a tiéd. Vége a latroknak,
                  hihi!</p>
               <p>Sára letépte fejéről, és az asztalra dobta a diadémot.
               </p>
               <p>Judit ijedten tekintett rá.</p>
               <p>Tarnócziné állandó nyugalommal folytatá: - Takarékos voltam, most vesztegetővé
                  leszek. Akarom, hogy fényes esküvő legyen, s hogy úgy nézz ki, mint egy
                  királyné.</p>
               <p>- Megőrülök - sóhajtá halkan Sára.</p>
               <p>- Irigyeljenek, kik rágalmazni mertek. Pukkanjanak meg mérgökben a pápisták.
                  Sirassák a sok földet, rétet, kaszálót, erdőt, malmot, mely igaz kálvinista kézre
                  került, hehe!</p>
               <p>- Szent ég, mily kínok! - rebegte a szerencsétlen leány.</p>
               <p>- Akarom - folytatá az anya -, hogy mondja a vén Jébuzeus: koldusmankót adott
                  kezembe Tarnóczi Sára; s mondja Kornis Ágnes: megvakultak a könnyektől szemeim
                  Tarnóczi Sára miatt!</p>
               <p>A szerencsétlen lány alig hallá már e szavakat; szédülten borult Judit karjai
                  közé.</p>
               <p>Csak az anya távozása vetett véget a kínos jelenetnek.</p>
               <p>Sára összeszedvén erejét, folytatá hurkolását; de az asztaltól, hol a diadém
                  hevert, látható borzadállyal vonta székét félre. Mintha kígyók és baziliszkuszok
                  szemei volnának gyémántkövekké varázsolva, s minden percben fölelevenülhetnének,
                  úgy rettegett ezen ékszertől.</p>
               <p>- Leányom, te nagyon szenvedsz! - szólt testvéri részvéttel Judit.</p>
               <p>- Még nem jöttek idegeim egészen rendbe.</p>
               <p>- Naponként izgatottabb vagy, Sára. Te ki nem állhatod Haller Pétert.</p>
               <p>- Ő maga megvetne, ha azzal ámítanám, hogy szeretem - válaszolá a lány keserű
                  mosollyal.</p>
               <p>- De nem is azt akartam mondani; hanem hogy te valakit forrón szeretsz.</p>
               <p>- Ugyan kit? Ismer-e engem más, mint...? - Itt Sára elakadt.</p>
               <p>- Mind Kelemen... - egészíté ki Judit a leányra szegezve szemét, s miután annak
                  arca nyugodt maradt, mosolyogva mondá: - Ha Kelemenen kívül más lovag nem ismer,
                  akkor, Istenemre, te azon fantomba vagy szerelmes, kit... hogy is hívták?... Ah!
                  Franciscónak.</p>
               <p>Sára liliomarca vérpirossá lőn.</p>
               <p>- Boldog Isten! Hisz te annak valódi nevét sem tudod. Lehet egy török aga, egy
                  német tábornok, egy harámbasa, egy vitézi rend tagja, ki nőtlenségi fogadást tett,
                  vagy oly kóbor kalandor, kinek két felesége is van. De nálatok, kik ábrándvilágban
                  éltek, minél kétségesebb valaki helyzete, annál magasabb jelleme.</p>
               <p>- Ah, ő szívtelen! - sóhajtá Sára fakadó könnyel.</p>
               <p>- Hisz a minap lelkesedéssel szólottál róla.</p>
               <p>- Akkor még boldog voltam.</p>
               <p>- S most?</p>
               <p>- Ó, ki adja vissza balga gyermekhitemet?!</p>
               <p>- A csodálkozás fog el. Tehát láttad volna őt azóta? Találkoztál-e a névtelen
                  alakkal, kit Franciscónak nevezel?</p>
               <p>- Én? Én? - habozott Sára.</p>
               <p>- Igen. Neked beszélni kelletett vele, különben miként győződtél volna meg éppen
                  most szívtelenségéről.</p>
               <p>- Vétkeztem ellene, Judit - zokogá Sára -, midőn a nem viszonzott szerelmet
                  szívtelenségnek mondám. Mi kötötte őt hozzám? Miért szeretett volna? S mégis! Ó,
                  ég... más számára ragadni el engem!</p>
               <p>- Iszonyút sejtek, Sára! - szólt Judit fölindulással. - Tehát a páncélos és
                  leeresztett arcrostélyú lovag, ki karján vitt ki a kertből, tehát Francisco...</p>
               <p>- Mikes János volt - rebegte a lány alélt hangon.</p>
               <p>Judit átölelé unokahúgát, könnyeivel áztatá az aranysárga fürtöket, csókjaival
                  hinté el a könnyező szempillákat, a reszkető ajkat, a szenvedő leányt. - Most
                  értem szerencsétlenségedet. Menyasszonyi fehér köntösöd mennyi özvegy
                  gyászruhájánál sötétebb!</p>
               <p>- Néném, ne vegyítsd könnyeimhez könnyeidet - szólt Sára, Judit karjaiból
                  kibontakozva. - Sorsom változatlanul van kijelölve. Nekem tűrni, neked bátorítani
                  kell.</p>
               <p>A leány ismét munkához fogott. Varrt, szabott, rendezett, szilaj kinyomattal
                  arcán, de gyors kezekkel, mint azon arához illik, ki hiszi, hogy minden öltéssel
                  nagy utat tesz meg a boldogság felé, és az oltáreskü az éden kapujának valódi
                  kulcsa.</p>
            </div>
            <div type="chapter">
               <head>4</head>
               <p>Vándoraink a Szeret mentében utaznak.</p>
               <p>Rég elhagyták már a hegyláncokat, kedves hazájoknak, melytől tán örökre búcsút
                  vettek, határszéleit.</p>
               <p>Lapályosabbá lőn a vidék, gyérebbé az erdő, lanyhábbá a lég, súlyosabbá a
                  honvágy.</p>
               <p>Csak egy nap kellett, hogy Lupuj vajda udvarába érkezzenek, s még egyik sem hallá
                  a másik szavát.</p>
               <p>Maga Mihály bátya is legfölebb szomorú nótákat fütyörészett.</p>
               <p>János felötlőleg merengő és magába vonult volt.</p>
               <p>Kelemennek szíve csordultig telt fájdalommal, s minden percben ki akart áradni; de
                  rokonainak komoly tekintete visszadöbbenté.</p>
               <p>A Szeret révénél megállíták lovaikat.</p>
               <p>A komp a túlpartról lassan közeledett.</p>
               <p>Leszállottak nyergeikből... s a három bújdosó, mintha álomból most ébredt volna
                  föl, egymásra nézett.</p>
               <p>- Lehetetlen, hogy ne szeressen! - sóhajtá Kelemen. - Évek óta mennyi jelét adta
                  vonzalmának! Midőn utolszór valék vele, midőn szemrehányásokat tett, és tiltón
                  emelte felém kezét, akkor is nyakán volt egy kis csat, melyet ősanyám hordott.</p>
               <p>- Feledd őt! - mormogá Mihály.</p>
               <p>A kompba léptek.</p>
               <p>- Haragudhatott rám, mert gyöngédtelen valék. De hányszor nem mosolyogtak ajkai,
                  midőn hosszabb távollét után találkozott velem. Ó, a múlt... a múlt! S miért
                  szórta volna rám mosolyát, ha szíve érzéketlen volt? János, te elűzetésem után is
                  beszéltél vele. Szólj, mit vélsz vonakodásai felől?</p>
               <p>- Feledd őt! - ismétlé Mihály.</p>
               <p>- S légy önérző, büszke - válaszolta János komolyan.</p>
               <p>- Ha így beszélsz, soha nőt nem szerettél.</p>
               <p>- Ah!</p>
               <p>- Vagy nem olyant, minő Sára.</p>
               <p>- Ne ábrándozz! - szólt János szintén méla és ábrándos tekintettel.</p>
               <p>A túlparton voltak.</p>
               <p>- Hamar szaladtunk el, félénknek fog a világ tartani... és Sára...</p>
               <p>- Megint! - dörmögé Mihály.</p>
               <p>- S ki tudja, nem vett-e utóbb kedvező kifejlést a dolog?</p>
               <p>- Pah! Hazaeresztették a zárt madarat.</p>
               <p>- S Mihály bátya! Hiszed-e te, hogy rokonszenvét egészen megtagadva ment haza, s
                  hogy otthon nem bánta meg hamar e tettét?</p>
               <p>- Hiszem, hogy bolond vagy, öcsém.</p>
               <p>- Szavamra mondom, Sára sohasem szeretett téged - szólt János határozott
                  hangon.</p>
               <p>Kelemen ámulattal tekinte rá, de arcvonalai kiderültek, mint fellegek közül a
                  nap.</p>
               <p>- Honnan tudnád te? Hisz Moldovában voltál. Ezer tanújelét bírom vonzalmának.</p>
               <p>- Barátságát vetted szerelemnek.</p>
               <p>Kelemen tagadólag rázta fejét.</p>
               <p>- Úgy hát megváltoztatta hajlamát, s most kedvel mást.</p>
               <p>- Miért rágalmazod?</p>
               <p>- Mintha a némberek sohasem cserélnék szívök lángját? - vágott közbe Mihály bátya.
                  - Szégyelld tapasztalatlanságodat. Báthori Gábor udvarában tizenhat ara
                  esküvőjénél voltam vőfély, s közülök egyik sem ment ahhoz férjhez, ki első
                  szerelme vala. A tizenhetedik menyegző végre olyan volt, hol az első hajlam
                  frigyét kötöttük meg. Vala is ám lakodalom Boncidától Hencidáig; két hétig
                  folyvást áldomást ittunk a ritka szerencsére, és serlegünket csak azon hírre tevők
                  le, hogy a vigadó nász közül valamelyik kópéval a menyecske megszökött.</p>
               <p>- Ó, bátyám, Sára nem udvari hölgy.</p>
               <p>- De hölgy, öcsém, s az is elég cím a hűtlenségre.</p>
               <p>- De nőkről, bátyám - szólt János -, nem lovagiasság rosszat szólani, és Sára
                  jelleme felül van a vádon. Ő nem köznapi lény.</p>
               <p>- Igen szép! Rontsd még csak jobban öcséd fejét! Most éppen ily dicsérgetésekre
                  van szükségünk.</p>
               <p>- Bátyám, nem is volt kibe szerethessen Sára - említé Kelemen.</p>
               <p>- Nem-e? Olyan ritka Erdélyben a fiatalember?</p>
               <p>- Szentléleken mindenesetre az.</p>
               <p>- Hát Bethlen Istvánnénál? Hát a sok utazgatás alatt nem találkozott-e száz különb
                  fiúval, mint te?</p>
               <p>János zavart tekintetet vetett Mihályra.</p>
               <p>Kelemen kétségbeeséssel küzdött.</p>
               <p>- Tudnod kell sorsomat! - kiáltá.</p>
               <p>- Sorsod a lemondás - válaszolta János.</p>
               <p>Tovább lovagoltak.</p>
               <p>Éj borult a földre, s a bujdosókat egy szalmafedelű kunyhó rideg kebele fogadá
                  be.</p>
               <p>Reggel Kelemen oly dúlt arcú volt, mint a siralomházba zárt bűnös.</p>
               <p>Mihály haraggal fordítá el szemét tőle; János mély szánalommal tekintett rá.</p>
               <p>- Ó, barátaim, minő látvány volt! Szegény atyám jött nyoszolyámhoz. Tántorgó
                  lábain békó, kezén békó, ősz fürtein rászáradt vércseppek. Lélegzetem a rémület
                  miatt elállt, s torkom fuldoklott; míg végre, mintha lefoglalt tagjaimat az
                  igézetből egy igézet elleni szóval váltottam volna ki, hirtelen fölpattantak
                  szemeim. Ébren valék. Körülnéztem a sötét szobában. Láttam fekhelyedet, látom a
                  Jánosét, s mégis hallám nyoszolyám előtt a rabbilincseket.</p>
               <p>- Ez is álom volt - jegyzé meg János.</p>
               <p>- Esküszöm, ébren valék.</p>
               <p>- Botor beszéd! - szólt Mihály bátya.</p>
               <p>- De hitemre mondom!</p>
               <p>Mihály, ki a babonás félelemre különben is hajló volt, megszeppent. - Minden
                  talizmánomat otthon feledtem! - sóhajtá.</p>
               <p>- Ó, bizonyosan Sárát atyámnál meglelték, s ő a kiadatásnak fegyveres kézzel
                  szegült ellene. Legyőzték, börtönbe hurcolták, és az én bűnömért ő hal meg.</p>
               <p>- Megint leltél ürügyet az önkínzásra! - korholá Kelement Mihály bátya, míg János
                  hirtelen megnyergelteté a lovakat.</p>
               <p>- Induljunk!</p>
               <p>Jászvásár felé haladtak.</p>
               <p>- Nincs-e semmi háborúja Lupuj vajdának? - tudakolá hosszas hallgatás után
                  Kelemen.</p>
               <p>- Miért kérded?</p>
               <p>- Tán a veszély meggyógyítana.</p>
               <p>- Rövid időn lesz alkalmunk harcolni - válaszolá János.</p>
               <p>- Attól is meggyógyulnék - sóhajtá Kelemen -, ha tudnám, hogy Sára nem szeret, ha
                  tudnám, hogy nem csupán percnyi szeszélyből taszíttattam el. Csak a tisztába
                  jövetel ad írt sebemre. A bizonyosság gyógyít meg.</p>
               <p>- Ne félj - szólt Mihály -, hamar fog ide is lakodalmának híre eljönni.</p>
               <p>Haladtak.</p>
               <p>Falu falu után vonult hátra.</p>
               <p>- Visszamegyek Erdélybe - szakítá meg Kelemen a csendet.</p>
               <p>- Mi a hév kő! Eszed ficamodott-e ki? - dörgé Mihály.</p>
               <p>- Tudod-e, hogy fejeddel játszol? - szólt János.</p>
               <p>- Mit sem tesz.</p>
               <p>- Tehát egy hóbort miatt csakugyan bárddal készülsz nyakadat levágatni?
                  Eszeveszetten nyargalsz oly kocsi után, mely fölvenni sem akar. Hisz Sára rád sem
                  hederít. Neveti gyáva könnyeidet, erőtlen sóhajaidat, együgyű
                  kétségbeesésedet.</p>
               <p>- Ha mondom, visszamegyek.</p>
               <p>Ezzel Kelemen megfordítá lovát.</p>
               <p>Rokonai elébe kerekedtek.</p>
               <p>- Mást javaslok én! - kiáltá Mihály, megfogva öccse lovának kantárszárát. - Fiú,
                  magam megyek el, s becsületesen utánajárok a dolognak.</p>
               <p>Kelemen szemében könny fakadt: - Kedves bátyám, drága jó rokonom! Nem elég
                  szerencsétlenséget okoztam máris neked? Bujdosóvá lettél miattam, s most még
                  életedet is veszélyeztesd?</p>
               <p>- Átöltözködni, lappangani fogok.</p>
               <p>- Téged az utolsó gyermek is ismer.</p>
               <p>- De szeret, és nem fog följelenteni.</p>
               <p>- Gondolj Tarnóczinéra!</p>
               <p>- Annak rád még inkább vásik a foga.</p>
               <p>- Hasztalan szólsz, bátyám! Erővel vissza nem tartóztathatlak; de esküszöm, hogy
                  követni foglak nyomról nyomra.</p>
               <p>- Jó. Tehát menjen el János. Őt nem ismeri a nép.</p>
               <p>- Én?</p>
               <p>- Te, öcsém.</p>
               <p>János arca viaszhalvány lett.</p>
               <p>- Megtennéd-e, testvér? - tudakolá Kelemen. - A te szemedben bízom. Ítéleted
                  pontos, figyelmed éber.</p>
               <p>Ó ég, minő megpróbáltatás! - gondolá János.</p>
               <p>- Puhatold ki jól - szólt Mihály - a távozásunk után történteket. Hozz hírt házam
                  ügyeiről is. Miért mondanád, hogy Zsigmond bátyám és Ágnes néném állapotjáról
                  mentől hívebben értesülj? Hisz te szereted szüléidet.</p>
               <p>- Hagyd itt Armidort és Zelmirát, mert a bámész népet magok után csődítik - jegyzé
                  meg Kelemen.</p>
               <p>János leszállott lováról, és egyik szolgáéra ült.</p>
               <p>- Isten veletek. Az irgalmas ég könyörüljön rajtam!</p>
               <p>Gyorsan kivált közülök.</p>
               <p>Elvágtatott.</p>
            </div>
            <div type="chapter">
               <head>5</head>
               <p>A nap még a legmagasabb pontra nem emelkedett, midőn a két bujdosó Jászvásárnak
                  majdnem kapujáig érkezett.</p>
               <p>- Hej, megsütik a makkot János távozása miatt! -
                  sóhajtá most Mihály bátya. - Nincs többé pártfogónk Lupujnál. Ágról szakadt levél
                  vagyunk, melyet a véletlen szellője gördít ide-oda.</p>
               <p>- S hogy ez nekünk eszünkbe sem jutott! - töprenkedett Kelemen.</p>
               <p>- Ha ő most velünk van, a vajda udvarába szállunk, s főszerepet viszünk körüle és
                  a nők társaságában. De így bitangként csavaroghatunk az utcákon.</p>
               <p>- Fedelet csak kapunk pénzünkért - vigasztalá bátyját Kelemen.</p>
               <p>- Kapunk, kapunk, de... Tudod, mi jutott eszembe?</p>
               <p>- Ugyan mi, kedves bátyám?</p>
               <p>- Nemde - szólt Mihály -, Tarnócziné azért vitte apádhoz az alispánt, hogy alkalma
                  legyen minket nőrablásért bepöröltetni?</p>
               <p>- Ebben ne is kétkedjünk.</p>
               <p>- Ha így volna a dolog - folytatá Mihály -, akkor könnyen megtörténhetik, hogy
                  Rákóczi fölkéret, s Lupuj kiszolgáltat bennünket.</p>
               <p>- Már erre nem is gondoltam - szólt Kelemen.</p>
               <p>- Az én elmémben is csak most villant meg.</p>
               <p>- De Rákóczi tán nem tesz ilyesmit.</p>
               <p>- Ökörhizlaló kupec. Tőle minden kitelik!</p>
               <p>- Magamra nézve nem nagy baj, ha kerékbe törnek is. Rég elfeledtem az élet
                  becsülését. De megvallom, bátyámat igen sajnálnám.</p>
               <p>- Hej, jó hasznát vennők most Jánosnak!</p>
               <p>- Mi haszna, ha már nincs itt! - szólt Kelemen.</p>
               <p>- Fájdalom, igaz. Azonban még utolérhetnők.</p>
               <p>- Nem látta, bátyám, hogyan vágtatott? Elválásunk óta legalább három óra telt
                  el.</p>
               <p>- Talán négy is.</p>
               <p>- S így csak magunkra kell támaszkodnunk.</p>
               <p>- És valami bölcs tervet gondolnunk - szólt Mihály.</p>
               <p>- Okvetlenül.</p>
               <p>- S hogy előre mindent jól kifőzhessük, szálljunk meg e korcsmában.</p>
               <p>- Nem bánom - válaszolá Kelemen.</p>
               <p>A korcsma, melyet bujdosóink a tervkészítés színhelyéül választottak, nagy épület
                  volt, s udvara tömve fuvaros szekerekkel, málhákkal, kurjongató, félittas néppel.
                  De bármekkora benne a sokadalom, miután többnyire csőcselékből áll, üres szobát
                  könnyen lehetett találni.</p>
               <p>A Mikesek egy fövénypadlójú parányi ablakú és sötét, de nagy teremben szálltak
                  meg.</p>
               <p>Behordák poggyászaikat, bort rendeltek, ebédet készíttetének magoknak,
                  leheveredtek a padokra, s mert a szoba lehe dohos volt, kinyitották az
                  udvarablakokat.</p>
               <p>- Már gondoljunk valami okosat, mert holnap reggel Jászvásárba be kell
                  mennünk.</p>
               <p>- Én csak Sárára tudok gondolni, s az nem okos. Gondoljon bátyám!</p>
               <p>- Drágakő és értékes holmi van velünk; de pénz kevés.</p>
               <p>- S ha a vajdánál nem jelentjük magunkat, az első gyűrű vagy boglár árulásakor,
                  mint gyanús egyéneket befognak.</p>
               <p>- Igazad van, öcsém, s a bejelentés azért is hasznos, mert Lupuj személyesen
                  ismeri atyádat, és így János nélkül sem maradunk éppen minden pártfogás
                  nélkül.</p>
               <p>- De ily csekély pártfogás mégsem elég kiadatásunk gátlására.</p>
               <p>- Hogyan volna elég! Hisz a vajdának szerződése van Rákóczival.</p>
               <p>- De egymással gyakran szoktak háborgani.</p>
               <p>- Ez nyom valamit a latban, öcsém!</p>
               <p>- S mit mondasz, ha a vajda szolgálatjába lépnénk?</p>
               <p>- A szeg fejére találtál, öcsém! De micsoda szolgálatot válasszunk?</p>
               <p>- Én a testőrségbe közkatonának állok be. Úgyis meguntam az életet, s villongós
                  időkről hallék valami neszt.</p>
               <p>- Bravó! Magam is közkatona leszek.</p>
               <p>- De bátyám mégis talán...</p>
               <p>- Mit akarsz mondani?</p>
               <p>- Talán igen öreg a közkatonaságra.</p>
               <p>- Micsoda együgyű beszéd - szólt Mihály úr haragosan pödörve bajuszát, és kevély
                  állást foglalva. - Tinéktek már vén, aki nem hebehurgya, akinek már egy kissé
                  benőtt a feje lágya. Én öreg? Ha magam számára rablom el Sárát, megvált volna:
                  vajon kellene-e most Moldovába kiszöknünk? Nem tudlak titeket leszoktatni azon
                  ostoba modorról, hogy bátyának hívjatok... s aztán mindjárt öreg vagyok.</p>
               <p>Kelemen hízelgő szavakkal kezdé Mihály urat engesztelni; midőn a korcsma udvarán
                  nagy lárma támadt; cifra magyar káromkodásokkal vegyítve.</p>
               <p>Valami oláhok a szérűben a jászol mellől kikötöttek három lovat, hogy a magokét
                  helyezzék el, mit a lótulajdonos két szolgája észrevévén, derekas csatarához
                  kezdett. A civakodás közt a korcsmából a lovag, kihez a szolgák tartoztak, a
                  helyszínéhez sietett, haragja előhirnökéül magyar szitkokat szórva.</p>
               <p>- Hisz ez Kapronczai! - kiáltá Mihály úr az ablaktól Kelemenhez.</p>
               <p>A Mikesek a szérűnek rohantak, s előbb egyesített eréllyel rendreutasították az
                  oláhokat, s aztán külön-külön átölelték, s jobb és bal pofára megcsókolták
                  Kapronczait.</p>
               <p>A viszontlátási ceremónia után szobájokba vitték őt.</p>
               <p>- Honnan s hogy kerültél ide? - kérdék.</p>
               <p>- Lóhalálában jöttem, sürgetős tárgyban.</p>
               <p>- Tán atyám küldött utánunk? - tudakolá fölindulással Kelemen. - Te jó rokonunk
                  vagy. S mit csinálnak szüleim? Szegény atyám! Szegény anyám!</p>
               <p>Sűrűn omlottak Kelemen könnyei.</p>
               <p>- Amennyire mostani körülményeink közt lehet, ők jól vannak - vigasztalá a
                  bánkódót Kapronczai.</p>
               <p>- Voltál nálok?</p>
               <p>- Voltam, de megvallom, nem a legszerencsésebb percben. Én a fejedelemmel jöttem
                  Zsigmond bátyám várába.</p>
               <p>- S milyen humorban volt a fejedelem? - tudakolá Mihály.</p>
               <p>- Derültebb kedvben ritkán találtam. Rendkívül megtetszett őfenségének Zsigmond
                  bátyám és Ágnes néném.</p>
               <p>- Lám, lám! - ujjongott Mihály -, ki gondolta volna?</p>
               <p>- Az ebéd alatt poharat üríténk a háziúr egészségére.</p>
               <p>- Rég mondom, hogy derék ember Rákóczi! - kiálta föl Mihály.</p>
               <p>- Ebéd után pedig főlovászmesterré nevezé ki Zsigmond bátyámat.</p>
               <p>- S mi, nyúlszívűek, éppen rosszkor szaladtunk el - sopánkodott Mihály.</p>
               <p>- Éppen jókor, barátim, mert egyszerre betoppant az alispánnal Tarnócziné, s
                  fejeteket kérte.</p>
               <p>- De csak nem adta mindjárt oda a fejedelem? - szólt Mihály.</p>
               <p>- Dehogy adta. Makacsul ragaszkodott Zsigmond bátyánkhoz.</p>
               <p>- A nagy Rákóczi! - kiálta Mihály.</p>
               <p>- És szerette volna Sára kezét okvetlenül a Kelemenével kötni össze.</p>
               <p>- A jó Rákóczi! - sóhajtá Mihály egészen elérzékenyülten.</p>
               <p>- Evégett hozatta ki Sárát a kék szobából.</p>
               <p>- És Sára? - kérdé fojtott hangon Kelemen.</p>
               <p>- Barátom, azt mondta, hogy te neki nem kellesz, nem is kellettél soha, s hogy
                  gyalázatosan elraboltad.</p>
               <p>- Szent Isten! - rebegték Kelemen ajkai.</p>
               <p>- No, ekkor természetesen vízzé vált a lovászmesterség, s Rákóczi megparancsolá,
                  hogy titeket a direktor nótán pöröljön be.</p>
               <p>- Tudtam, hogy ez lesz a vége! - pattogott Mihály.</p>
               <p>- De itt még nincs vége - jegyzé meg Kapronczai.</p>
               <p>- Nincs? - hüledezék Mihály úr.</p>
               <p>- Tarnócziné mondá, mit használ neki a nóta? Ki adja vissza leánya jó nevét?</p>
               <p>- Istentelen anya! Hát minek tartott engem? Gaz csábítónak-e? S minek tartotta
                  leányát?</p>
               <p>- Rólad nem szólott, de leánya becsületét kereste.</p>
               <p>- Borzasztó!</p>
               <p>- Mi is azt hittük, s midőn a fejedelem udvaroncain és kíséretén végigtekintve
                  kérdé: “Melyik fogja védni kegyelmetek közül Tarnóczi Sára kisasszony erényét, a
                  nevét és kezét kötve szeplőtlenségéhez?” Erdély legszebb s legfényesebb rangú
                  ifjai ajánlkoztak kérőkül.</p>
               <p>- És Sára kit választott? - tudakolá Mihály csodálkozó megütközéssel.</p>
               <p>- Kit? Senkit.</p>
               <p>- Ó, ég! - sóhajtá Kelemen örömtől áthatott arccal.</p>
               <p>- Senkit az ajánlkozók sorából - folytatá Kapronczai... - de egy mást, egy
                  összetöpörödött példányát a viseltes agglegényeknek... Haller Pétert.</p>
               <p>- Ó, ő kincsért s a hiúság bábjátékaiért áldozta föl szívét. Bár gyűlölhetném
                  inkább, mint szánjam! Magasabb lény volt, hogysem a szánalom büntetéséig
                  aláztassék meg.</p>
               <p>Kelemen mély felindulása Kapronczaira is hatott.</p>
               <p>Egy percig megszakítá a beszédet, s aztán hülepedve folytatá.</p>
               <p>- A vagyonvágy és fényelgés nem lehet Sára választásának oka. Haller fösvényebb a
                  griffmadárnál.</p>
               <p>- Ne ejts kétségbe, Kapronczai! - sóhajtá Kelemen.</p>
               <p>- Haller pénze rejtve van, mint a Dáriusz kincse, mely halommal fekszik a
                     Sztrigy fenekén; de nem tudjuk, hogy hol és
                  hogyan vegyük ki.</p>
               <p>- Csak nem megy Sára szerelemből hozzá? - szólt Mihály úr gúnyos
                  arckifejezéssel.</p>
               <p>- Ha nem is szerelemből, szerelem miatt - válaszolá Kapronczai.</p>
               <p>Kelemen vad tekintetet vetett rá.</p>
               <p>- Nem annyira magam, mint a fejedelem egész kíséretének véleményét mondom - szólt
                  Kapronczai.</p>
               <p>- S mi e kíséret véleménye? - kérdé hévvel Kelemen.</p>
               <p>- Hogy Haller vén, és ami főbb, erőtlen.</p>
               <p>- Ah, a pokoli fény, mely lelkembe villant... Tehát erőtlen?</p>
               <p>- Barátom, Kelemen, magad is képzelheted.</p>
               <p>- S így nem jöhet tisztába a kérdés, melyért Tarnócziné jajgat? haha!...
                  Szólj!</p>
               <p>- Szólj te! - válaszolá Kelemennek Kapronczai vállvonítva.</p>
               <p>- Mondhatom, szép történetecske! Egészen a Báthori Gábor udvarából való! - jegyzé
                  meg Mihály úr erőltetett nevetéssel.</p>
               <p>Kelemen Kapronczaihoz rohant.</p>
               <p>- Esküdjél, hogy az egész történet úgy folyt le, amint elmondtad.</p>
               <p>- Miért ne esküdném? Néhány szitkozás, sipítás, sikoltás és elbágyadások
                  kihagyásával úgy történt. Azokat meg ki győzné elősorolni?</p>
               <p>- Csak okos ember az a János - szólt közbe Mihály úr -, ő eleget célzott arra,
                  hogy Sára valakivel szerelmi viszonyban volt; de te nem akartad érteni.</p>
               <p>- S hol van János? - kérdé Kapronczai.</p>
               <p>Kelemen közbevágott, Kapronczai bal kezét megragadva: - Esküdjél arra az imára,
                  melyben először mondtad ki az Isten szent nevét, esküdjél, hogy igazán beszélted
                  el a történteket. De mégis ne arra esküdjél, mert sok embernek van joga
                  istentagadóvá lenni, s a gondviselés is csak oly hazugság lehet, mint a szemérem
                  és szüzesség... esküdjél egész családod becsületére... Ó! De hányan hordják
                  családjok nevét szívökön? S a közelfajulás nem nyelte-e örvényeibe a
                  legtiszteltebb házak becsületét?... Nem, nem arra... Esküdjél anyád sírhalmára,
                  hisz láttalak koporsójánál könnyezni; de a könny a szem gyöngesége is lehet. Ki
                  véd meg engem az emberi nem gyűlölésétől?... Édes barátom! Esküdjél arra, mi
                  legdrágább előtted. Ki tudja, mi az? Arra a névtelen, arra az ismeretlen kincsre
                  esküdjél, mely mindened, s melyhez képest semminek tekintesz mindent. Legyen
                  dicsőség, hatalom, erény, bűn, álom, remény, csalódás, mit tudom én, mi! De
                  esküdjél rá, hogy igaz történetet beszéltél.</p>
               <p>- A legkevesebb tétovázás nélkül esküszöm; de már te is térj magadhoz, s mondd
                  meg, hol van Mikes János. Okvetlenül találkozni akarok vele.</p>
               <p>- Ó, Mikes János nagy belátású; talán azért, mert nem volt szerelmes. S mint kell
                  neki pirulni, midőn szemére vetik testvérségét velem! Gyalázat, gyalázat!
                  Szakadjon szívem ízekre azon bűnért, hogy Sárát gyűlöli! Mily nyomorult vagyok.
                  Seperjen utcát minden gyáva férfiú, és köpjék őt hahotázva arcba, ha a nőktől
                  megcsalatva gyűlöl. Ki meri e felséges érzést pazarolni oda, hol a megvetés
                  kötelességünk? Bátyám, Mihály! Barátom, Kapronczai! Tépjétek le rólam e ruhát,
                  mely a lovagokéhoz hasonló szabású, törjétek szét kardomat, mely eddig becsületes
                  kezekben volt, és tapossátok a sárba süvegemet, melynek kerecsentolla őseimről és
                  daliás időkből maradt rám, gyalázzatok meg, taszítsatok ki társaságtokból, ha
                  valaha fogok nőt szeretni, ha valaha térdem meghajlik azon ámítás előtt, melyet a
                  hígvelejűek nőerénynek neveznek.</p>
               <p>Kelemen kimerülten rogyott a padra, s tenyerével takará el arcát.</p>
               <p>Mihály dorgálta gyöngeségéért, és vigasztalá bánatában.</p>
               <p>- Már megmondhatom, mit eddig kíméletből elhallgattam - szólt Kapronczai -, hogy a
                  fejedelem elkobozandó birtokaitokat Tarnóczi Sára kisasszonynak adományozta
                  jegyajándékul.</p>
               <p>- Jól tevé! - válaszolá Kelemen fásultan.</p>
               <p>- De az eblelkét, nem tevé ám jól! - pattant fel Mihály úr. - Hát Debrő az új
                  udvarházzal, a drágaságoktól terhelt almáriumokkal, a bűverejű kövekkel, temérdek
                  gabnámmal, szarvasgulyáimmal és nemes természetű lovaimmal a képmutató Tarnócziné
                  átkozott családját emelje fényre? Inkább rögtön visszamegyek Erdélybe.</p>
               <p>- Az, barátom, nem változtatna a dolgon, ha a nőrablás vádját nem háríthatod el
                  magadtól. De, az Istenért, hol van János?</p>
               <p>- Ha már birtokaimat fehérszemélynek szánta Rákóczi, miért nem ajándékozta inkább
                  szomszédnőmnek, özvegy Naprádinénak?</p>
               <p>- Barátom, erre felelni nem tudok. De te miért nem válaszolsz az én kérdésemre,
                  melyre könnyen felelhetnél?</p>
               <p>- Mit kérdeztél hát?</p>
               <p>- Hol van János?</p>
               <p>- Alkalmasint farkasveremben. Az Isten eleget ostoroz minket!</p>
               <p>- Erdélybe indult - szólt Kelemen, fölemelve tenyeréből arcát.</p>
               <p>- Borzasztó szerencsétlenség! - kiálta aggodalmas tekintettel Kapronczai. - Hej,
                  nyergeljetek! - rivalg cselédeinek az ablakból.</p>
               <p>- Mit akarsz? - szólt Mihály.</p>
               <p>- Utolérni őt.</p>
               <p>- Sohase fáradj! Már alkalmasint a határszéleken van. Minden baj nyakunkra
                  szállott.</p>
               <p>- Jánosban volt egyedüli támaszotok. Mit fogtok már Jászvásáron tenni? Nem
                  tudjátok-e, miért jöttem ide? No hát, édes barátim, a fejedelem küldött, hogy
                  titeket Lupuj vajdától felkérjelek, és kötözve vitesselek Erdélybe.</p>
               <p>Mihály hüledezve tekintett Kapronczaira. Kelemen arcán szikrázott az öröm.</p>
               <p>- De titokban szólván, a fejedelem nemigen bánná, ha Lupuj az ő követelését
                  megtagadná, s éppen ezért nagy baj János távolléte.</p>
               <p>- Ah, hát a remény utolsó fellobbanása is csalfa volt! - sóhajtá Kelemen
                  elborulva.</p>
               <p>- Barátim, én megpróbálom Jánost utolérni. Ha Moldva széléig nem találhatok rá,
                  visszatérek Jászvásárba, és sürgetni fogom kézbe szolgáltatástokat. Addig
                  fészkeljétek be magatokat a vajda udvarába, s keressetek hatalmas pártfogókat. S
                  most Isten veletek!</p>
               <p>Az újonc diplomata megölelte rokonait, és szobájába távozott poggyászai kihordása
                  végett.</p>
               <p>- Volna bár ellenségünk Kapronczai! - mormogá fogai közt Kelemen.</p>
               <p>- Meg akarsz-e okvetlenül halni?</p>
               <p>- Igen... csak hogy hazugnak hihessem őt.</p>
               <p>- Még most is szereted Sárát, boldogtalan!... Elpirultál? - szólt Mihály.</p>
               <p>- Utolsó visszaverődése volt ez a láthatárról lement napnak.</p>
            </div>
            <div type="chapter">
               <head>6</head>
               <p>Kapronczai utol nem érhette Mikes Jánost.</p>
               <p>A határszélen kétkedve, tévovázva állott meg, lovát majd előre-, majd
                  visszafordítva. Ha Erdélybe lép, küldetése, mely azért, hogy titkos, hihetőleg
                  fontos is, be van fejezve, mégpedig valószínűleg ügyetlenül és célt tévesztve.
                  Megérkezésének legelső következménye Mikes Jánosnak, kit ő mint rokonát sajnált, s
                  kit a fejedelem, mint gyanítá, kímélni akart, befogatása leend; második pedig,
                  hogy miután ő semmit sem igazított, más fog Jászvásárba küldetni.</p>
               <p>Kapronczai érzé a határozó perc jelenlétét.</p>
               <p>Tekintsünk - gondolá - végig a helyzeten, még mielőtt e pontról, hol most ebédelni
                  fogunk, csak egy lépést tennénk keletre vagy nyugatra.</p>
               <p>Ekkor az útitáskából kivesz egy darab szalonnát, lovászával tüzet gerjesztet, maga
                  pedig nyársat farag, s a lángon pörkölni kezdi az egyetlen eledelt, mely még
                  rendelkezése alatt volt. Gondosan ügyelt, hogy minden falatra nagy kortyokat
                  nyeljen; mert a bor megvidámítja a lelket, s élesíti az elmét.</p>
               <p>- Mi tehát helyzetem? - kérdé, jóllakva, önmagától... - Kassai uram, a korlátnok,
                  szeretné, ha titkos föladásaimmal a jászvásári rezidenst megbuktatnám; ez ravasz
                  és kétértelmű nyilatkozatainak szelleme. Ellenben Döme diák azt várja tőlem, hogy
                  a rezidens tekintélyét emeljem; Kassai uram kémkedést ajánlott a vajda udvara s
                  különösen ott tartózkodó hazámfiai után; Döme diák hallgatásával e részben nyílt
                  tért hagy ugyan számomra, de azt kiköté, hogy ne Kassainak, de neki írjak. Így
                  tehát magam alkalmazása végett tudnom kellene: vajon Kassai vagy Döme diák a
                  befolyásosabb egyén? Ha Döme alázatosságát veszem mértékül, akkor ő az apródoknál
                  is alantabb áll; ha a történtekre figyelek, akkor ő Kassai szerencsés vetélytársa.
                  Melyik kerekedik végképp felül? A jövendő titkai borítják el szemem elől. Miután
                  pedig őket e percben egyenlőknek vehetem, s hajlamom nincs a kém szerepére, úgy
                  látszik, küldetésem egyik tárgya megszűntnek tekinthető. Hátravan a Mikesek
                  fölkérése. Kassai a kiadatást komolyan akarja; de a fejedelem ez ügyben kevés
                  erélyt parancsol. Itt a választás világos, s jelszavam az erélytelenség fog lenni.
                  Könnyű szerep... De most következik a bökkenő. Rákóczi őfensége utasításul adta:
                  addig sehol sem mutatni magamat, míg egy levelet titkon Mikes János kezébe nem
                  szolgáltatok. Eszerint a vele találkozás előtt tulajdonképp semmi tárgya sincs
                  küldetésemnek. Vissza tehát Erdélybe!... Hüm, de furcsa eljárás volna, hogy előbb
                  elfogassam őt, s aztán adjam át neki a titkos levelet... Keresd fel Jánost
                  Erdélyben, barátom, Kapronczai, mondhatná útitársam, ha volna ilyen. De, jó komám,
                  hogy tegyem ezt, miután nem is ismerném meg őt, mert iskolás gyermekkorom óta nem
                  láttam? Tudakozódjam utána? Hisz ez annyi, mint az elfogatás!... Tömkelegben
                  vagyunk, s bizony nem bontakozhatunk ki... Csak egy menekvés van. De, hüm, az
                  semmivé tehet... vagy naggyá. Ki gondolta volna, hogy a közönséges testőrnek is
                     Rubiconja, mint a világhódító Caesarnak.
                  Hallom a túlparton a hívogató síp csábszavát, de visszadöbbenek a veszélytől.
                  Balgaság! Hisz az előre nem látható esetekben a fejedelem saját józan eszemre
                  utasít, s nem ez forog-e most fönn?... Rögtön át a Rubiconon.</p>
               <p>Kapronczai a Mikes Jánosnak címzett levelet gyorsan töré fel, hogy ideje se
                  lehessen többé habozni. A papír remegett kezében, midőn tartalmán szeme
                  végigfuta.</p>
               <p>Mi egész terjedelmében közöljük olvasóinkkal.</p>
               <p>
                  Nemzetes és vitézlő uram!
               </p>
               <p>
                  A mi kegyelmes fejedelmünk őfensége nagy megilletődéssel vette,
                     hogy kegyelmed, nemzetes és vitézlő Mikes Mihály és Kelemen uramékkal együtt,
                     notát concernáló
                  
                   véteknek nemével vádoltatik. A kegyelmetek szerencsétlen
                     távozása az in contumatiam
                  
                   elítéltetést vonja maga után, s őfenségének sem áll többé
                     hatalmában a törvény folyamát feltartóztatni. A Meggyesre convocalandó
                  
                   országgyűlés az in causam attractusok
                  
                   ellen exclusis omnibus remediis
                  
                   a fő- és jószágvesztés büntetését ki fogja mondani, és in
                     perpetuum semmi reportatio
                  
                   nem engedtetik meg. Valóban mélyen lehet sajnálni a szépen
                     virágzó Mikes családnak repentinus
                  
                   romlását, sőt úgyszólván teljes corrualtatását.
                  
                   De engem mindig az vigasztal s quasi erigál,
                  
                   hogy a jus aggrationandi
                  
                   azon uralkodó kezében van, ki a törvény rigorát
                  
                   a könyörülettel moderálni oly bölcsen tudja, mint Dávid és
                     Salamon király. Csak én tudom, mily keservesen esik őfensége nagy szívének a
                     fervor,
                  
                   mellyel neki, mint a törvény végrehajtójának, a kegyelmetek
                     subsistentiáját
                  
                   és életét kell megsemmisíteni. Mintegy vonakodva küldte el
                     Kapronczai György ifjú urat kegyelmetek fölkérésére, s valódi fájdalommal
                     nevezé az öreg Mikes Zsigmond nagyuramat második Jóbnak, kit kétségbe fog
                     ejteni s tán istentagadásra vezetni azon szívszaggató jelenet, midőn fiai
                     bilincsben vezettetnek az igazság pallosa elébe, és szabadításukra semmi remény
                     nem fog többé elucescálni.
                  
                   Én azonban még inkább féltem a lugubris
                  
                   jelenet alkalmával Mikes Zsigmondné nagyasszonyomat, mert aes
                     triplexnek,
                  
                   mert természet elleni közönynek és hidegségnek kellene az anyai
                     szívet körülfogni, hogy ily iszonyú csapásra meg ne repedjen. A szegény
                     nagyasszony most is zokogva zokog, könnyei álmában is szemét borítják, s
                     tántorgó lépései alig bírják már az imádkozó pulpitushoz
                  
                   vezetni. Sokszor elgondolám: vajon okvetlenül szükséges-e e
                     derék anyának kétségbeesve halni meg, s nincsen-e semmi mód, hogy gyermekei,
                     kik őt könnyelmű lépésökkel a sír széléig vezették, onnan ismét visszarántsák?
                     Nekem is vannak szüléim, s ezért továbbfűztem gondolataimat a kegyelmetek sorsa
                     felől. Elmémben forgott, hogy a jus aggrationandi bizonyára a
                     “majestaticumok”
                  
                   legszebbike, s hogy nevezetes bűnért is lehet nagy szolgálatok
                     által oly recompensatiót
                  
                   nyújtani, mely uralkodónkat a kegyelem jogának gyakorlatára
                     ösztönözze, kivált, midőn erre szívének nemességénél fogva, különben is nagy
                     inclinatiója
                  
                   van. Mihelyt pedig azon érdemeket rostálgattam, melyek a
                     megkegyelmezésre kaput nyitnának, tüstént eszembe ötlött őfenségének baráti
                     indulatja ab una parte Lupuj moldovai vajda, aba altera vero
                  
                   Radzivil litvániai herceg őnagyságok iránt. Többször volt
                     szerencsém magamnak is, minden alacsony helyzetem mellett, a mi dicsőn uralkodó
                     fejedelmünknek saját szájából hallani, hogy Radzivil herceg a vajda szép és
                     példás erkölcsű leányának, Mária kisasszonynak, kezét vágynék megkérni, s hogy
                     a követség tüstént útnak indul, mihelyt remény lehet a sikerhez. A fejedelem
                     számtalanszor ismétlé, miképpen alig tudna valamit attól megtagadni, ki Lupuj
                     vajdát a házassági szövetség iránt hajlandóvá tenné, s ismervén a favort,
                  
                   melyben kegyelmed a moldovai udvarnál áll, szüntelenül a
                     kegyelmed nevét emlegette. Természetesen őfensége egy capitalis poena
                  
                   és processus
                  
                   alá esett individuummal az egész ország méltó
                     animadversiója
                  
                   és botránkozása nélkül confidentionalis
                  
                   viszonyban nem lehet; de meg vagyok győződve, sőt merem
                     mondani, biztos forrásból tudom, hogy a litván követség csakugyan Jászvásárba
                     el fog indulni, s ha kegyelmed a vajda őnagyságánál és Mária kisasszonynál a
                     házasság létesítésére sikeresen fog hatni, a jegyváltás napján Mikes Kelemen és
                     Mihály urammal együtt quoad personam amnestiában
                  
                   fognak részeltetni. A birtok restitutiójáról
                  
                   őfensége nem intézkedhetik fejedelmi szavának megsértése
                     nélkül; de elég módja van más úton illő kártérítést nyújtani, s különösen
                     kegyelmed könnyen megkaphatja akár Moldvában a rezidensi díszes hivatalt, akár
                     pedig, ha inkább gyönyörködik a kard, mint a toll forgatásában, a Máté vajda
                     mellé küldendő csapatoknál a mezei kapitányságot. Leginkább Mikes Zsigmond uram
                     néma, mély bánatja és Zsigmondné asszonyom könnyei szolgáltattak e levél
                     megírására ösztönt, a magát kegyelmed úri gratiájába ajánló
               </p>
               <p>
                  szegény és alázatos
                  
                     Döme diáknak
                  
               </p>
               <p>
                  Post scriptum. A pecsét feltörője, mihelyt e levelet elolvasta,
                     ha lovag, tüstént tűzbe dobja, s eb, ha tartalmát valaha elárulná.
               </p>
               <p>
                  R.
               </p>
               <p>Kapronczainak, az eléggé éles lég dacára, veríték tört ki homlokán, midőn az
                  utóiratban Rákóczi vonalaira ismert.</p>
               <p>A legpontosabb, de gépi engedelmességgel dobta tűzbe a levelet, s még hamvát is
                  szétszórta.</p>
               <p>- Megyek Szilisztriába. Talán a basa beveszen töröknek. A sárospataki egész
                  kincstárért nem mernék többé a fejedelem színe elé kerülni. Megberetváltatom
                  fejemet, hogy mától holnapig legalább a maga helyén maradhasson. Sült törökké
                  szegődöm.</p>
               <p>E kétségbeejtő eszmével ült lovára Kapronczai, s bolygott a hegyek közt
                  határozatlan irányban. - Most kellene a meredély mögül zsiványoknak előrohanni, s
                  engem kifosztani és vérbe köpülni. Úgy a levél elvesztését rájok róhatnám. De
                  midőn rendiben volna a gazság, a haramják is becsületesen viselik magokat. Nincs
                  többé gondviselés!</p>
               <p>Sokáig tartott még Kapronczai csüggetegsége. Meg volt győződve, hogy midőn a
                  pecsét feltörésével a titkos megbízatás teljesítőjévé iktatta be magát, oly
                  kötelezettséget vállalt, mely erején felül áll.</p>
               <p>Ő, az egyszerű testőr, mi módon tolakodjék a vajda legfontosabb házi ügyeiben
                  tanácsadóvá, s mily varázseszközzel nyerhesse meg ennek bizodalmát!</p>
               <p>Mint közönséges futár küldetett Moldvába, s oly ügy végett, mi valószínűleg
                  kellemetlenül hat Lupujra. Hihető, hogy el sem fogadják, kénytelen leend csak a
                  fölkérő iratot nyújtani be. De ha a vajdánál személyes kihallgatást nyerne is, mi
                  távol van ettől még a személyes barátság és a csak arra építhető siker
                  reménye!</p>
               <p>Kapronczai mindezt később is úgy érzé, úgy látta, mint az első percben; de az ifjú
                  kedély könnyelműségénél fogva lassanként félelme és levertsége közé betévedt
                  valami biztató sejtelem, valami kósza remény, mint a sötét éjben olykor fölcsillog
                  a pásztortűz, vagy szikrázva röpköd a lidérc, és a villamos lég más apró
                  tüneményei űzik szeszélyes játékaikat.</p>
               <p>S ha mégis sikerülne - el-elgondolá Kapronczai -, akkor mezei kapitánnyá lennék,
                  akár pedig rezidenssé; ha nem sikerülne... akkor könnyen átszökhetném
                  Szilisztriába.</p>
               <p>Ez ötletén, mely a hajótörésben mentődeszkának nem sokat ért, most egész eréllyel
                  függött Kapronczai, s hogy késedelmezését helyreüsse, gyorsan ügetett
                  Jászvásárnak.</p>
               <p>Mikesék - fűzé tovább gondolatait -, János nélkül sem lesznek a moldvai udvarban
                  rossz szemmel látott vendégek, mert Lupuj fiatalkori barátja Zsigmond nagyuramnak.
                  S ha Kelemen még használhatatlan állapotban sínylik is, Mihály három fejedelem
                  udvarában élt, s kétségkívül bír annyi ügyességgel, hogy a vajda szívét megnyerje.
                  Nekünk egyet kell értenünk. Ő Radzivil házasságát; én az ő tekintélyét mozdítandom
                  elő. Ő engem mezei kapitányságra segít; én amnesztiában részeltetem. Vagy
                  vonakodnék tán? Nincs rá oka, s ha volna is, kiadatását sürgetve, gyakorolhatok
                  kedélyére bizonyos nyomást. Ösztönözhetem és ijeszthetem.</p>
               <p>Kapronczainak nem volt szüksége Mihály urat sem fenyegetni, sem buzdítani.</p>
               <p>Mihelyt kalandszomjas lovagunk értesült a számára kijelölt szerep felől,
                  magánkívül volt örömében. Rég gyanítá, hogy János nem nagyon ragaszkodik a
                  vajdalányhoz, s mint tapasztalt udvaronc, nem kétkedett, miként aki fejedelmi
                  széken ül, ha csak a moldovain is, semmi barátságért sem hajlandó leánya kezével
                  egy testőr hadnagyot boldogítni. E részben tehát valódi veszteségről és nagy
                  áldozatok hozataláról komolyan szó sem lehetett. Aztán mennyi színben és csábbal
                  nem ragyogott Mihály úr felé az udvari cselszövény és a rég nélkülözött kaland.
                  Olybá vette, mintha megint Báthori Gábor udvarában volna az ifjúság minden
                  igényével, a tettvágy egész szomjával. Kedélyét dagasztotta, mint a kedvező szél a
                  vitorlát, azon nagy szívesség, mellyel a vajda őt és Kelement mindjárt
                  érkezésükkor fogadá. Ha most az osztogató sorsnak elébe lépve, kérdezte volna: -
                  Melyiket választja, a debrői kastélyt-e minden tartozékaival, úgy, amint a
                  nőrablás előtt bírta; vagy pedig a bujdosást, a nótapört, az elkobzást, a vajda
                  udvarában kezdhető kalanddal együtt? -, Mikes Mihály alkalmasint Jászvásárban
                  maradt volna, hogy Radzivil litván herceget, kit ő nevéről is alig ismert, a
                  menyasszony megszerzésében elősegítse.</p>
            </div>
            <div type="chapter">
               <head>7</head>
               <p>Olvasóimat megint Székelyföldre, s különösen Kassai István uram, a nagyságos
                  korlátnok erdőmesterének havasi magányába kell vezetnem.</p>
               <p>A kandallóban vidoran lángolt a fenyő, kedves meleget terjesztve a szobában, mert
                  október már végéhez közelg, s a vadászlak ablakára néző bércek élén a hó tükréről
                  csillogott vissza a lemenő nap sugara.</p>
               <p>A kandalló előtt vörös posztóba szegett, öreg medvebőr volt kiterítve, természetes
                  körmökkel, csinált szemekkel, de - fájdalom - a golyótól szaggatott fél
                  füllel.</p>
               <p>A mackó bundája lábzsámolyul szolgált a karszékben ülő számára; a karszék maga
                  pedig famunka helyett merőben címeres szarvas ágbogaiból és lábszáraiból volt oly
                  szeszélyesen összerakva, hogy bizarabb alakot a bútorzat széles birodalmában csak
                  igen keveset lehetett volna találni.</p>
               <p>A darutollas lovag, ki a fejedelem életét menté meg, s kit mi már közelebbről
                  ismerünk, mint házigazdája, az alkonyhomály miatt félretevé könyvét, melybe egész
                  figyelemmel merült volt, s még egy hasábot vetve a kandallóba, a karszékből
                  gondolkodó tekintettel nézett a föstvényes lángra, s ez viszonzásul kedélyes
                  világát a lovag szép arcán játszódtatá, és még átlátszóbbá, túlvilágibbá, vagy
                  legalább szellemiebbé tevé a finom, de bágyadt és korán fonnyadó vonalakat.</p>
               <p>A szobában csend, a rengetegben csend volt, benn némább, künn mélyebb és döbbentő.
                  Az erdőrém légben ugató kutyáival fölfedezhetetlen barlangokba vonult, farkas nem
                  üvöltött, hollók nem mozdíták meg a száraz gallyakat, szellő nem forgatá a hervadt
                  leveleket, bölény nem csattogtatá a sűrű harasztközt, s messze hangzott ugyan a
                  nesz, mellyel a nyugvó dámvad az avar füvet leszakítá, de a vadászlakig mégsem
                  érhetett el. Csak a hegyi erek és patakok távoli zúgását hallhatta volna az a fül,
                  mely az éj halk és rejtelmes beszédét érteni megtanulta.</p>
               <p>Mert éj volt a szobában; csak a kandalló által világított, csendes, néma éj.</p>
               <p>A fal- és deszkarepedések piciny népe oly nyugodtan viselte magát, mint a
                  veszélyes kandúr, mely a lovag lábai előtt a medvebőrön hosszan nyújtózva hevert,
                  fejét a tűzhöz fordított málára görbítve.</p>
               <p>Csak a vidám tücsök unta e hallgatást meg, s rejtekéből kilépvén, a karszék felé
                  szökdelt, s egész készséggel csicsergett a lovagnak talán a tücsökcsalád
                  egészségéről, megelégedéséről, gondtalan életéről, derült kedélyéről. Közleményei
                  háznépét mélyen érdekelheték, mert a kis üregből hol egyik, hol másik szólamlott
                  meg, mintha ki akarná egészíteni a becsületes családfő társalgását az érdemes
                  lovaggal, ki velök már gyakran virraszta, s kinek mindig szüksége volt egy kis
                  szórakozásra, hogy gondjaitól menekülhessen.</p>
               <p>A falióra nehezékeinek harsány zörömbölése s a kalapács csengő ütései, lyukába
                  visszariaszták a furcsa kis állatkát, s midőn a kilenc elverése után az idő
                  hirdetője megint régi apátiájába süllyedt, és csak az inga egyforma, halk
                  ketyegésével adott ébrenlétéről jelt, még sok percnek kellett eltelnie, míg a
                  vadászlak apró zsellérkéi ismét vigadni, mulatozni és csevegni bátorkodtak.</p>
               <p>A lovag mécset gyújtott, összevonta az ablak függönyeit, felszítá a hamvadó tüzet,
                  fegyverét vállára vette, s nem minden nyugtalanság nélkül ment a szabadba, hol a
                  ház egyetlen fehércseléde, a vén szakácsnő, még több aggodalmak közt nézett a
                  sötét erdőbe, a rejtőző gyalogútra, a csendes, de majdnem csillagtalan égre.</p>
               <p>- Már el sem fog ma jönni - sopánkodott az öregasszony. - S minek is jönne? A
                  haricskakása egészen péppé lett, és a hosszas várás miatt vacsoránknak nincs már
                  sem íze, sem bűze.</p>
               <p>A lovag biztatásai javában volt, midőn a hegyi útról dobogás hallatszék.</p>
               <p>Néhány perc múlva megérkezett az erdőmester, s előrivogatá csőszét, hogy sokáig
                  jártassa a lovat, mert ki van fáradva, s reggel sütögesse ki a körömhasíték alatt
                  meleg vassal a hátulsó bal lábát, mert Szentléleknél már kényesen kezdé
                  hordozni.</p>
               <p>- S kend, kedves gazdám, betért Szentlélekre? - tudakolá kezet szorítva az
                  erdőmester vendége.</p>
               <p>- Be ám! - válaszolá ez. - De meg is zaklattam lovamat. Derék állat az én hókám,
                  másnak tán kiszakadt volna párája. Azonban menjünk a hűsből a kandallóhoz, ott
                  majd beszélhetünk - előzte az erdőmester meg vendége tudakolásait.</p>
               <p>A szobában, a lámpamécs félderűje mellett is feltűnt a háziúr komoly, aggódó
                  tekintete.</p>
               <p>- Az Istenért! Tán szerencsétlenség történt... Mikes Zsigmond nagyuraméknál? -
                  tudakolá fölindulással az idegen.</p>
               <p>- Hallgasson ki kegyelmed, Mikes Móric uram, béketűréssel, mert a magamféle
                  egyszerű embernek is vannak néha jó tanácsai, és a gyönge is segíthet az erős
                  baján, mint a mesében kisgyermek húzta ki a sánta oroszlán talpából a szálkát.</p>
               <p>Az erdőmester vendége mellé ült, s félbeszakítás nélkül folytatá: - Kegyelmedet
                  egyetlen jóltevőm és barátom, Székely Márton küldötte hozzám, és én kilétéről nem
                  tudakozódva, szerencsésnek tartám magamat, hogy szegény házam vendégül fogadhatja
                  a lovag urat. A kíváncsiság nem bűnöm, éles elmével sem vagyok megáldva, s most
                  tehát, midőn nevén szólítám kegyelmedet, ezzel úgy hiszem, eléggé meggyőzhetém
                  arról, hogy élete veszélyben forog.</p>
               <p>- Történjék a mindenható szent akaratja! - szólt az idegen hideg lemondással.</p>
               <p>- Kegyelmednek nem lehet rémítő a börtön és halál, de sajnálom, hogy
                  megfeledkezett szüleinek bánatáról.</p>
               <p>- Derék férfiú, igaza van! Én még az éjjel itthagyom e csendes hajlékot, mely
                  kedélyemre annyi varázzsal hatott, úgy magába foglalta minden vágyaimat, és úgy
                  együtt tartá, mint az olvasó gyöngyeit a füzér zsinórja. Hajnalszürkület előtt már
                  úton leszek, s anyám könnyeire fogadom, hogy a megtámadások ellenében, nem mint
                  pap, kinek legmagasabb reménye a vértanúság, de mint lovag fogom magamat viselni,
                  kinek jó fegyvere, bátorsága és lelékenysége van.</p>
               <p>- Nem úgy, uram! hallgassa meg előbb a történteket - szólt az erdőmester. - Józsa
                  Péter, Kassai uram őnagysága tiszttartója, le sem ültetett, mint szokta, a
                  számadásokat sem kérte, mint szokta, de ahelyett teli torokkal kiáltá előmbe, hogy
                  vége az ország jó békéjének, mert Pázmány érsek az egész jezsuita rendet Erdélybe
                  küldötte lázítani, csak egyedül maga maradt Magyarországon. Sáskarajként lepték el
                  különböző öltözetben e papok a mi hazánkat. Egyik pálosnak, másik minoritának,
                  ferencesnek mondja magát, s a kolostorokba búvik, mint a kakukk a rigófészekbe. A
                  gvárdiánok csodálkozva tátják szájokat az idegenekre, de nem mernek szólani,
                  nehogy fecsegésökért a pápa négy fal közé rakassa. Inkább ráesküsznek, hogy páter
                  Anselm senki más, mint György fráter, kit ők neveltek a zárda kulcsárjának. De ez
                  még kisebb, folytatá Józsa Péter uram, nagyobb az, hogy némelyik a jezsuiták közül
                  doktor, borbély, felcser lett, szürke port árul, melyből aranyat lehet csinálni, a
                  nehéz nyavalyásokat ujja érintésével gyógyítja, s mindenütt maga körül hamis
                  csodatételekkel gyűjt követőket. Van olyan is, ki mezei kapitánynak adja ki magát,
                  s kettős zsolddal toborz, az Isten tudná, minő célokra. Mások meg igazhitű
                  református kántorrá szegődtek be, s egyszerre csak a jó magyar zsoltárokat diákul
                  fogják énekelni. Azt is hallám, hogy többen asszonyokká öltöztek, de még nem
                  sajdíthatjuk, ki végett.</p>
               <p>- Mily badar beszéd! - sóhajtá a lovag.</p>
               <p>- Magam sem sokat adtam rá - szólt az erdőmester -, s éppen azért tudakolám is,
                  hogy tulajdonképp kitől hallotta Józsa Péter uram.</p>
               <p>- S mit mondott?</p>
               <p>- Hát azt, hogy neki Szabó Mártonné mesélé, kinek Sütő Biri mondta, ki a
                  mesturamtól hallá, kinek a kurátor beszélte, ki a kézdivásárhelyi bírótól
                  körülményesen értesült az egész dologról, ez meg az esperesnek szájából szóról
                  szóra vette át, mégpedig a fejedelem őfensége udvari káplánjának levele
                  szerint.</p>
               <p>- Csulai uram pedig akkor álmodta, midőn a medvétől féltében elaludt - tevé hozzá
                  a lovag.</p>
               <p>- Alkalmasint - szólt az erdőmester. - De a nép mindenütt úgy súg-búg, mintha
                  tatárjárás nesze ütötte volna meg fülét. Alighogy Szentlélekre értem, befordulék
                  tehát a plébánoshoz, valami bizonyost hallani a dolog felől. Ő egészen elveszté
                  szívét, s hangja, arca csüggedt volt. Nem is ok nélkül, mert Tarnócziné
                  nagyasszony éppen akkor üzente, hogy rövid időn ki fogja vettetni a paplakból,
                  mivel egy híres jezsuitát, ki az országot fellázítni és a fejedelmet orozva meg
                  akarja gyilkolni, alkalmasint ő rejteget, s neki kell legbizonyosabban tudni, hogy
                  ki az a Mikes Zsigmondnál titkon megforduló darutollas. A plébános eleget
                  esküdözött ártatlanságáról, de a vén sárkány még a régi időkből bősz ellensége
                  lévén, buktatására mindent el fog követni. Szóval a papot nagy keserűség közt
                  találtam és hagyám el. Amint pedig a faluból kiértem, megsarkantyúzám a hókát, s
                  hipp-hopp, hegyen fel, hegyen le, idejöttem. Derék egy pára, teremtuccse, nem
                  adnám százforintos paripáért. Dupla abrakot fog kapni. Holnap reggel korán
                  indulunk. Én ismeretlen hegyi utakon vezetem kegyelmedet az ország széléig.
                  Életemmel kezeskedem, hogy vadon, madáron, s egypár ostoba hegylakón kívül, éppen
                  senkivel sem lesz találkozásunk.</p>
               <p>- Isten őrizzen - szólt a lovag az erdőmester kezét megszorítván -, hogy kendet
                  több veszélynek tegyem ki, mint amennyivel ittmulatásom miatt máris körül van
                  véve. Nem gyaníthatám, hogy gyanúba vettek, de miután most vallásom ellenségeinek
                  céljairól értesülve vagyok, valódi pogány volnék, ha bárkit azon szigorú
                  büntetésnek akarnék kitenni, mely hazánkban a jezsuiták pártfogóit, rejtegetőit,
                  védelmezőit sújtja.</p>
               <p>- Nemzetes uram! Mi közöm nekem a jezsuitákhoz? Magam is egész lélekből reformált
                  hitű vagyok. Én csak az üldözöttre és kegyelmedre, kinek szabadsága és élete ellen
                  törnek, gondoltam.</p>
               <p>- Nem, barátom! Inkább magam megyek egyenesen Tarnóczinéhoz vagy Csulaihoz,
                  mintsem engedjem, hogy udvarából tíz lépésre is kísérjen.</p>
               <p>- Már látom, a lovag úrnak nincs bizalma hozzám - szólt keserűen az
                  erdőmester.</p>
               <p>- Akkor hitem nem volna a jámborság és becsületesség iránt - válaszolá Mikes
                  Móric. - De - folytatá mosolyogva - kend el is feledte, hogy kezemben egy talizmán
                  van, melynek segélyével magamat a hét lakattal és vaspánttal elzárt börtönből, ha
                  megannyi sárkány őrizné is, tetszésem szerint kiragadhatnám. Kend ott maradna; én
                  baj nélkül mennék tovább. Igazság-e ez?</p>
               <p>Az erdőmester hüledezve tekintett a beszélőre.</p>
               <p>- Csakugyan nem emlékszik kend a gyűrűre?</p>
               <p>- Biz Isten, igaz - kiáltá ragyogó arccal az erdőmester. - Csak tartsa meg szavát
                  a fejedelem.</p>
               <p>- Azért fejedelem.</p>
               <p>- No, nehéz kő esett le szívemről.</p>
               <p>- De, kedves gazdám, nagy szívességre kell kérnem. Ugye teljesíti?</p>
               <p>- Okvetlenül.</p>
               <p>- Én pár órányi pihenés után útra indulok. Reggel kend az asztalon levelet s egy
                  kis szekrényt fog találni, drága szüleimnek szánt emlékekkel. Fürt is lesz köztük
                  ezen főről, mely a férfikor küszöbén, öröm és mosolygó emlékek nélkül őszült meg.
                  Mi volt nekem az élet, s mit várhatok tőle? Hazám kitaszított kebléből! De ne
                  szóljunk erről. Önhibám lehet. Magam idéztem föl ellenem a törvények szigorát,
                  melyeknek minden betűit jól ismerém. Csak azt akartam mondani, vigye kend a
                  szekrényt és levelet még holnap reggel atyámhoz, s adja át neki, különhíva őt és
                  tanú nélkül, üdvözletem mellett... Most már jó éjt! Igen fáradt vagyok, jó
                  éjt!</p>
               <p>Megölelé az erdőmestert, és az oldalszobába vonult.</p>
               <p>- Isten hozzád, csendes lak! Ajtódon belül volt a nyugalom, künn zúg a zord élet
                  viharja.</p>
            </div>
            <div type="chapter">
               <head>8</head>
               <p>A csapás, mely a Mikes családot érte a közös nagy súly mellett, mégis különbözőleg
                  hatott Mikes Zsigmond nagyuramra és Ágnes nagyasszonyra.</p>
               <p>Móric biztatása támasz volt mindkettő számára, s nem engedé a kétségbeesés
                  örvényébe bukni a tántorgókat. De Móric bármennyire szerette szüleit, nem tartá
                  eszélyesnek a történetet, melyre testvérei megmentését alapította, elbeszélni, s
                  mindig csak általános, azonban határozott hangú bátorításoknál maradt. Tudta, hogy
                  reménytelen öröm és keserűség a kellő mértéknél beszédesebb lévén, áldásait és
                  átkait gondatlanul ejtett szavakkal vegyíti. Egyetlen rosszul őrzött perc
                  elárulhatta volna a világnak, hogy a gyűrű egy a törvény által halálra keresett
                  kezében van. Mi nem vélekedhetünk arról, mennyire ragaszkodott az élethez Móric,
                  de az élet teljes megvetése mellett sem akarta szüleit még egy honárulással vádolt
                  fiú elítéltetéséből származható csapásnak kitenni. Aztán az embereket ismervén,
                  belátta, hogy semmi sem vonhatja inkább a közönség szemét Mikes-várra, mint a két
                  öreg derült arca, akkora veszteség közepett. Móric Rákóczit szavával játszó
                  férfinak nem hitte ugyan, de tiszta fogalma volt a szív dialektikájáról, mely a
                  kötelességek összeütközésekor hamar talál feloldozást az aggódó lelkiismeret
                  számára. S ki biztosíthatá őt, hogy a reformált hit egyik fő képviselője nem keres
                  a vallása ellenségének tett ígéret alól menekülésre valami elfogadható, sőt
                  dicséretesnek látszó ürügyet? Móric bűnnek tartotta volna szüleit a bánat karjai
                  közül egészen kiragadni, mert érzé, hogy a véletlen csalódás őket iszonyú
                  ellentétével okvetlenül meggyilkolná. Terve volt tehát rejtekéből néha
                  meglátogatni, hogy vigasztalja, s a remény színvonalán alul süllyedni ne engedje.
                  Midőn pedig a nőrablás fölött az országgyűlés ítéletet fog hozni, csak akkor
                  akarta a gyűrűt a fejedelemhez, a megkegyelmezési kérelemmel küldeni.</p>
               <p>Szándékát lényegesen átalakították a körülmények. De térjünk vissza Móricról a két
                  öregre.</p>
               <p>Zsigmond úr a nyújtott reményt, minden homályos célzatokkal együtt, egy a magány
                  és megtagadások által túlizgatott idegű rögeszméjének vette, s a veszélyben forgó
                  két fiú sorsa miatti bánathoz csatolá a nagyobbik fia egészségi állapotából támadt
                  aggodalmat is.</p>
               <p>Ágnes asszony ellenben Móric biztatásait a vallásos érzelemmel telt kedély
                  jóslatának tekinté, mely magasabb jelentőséggel bírhat, mint a tények horderejéről
                  okoskodó elme legfinomabb észlelése.</p>
               <p>Ágnes asszony számára Móric vigasztalása balzsamul szolgált, mely a sebet nem
                  gyógyítá ugyan, de legalább fájdalmait enyhíté; míg Zsigmond úr sebére az csak
                  égető szer volt, mely a behegedést gátolta.</p>
               <p>Aztán Mikes Zsigmondnak a külhatásoktól inkább függő kedélye kevésbé volt egy nagy
                  szerencsétlenség hordozására alkalmas, mint életpárjának mélyebb érzelmű, de
                  nyugodtabb jelleme.</p>
               <p>Ágnes asszony a csapás után csakhamar összpontosítá lelkierejét, s bár vonalaira
                  állandó jegyet nyomott a bánat, panaszra ritkán, könnyekre csak magányában fakadt.
                  Korán reggel kelt föl, övében hordá kulcsait, mindent maga adott ki, mindenre
                  gondosan felügyelt, s midőn a direktor írnokai a vád alá helyezett ifjak
                  vagyonának összeírására és lezárolására jöttek, ő vala, ki ügyessége s lelki
                  ébersége által, amit csak igazságosan lehete, megvédett.</p>
               <p>Ellenben Zsigmond úr mindinkább tétlenségbe süllyedt. Szenvedélyes lovas létére
                  sem volt rávehető, hogy a karszéket odahagyva nyeregbe üljön. Gazdaságát szemre
                  sem vette, s kerülé lakásának még azon ablakait is, honnan csűrire s gazdag
                  takarmányára nyílt a kilátás. Midőn pedig a direktor hites jegyzői lefoglalásokhoz
                  kezdettek, vadabb öröm tört ki arcán, amint öregbedett vesztesége. Nem bánta
                  volna, ha mindent elkobzanak, elharácsolnak, elpusztítanak; ha ágyából a
                  szalmazsúpot kivonnák, a ha a vállán levő dolmányról a gránát- és smaragdkövekkel
                  rakott aranygombokat mind lemetszenék is; már különben is koldussá van téve, s egy
                  fillérrel több vagy kevesebb, csak az éhhalál pillanatját tolja előbbre vagy
                  hátrább.</p>
               <p>Ágnes asszony valamivel sápadtabb arca a hervadt szépség nyomait, s a nőméltóság
                  és szelídség jellegét a nagy szerencsétlenség után is úgy megőrzé, mintha a múlt
                  és jelen közt rögtön nem tárult volna óriási hézag; de Zsigmond úr szemlátomást
                  görbedt a bősz napok súlya alatt, s majdnem összeesettnek tűnt föl.</p>
               <p>Az ő kedélye még a szokottnál is süllyedtebb vala azon reggel, melyben a mi
                  tudomásunk szerint Móric útra indulásának kellett történnie.</p>
               <p>Kilenc óra volt.</p>
               <p>Derülten sütött a nap éppen az asztal elé, hol Zsigmond úr étvágy nélkül ült,
                  ízletes tészták és őzderék mellett, s hol a dicsőszentmártoni finom óborral tölt
                  serlegre szomj és kedv nélkül tekintett.</p>
               <p>Ágnes asszony elébe rakta a falatokat, s közelebb voná hozzá a bort.</p>
               <p>- Maholnap megesszük mindenünket - szólt az öreg, anélkül hogy egy falatot ennék.
                  - Te reggeltől estig főzetsz, és egész had számára. Jól teszed. Hadd essünk hamar
                  túl mindenen. Az a Móric sem jön felénk. Jól teszi. Minek ámítani hiú
                  reményekkel!... Jezsuita lett, ahelyett hogy lovagnak maradjon. Jól tette.
                  Legalább kitöröltetett az élők sorából, nem számít, mintha nem is született volna.
                  Annál több rész jutott Jánosnak és Kelemennek, hogy belőle a pohos Tarnócziné és a
                  sovány Haller Péter hízzék. Koldusok vagyunk. Semmit sem tesz! Majd elmegyünk
                  fillért és ételt kérni Sárához, ahhoz a kis rimához, ki álnokul odahagyta
                  Kelement, hogy megrabolhassa... majd elmegyünk.</p>
               <p>Zsigmond úr késével mérgesen kopogtatta az őzhátat, s egy falatot le is szelt
                  belőle.</p>
               <p>- Én úgy hiszem - jegyzé meg szerényen Ágnes asszony -, fiunk csalatkozott Sára
                  érzelmében, anélkül hogy ámíttatnék.</p>
               <p>- Galambom, te minden vétkesnek pártját fogod. Egyébiránt így is jól van. Kelemen
                  megérdemelte sorsát; miért elegyedett korpa közé? Családunk tiszta vérét miért
                  akarta újabb és homályosabb eredetű vérrel vegyíteni? Nyakunkon most az Isten
                  büntetése. Bár űznének ki az idegen bitorlók ősi hajlékunkból is! Mit ér e rozzant
                  fal és rongyos fedél? Elharácsolják vagyonunkat.</p>
               <p>Zsigmond úr bosszankodva nyelt egy kortyot a serlegből.</p>
               <p>- Amennyi Mikes-birtok kezedben marad a Székelyföldön, mindig elég nagynak fog
                  tekintetni - szólt Ágnes asszony, a tálat még közelebb tolván férjéhez.</p>
               <p>- Jól van, jól! Tudod is te adósságaimat és pöreim állását! Mondom neked, ha csak
                  egyszer veri el a jég termésemet, nem küldhetünk egy farkasbundára valót is sem
                  Jánosnak, sem Kelemennek. Pedig a jövő nyáron bizonyosan legalább tojás nagyságú
                  jég fog gabonáinkra hullani. Jól ismerem vidékünkön az időjárást. Hadd legyünk
                  koldusok!</p>
               <p>Zsigmond úr a legkedvezőtlenebb hangulattal metszett egy hatalmas falatot az
                  őzsültből.</p>
               <p>- Nem hozom kétségbe - mondá Ágnes asszony -, hogy e vidéken jól ismered az
                  időjárást, s hogy itt sok jég fog az őszön hullani. De Szolnok megyében nekem is
                  van annyi birtokom, mely öreg napjaink tengetésére s bujdosó magzataink
                  fölsegélyezésére bőven elég.</p>
               <p>- Ágnes, te mindig sokat tartottál vagyonodra. Ez nagy gyöngeséged. Tudd meg, hogy
                  ha a házasságban pénz után indulok, soha hozzád nem botlottam volna. Csak
                  szépséged és nemes szíved volt minden hozományod.</p>
               <p>Zsigmond úr erélyes nyilatkozata után két nagy és hosszú kortyot nyelt a
                  serlegből, s a harmadikra is készületet tett, midőn egy legény jelenté, hogy
                  Kassai uram erdőmestere igen sürgetős dologban akar csak magával a nagyurammal
                  beszélni.</p>
               <p>- Ímhol na - szólt nejéhez Zsigmond -, ennek az embernek tíz köböl tiszta búzát
                  ígértem, s bizonyosan sürgetni jött, félvén, hogy pár hét múlva nem lesz, miből
                  adjak.</p>
               <p>- Már rég elküldöttem én azt neki - válaszolá Ágnes asszony.</p>
               <p>- Mi dolga lehet hát velem? - dörmögé az öregúr, míg nehézkes léptekkel ment a
                  mellékszobába.</p>
               <p>- Az én derék fiam, az én kedves Móricom! - hallá néhány perc múlva Ágnes.</p>
               <p>- A szent Istenért! Nagyuram mindent elárul - szólt halkan az erdőmester.</p>
               <p>- Oltalmazza őt az ég! Kísérje útjában áldásom és a szerencse! - hangzék megint a
                  szobából Ágnes asszonyhoz.</p>
               <p>- Mérsékelje örömét, drága jó nagyuram - esdekelék lassan, majdnem súgva az
                  erdőmester.</p>
               <p>- Dehogy mérséklem! Kendet is mindjárt megölelem - hallatszék ki ismét.</p>
               <p>- Érdemetlen vagyok a nemzetes úr kegyelmére - válaszolá az öröm nagy kitörésén
                  megdöbbent erdőmester.</p>
               <p>- Mit, érdemetlen? Tüstént menjen az istállóba, válassza ki magának a legszebb két
                  lovamat. - Ezt is hallá a csodálkozó Ágnes asszony.</p>
               <p>- Kérem, kérem!</p>
               <p>Aztán olyanforma nesz hangzék, mintha valakit akaratja ellen döföltek volna ki a
                  szobából.</p>
               <p>- Két legszebb lovamat mondtam. Itt egy aranyóra is.</p>
               <p>Ezzel csattanva zárult be a szomszéd szoba ajtaja.</p>
               <p>Ágnes asszonynak ideje sem volt a történtekről találgatásokba ereszkedni, midőn
                  férje berontott.</p>
               <p>- Krőzusok vagyunk, kedvesem! Gazdagok, mint Salamon király. Fiainknak meg van
                  mentve a fejök. Oly szabadon sétálhat ebben a szobában Kelemen, mint én; oly
                  szabadon a másikban János, mint te. Sohasem lesz vége e világnak, annyira szilárd
                  alapokon áll, s a nap, mely most aranysugáraival várunk ablakán besüt, világítani
                  fog ezer év múlva is a Mikes család boldogsága fölött. Unokáink s azok unokái
                  elárasztandják az országot jó gazdákkal, mint Kelemen, vitéz katonákkal, mint
                  János, szent papokkal, mint Móric. Áldja Isten őket! Legkülönösebben a te szemed
                  fényét, Ágnes, és az én büszkeségemet, a derék Móricot. Egy pohár bort iszom
                  Mihály öcsém egészségéért is. Mármost rendben van, házasfelek közt nem lehet
                  titok. Nyisd fel e szekrényt.</p>
               <p>Ágnes teljesíté, amit férje mondott.</p>
               <p>Gyűrű és hajfürt volt a szekrényben.</p>
               <p>- Szegény Móricom fürtje! - kiálta öröm és fájdalom vegyületével az anya. -
                  Naponként több fehér szálat láttam halántékain, s itt még számosabbra találok,
                  mint vártam. Ő nem boldog! De az Istenért, tán már elutazott, s ezen emlék a
                  búcsút pótolja, néma képviselője a szóló könnyeknek és ajkaknak. El tudott válni
                  tőlem anélkül, hogy keblemre szorítottam volna!</p>
               <p>Az anya a fürtöt szorítá szívéhez.</p>
               <p>- A gyűrűt nézd, galambom, a gyűrűt - szólt Zsigmond úr, ifjú étvággyal folytatva
                  a félbenhagyott reggelit. - Nem sejtesz-e? Kövén a fejedelem címere van. Leveretem
                  a vár bal szárnyának fedelét, mert az idő megrongálta. Ott lesz a János szállása.
                  Hasztalan minden ellentmondásod. Én nem engedem többé, hogy ő Lupujnál lakjék.
                  Inkább hagyja ott Máriát; van elég jófajta erdélyi leány. Kelemen a régi szobába
                  költözik. De legyen több kényelme, mint eddig volt. Ékesíttesd fel szőnyegekkel
                  szobáit!</p>
               <p>Ágnes asszony ámulva tartá kezeiben a gyűrűt.</p>
               <p>- Mi boldogok vagyunk. Szerencsés napra virradtunk! - folytatá Zsigmond úr,
                  fenékig ürítve a serleget.</p>
               <p>- De hát mi történt?</p>
               <p>- Mi történt, galambom? Olvasd ezt a levelet.</p>
               <p>Ágnes kezei reszkettek, amint a sorokon végighaladt.</p>
               <p>Móric a gyűrű történetét írta le, azon kéréssel végezve levelét, hogy mindent nagy
                  titokban tartsanak, és csak amidőn az országgyűlés kimondja a nótapörben, melynek
                  folyamát többé föltartóztatni nem lehet, a végítéletet, s midőn a kegyelmezési jog
                  gyakorlatára alkalom nyílik, akkor küldjék el a gyűrűt a fejedelem őfenségéhez. A
                  levél végén említé, hogy testvérei vagyonukat vissza nem kaphatják ugyan, mert az
                  előre már Tarnóczi Sárának van jegyajándékul ígérve, de abból, mi még családuknál
                  megmaradt, elégült életet folytathatnak. Különben is a gazdagság nem boldogság, s
                  az Isten a boldogság föltételeit a szívbe tette le, hogy a legbiztosabb szekrénybe
                  legyenek zárva.</p>
               <p>Ágnes amint az olvasást bevégezte, összefogá a levelet és kezeit.</p>
               <p>Ajkai mély áhítatú imát rebegtek.</p>
               <p>Zsigmond úr öklével az asztalt ütögetve szólt: - Ki meri mondani, hogy nincs elég
                  vagyonom? Mikes Zsigmond nem szorul senkire; neki van mit a tejbe aprítani.
                  Lefoglalták fiaim birtokát. Bánom is én. Azzal még nem tettek szegénnyé.
                  Emlékszel, Ágnesem, mikor téged nőül vettelek, nem volt annyim, mint amennyi most
                  megmaradt, s mégis a fejedelem udvarában éltünk, mégpedig fénnyel, pompával,
                  adósság nélkül. Még én kölcsönöztem, s minden kamat nélkül, a szolgálatomhoz
                  tartozó úrfiaknak, ha gondatlanul elkockázták pénzöket. Ki visszafizette, ki nem.
                  S bántam is én? Aztán neked is, angyalom, szép birtokod van Szolnok megyében.
                  Derék udvarházad, malmod, és csűrödbe az idén is tíz asztagot rakattunk. Szentpáli
                  uram, a nagy kópé, gazdagságodért szeretett volna nőül venni. Emlékszel-e még rá,
                  galambom?</p>
               <p>Ágnes nem tarthatá vissza mosolyát a gyorsaságért, mellyel férjének a vagyonról
                  való nézetei megváltoztak; de szívében aggodalom ébredt Móric sorsa iránt, s a
                  könnyekhez, melyeket a két fia viszontlátásával kecsegtető remény árasztott
                  arcára, keserű cseppek is vegyültek, melyeket Móric véletlen távozásáért facsart
                  ki szemeiből egy homályos aggodalom.</p>
               <p>Zsigmond úr nem aggódott, csak élvezett. Sütkérezett az új szerencse derült, meleg
                  verőfényében.</p>
            </div>
            <div type="chapter">
               <head>9</head>
               <p>A Sára kiházasítására szükséges készületek véget értek, s azzal kezdetét vevé
                  Tarnócziné zsémbje Naprádiné ellen.</p>
               <p>Az árva özvegy nagy szemeket vetett ángyának arcára, ruhájára, mozdulataira, s
                  kegyessége a világ romlottságán mély sóhajokban tört ki, mégpedig oly gyarlóságok
                  és vétkek miatt, melyeket Juditban tapasztalt. Néha Sárát az anyai szív
                  szorongásával figyelmezteté azon rossz véleményre, mely rokonuk iránt az egész
                  országban uralkodik; néha pedig nyersen is tudatta vele, hogy a nőket barátnőikről
                  szokták megítélni, s nem jó ajánlat lenne majd Haller Péternének, ha Naprádinéval
                  egy bordában szőttnek mondanák.</p>
               <p>Judit mindezt hallá, észrevette vagy legalább sejté, s bár nem örömest vált meg
                  Sárától, idején látta a hazamenetelt.</p>
               <p>Debrőn találjuk tehát őt.</p>
               <p>Eleinte, mint minden nőnek, ha hetekig nincs honn, sok rendeznivalója volt; de
                  munka közt is megállíták kezét és gondolatait az átelleni ház zárt ablaktáblái,
                  élettelen, komor udvara, ilyenkor lehetetlen volt a bujdosó háziúr emlékezetének
                  egy sóhajjal vagy talán többel is nem áldozni.</p>
               <p>Eleinte Sára szerencsétlen helyzete az érzékeny szívű nő képzelődését bőven tudta
                  megható jelenetekkel ellátni, de végre az ábrándok e gazdag forrása is apadozott;
                  mert, kivált e hosszú és magányos őszi estéken, sokat kellett belőle
                  merítenie.</p>
               <p>Szóval Judit gyakran unatkozott.</p>
               <p>Lomhákká váltak az órák, restültek a percek, s a szép özvegy, hogy szórakozás
                  nélkül ne maradjon, kénytelen volt Mikes Mihály sorsát gondolatainak állandó
                  tárgyául választani.</p>
               <p>A ravasz udvarló ingyen sem tett házasságra
                  célzó nyilatkozatot, s Judit, ha légvárakat akart építeni, készítményére egy
                  “volnánál” tömörebb alapkövet sehogy sem tudott szerezni.</p>
               <p>Megelégült tehát a “volnával”, s kitervelé, hogy, ha a bujdosás előtt Mikes Mihály
                  megkérte volna az ő kezét, akkor ő mit csinálna.</p>
               <p>- Eladnám ingóságaimat, csak néhány gyűrűt, nyakláncot és karperecet tartanék meg,
                  s rögtön elindulnék... Hová?... Moldovába.</p>
               <p>Judit a díványon ülve el is indult, nem sokkal naplemente után.</p>
               <p>A haza határán túl már rendkívül fantasztikus vidékre érkezik, hol a szikláról a
                  fösvény griffmadár gyanús tekintettel néz rá, a hegyszorosból pedig folyvást
                  rablók, farkasok, csodaállatok tűnnek elő. Judit a nagy ijedség miatt sikoltani
                  sem bírt; de szerencsére segédül jön a legjobb varázsigékkel egy hószakállú mágus,
                  s meg van mentve. Ekkor kalauzává szelíd őzike lesz, s ennek nyomdokait követvén,
                  egyenesen Mikes Mihály lakába érkezik. De a szobákat földúlva találja, csak egy
                  vénasszony jajgat, zokog a pincegádorban, s tőle tudja Judit, hogy akit ő keres,
                  már elvitték a tatárok. Leírhatatlan volna bánata, ha éppen akkor száz vitéz lovag
                  vértesen és aranyos sisakkal nem vágtatna elébe. Ezek kardjokat és véröket
                  ajánlják Mihály úr kiszabadítására. Judit térdre borulva ad hálát az Istennek, s
                  imádság által megerősödvén, a hosszú úthoz fog. Okosan kikerülve a mágneshegyet,
                  mely ha magához vonja, többé meg sem mozdulhatnának, végre a forró tenger
                  partjához érnek, hol vitorlás hajóra akadnak, melynek személyzete rabolni
                  szétoszlott. Gyorsan szedik a horgonyokat, a szél kedvez, s a láthatár íve
                  körös-körül puszta és jeltelen vízsivatagra hajlik. A hajó akadály nélkül halad;
                  de a tenger meleg gőze fokonként emelkedik, ellepi a födélzetet, áthat minden
                  ruhán, és iszonyúan kezdi az idegeket ingerelni. S miután az ember agyagból van
                  alkotva, még ha lovag és úrnő is, a szabadítók, esküjök ellenére, vakmerészekké
                  válnak, és Judit szerelme ellenére igen felhevül, azonban a csábnak és ostromnak
                  valahogy és mint ellenállt. Kétszáz szem gyúl haragra, száz ajak kér,
                  fenyegetőzik; de ki-ki irigyli mástól a martalékot, s a nagy zavar és féltékenység
                  az eskü szentségénél még hasznosabb óvszernek mutatkozik. Végre a száz lovag
                  kockát vet Judit ártatlansága fölött, s ha a hajó hirtelen a jégtengerbe nem
                  lejtene be... de bélejtett. Itt már fárasztó munka várt a lovagokra. Jéghegyeket
                  kellett lándzsájokkal feltartóztatni, s a mindig bőrödző vizet a hajó orra előtt
                  tördelni. Tartott, amíg tartott a baj, de az Isten úgy rendelte, hogy minden
                  tengernek partja legyen; midőn tehát a vitorlás hajó szépen kikötött, Judit megint
                  meglátá egyik lovagnak kezében a veszélyes kockát, és szíve a nyárlevélnél tízszer
                  inkább reszketett, tudniillik a félelem miatt, min csodálkozni sem szabad. Ekkor a
                  száz bajnok fáradsága díjául követelé, hogy a szép özvegy ne kergesse többé
                  ábrándképét, hanem válasszon férjet közülök, különben sorsjátékon fog nyertes
                  számmá lenni. Judit sírt, alkudozott, s végre három nap tűzetik ki, melynek
                  elteltével, ha Mihályról addig hírt nem vesznek, lakodalom fog tartatni, a
                  körülmények szerint tengeren vagy szárazon. Az áldozatra szánt úrhölgy étel-ital
                  helyett imával és kétségbeeséssel táplálkozott. A határidő közeledett, még csak
                  néhány óra volt hátra, midőn partra, és csak néhány perc, midőn a tatár kán
                  fővárosába értek, hol az első cigánynő, ki tenyeréből jósol, vigyorogva mondá, itt
                  van rabságban Mikes Mihály, kit te, szép asszony, halálosan szeretsz. A lovagok
                  savanyú képet vágtak, mert a három nap kitűzésekor nem esküvel, hanem sokkal
                  többel, parolájokra kötelezték magukat, hogy ha nem nekik kedvez a szerencse,
                  föltétlen engedelmességgel viseltetnek Judit iránt mindaddig, míg a Mikessel való
                  házasság és az Erdélybe megtérés létesül. A hű nő tehát tüstént visszakövetelé
                  Mihály urat a tatár kántól, ki oly nagy díjat kért váltság fejében, hogy minden
                  vagyonát át kellett a kegyetlen zsarnoknak adnia. Semmije sem maradt tehát, csak
                  Mihály. De még most jön a dolog bökkenője. A kán ugyanis Mihályt szabadon
                  bocsátván, letartóztatja Juditot, hogy ő legyen a sok közül a legelső felesége. A
                  szegény nő feledte, hogy magával Debrőről mérget hozzon, mi igen komoly mulasztás
                  volt. Csak arról maradt még néhány kérdés fönn: vajon megtesz-e érte Mikes Mihály
                  mindent és hamar?... Hisz fegyverzaj hangzik. Mikes a lovagokkal tüzesen
                  ostromolja a háremet, a kán védi azt, mégpedig minden perc alatt ezer harcfival
                  gyarapodó sereggel. Volt mit szabdalni a lovagoknak; fogyott is, maradt is elég.
                  Ily körülmények közt egyik fél sem győzhetett. A sok vérontás megszüntetéséért
                  tehát Mihály úr párbajt ajánl; a kán elfogadja. Judit - s melyik nő tehetne
                  másként? - a párbaj első kardcsattanására elájul, és sokáig vagy talán örökre
                  tetszhalott maradt volna, ha egy pélke erős illatát orra elébe nem tartják. Már
                  erre csak föl kellett szemét nyitnia, s ijedten látja magát háremi pongyolában és
                  Mihály úr karjai közt. Szélszárnyakon röpült a tengeren és szárazon át egész
                  Erdély széléig a házaspár és a vitéz, de balsorsú száz lovag. Itt követek
                  küldettek Rákóczihoz azzal a kérdéssel: hogy bebocsátja-e Mihály urat Debrőre
                  büntetés nélkül, vagy nem? A bölcs fejedelem hallván, hogy a híres Amadis és
                     Lancelot is a lovagok között van, igennel
                  felelt. A házaspár tehát szerencsésen megérkezett Debrőre.</p>
               <p>- De miért éppen Debrőre? - kérdé magától a díványon ülve Judit.</p>
               <p>- Mert - válaszolá szintén maga - ily kalandori élet után, milyen a miénk volt, le
                  kell a világról mondanunk. A háztűzhely igen köznapi tárgy ugyan; de akkor a
                  legkedvesebb költészetté válhatik, ha az egy regény befejezése, s ha a zivatar
                  utáni kikötő.</p>
               <p>A szép özvegy így álmodozott, midőn legénye egy lovagot jött bejelenteni, ki nevét
                  titkolni akarja.</p>
               <p>Judit előbb kétkedett, hogy jól hall-e, annyira ábrándjai szerint alakultnak
                  látszék a névtelen vendég estéli látogatása. Csak ismételt kérdés után mondott,
                  bár némi vonakodással, igent.</p>
               <p>E szóra a terembe lépett az idegen.</p>
               <p>- Én a moldovai hospodár testőrségéből hazatért
                  katona vagyok - szólt -, s nemzetes és vitézlő Mikes Mihály urammal Jászvásáron
                  találkoztam. Tőle kegyes asszonyomhoz, kit az Isten sok szerencsével áldjon meg,
                  üdvözletet hoztam.</p>
               <p>Judit szemérmesen pirult el, de a testőr vagy nem eléggé világoló gyertyák vagy
                  kevés figyelme miatt aligha észrevette a háziasszony kedves zavarát.</p>
               <p>- Mihály úr - folytatá a vendég -, dacára a balszerencséjének, mely üldözőbe
                  vette, még mindig a régi jókedvű, s arcát csak akkor borítják komor fellegek,
                  midőn hazájára gondol, melynek szent földéből számára tán egy sírhelyet sem
                  szakítanának ki, s midőn eszébe jut, hogy azoktól, kiket leginkább becsül és
                  szeret, űzte legtávolabb a sors zivatara.</p>
               <p>A regényes történetben, melyet az idegen érkezésekor végzett be a szép özvegy
                  Mihály úr a szerelemért egy háborút viselt. Ó, ég, mennyivel csekélyebb ily
                  erélyes föllépésnél a csak néha befellegezett arc. És hogyan tudhatni, mily
                  sorozatban emlékezik a különben most is jókedvű száműzött azokra, kiket szeret és
                  becsül? Hol áll a névjegyzékben Judit? Hosszú lajstromot kezd-e meg, vagy zár be?
                  Mindez a testőr elbeszélésében nyílt kérdésnek maradt. De a szép özvegy, roppant
                  idealizmusa mellett is keveset követelt az élettől, s néhány kecsegtető szóért
                  annyit mondott az idegennek Sáráról, a Tarnócziné háza felől és a Mikesek távozása
                  után történt dolgokról, amennyit körülbelül maga tudott. Azt sem feledvén ki
                  értesítéseiből, hogy a lakodalom napja november huszadikára van kitűzve.</p>
               <p>Ott leszek az esküvőn, fenékig ürítni a méregpoharat - gondolá az özvegytől búcsút
                  vevő idegen.</p>
            </div>
            <div type="chapter">
               <head>10</head>
               <p>A szentléleki várkastély az utazók és utcagyerekek figyelmét ritkán vonta úgy
                  magára, mint most.</p>
               <p>Az udvaron nyalka lovászfiúk vezetnek csótáros
                  paripákat.</p>
               <p>A házi ebeken kívül egy csoport úribb fajú ugrált, csaholt, s kergeti a komoly
                  varjakat, melyek eltitkolhatatlan megvetéssel szállanak egyik göröngyről a
                  másikra.</p>
               <p>A konyha kéménye hatalmasan füstöl, s az árva özvegy Tarnócziné kevesebbet
                  átkozódik, mint amennyit kegyessége után hinni lehetett.</p>
               <p>Szóval a vőlegény megérkezett.</p>
               <p>Haller Péter személyesen van itt a menyegző végett.</p>
               <p>Zakariás, ki bősz humorból néha ostobaságokat tesz, a kastély tornácára teríté
                  kiszellőztetésre, érdemes urának számtalan prémes és bőrruháit. A kívül-belül
                  bélelt lábzsákok, sapkák, fövegek, süvegek melegbiztosító társaságában függtek és
                  lógtak különböző nyest-, nyuszt-, szibériai róka-, vidra-, kásztor- s más prémű
                  felsőöltözetek, s velök barátságos szövetségben együtt szellőzének a tisztes
                  farkas- és nem eléggé becsült juhászbunda. A sort pedig roppant hatással zárta be
                  egy eddig soha nem látott nagyságú, s eredetére nézve külföldi medvének bőre, mely
                  hivatva volt a kocsiban ülő államtanácsos úr testének alsóbb részeit úgy befedni,
                  hogy a rosszakaratú szellő, mely tán a prémes öltönyökön át utat találhatott volna
                  magának, hogy még egy kevés köszvényt csempésszen a többiek közé, tökéletesen
                  meghiúsulva lássa minden furfangjait.</p>
               <p>Zakariás lomhán mozogva és vigyorogva sétált a beprémezett és bebundázott
                  tornácon, és csak Tarnócziné nagyasszony hosszas okoskodásaira kezdé sejteni, hogy
                  november tizenötödikén már igen hideg van a molyok étvágyától való félelemre, s
                  hogy minden veszély nélkül zár alatt lehet tartani a sok prémet.</p>
               <p>Zakariás tehát a ruhaneműek visszahordásához fogott, de oly fontolgató modorban,
                  hogy a siker csak igen későre vált láthatóvá.</p>
               <p>Eközben a vőlegény szeme, lelke a menyasszony szépségének csodálásával telt
                  el.</p>
               <p>Figyelme kimeríthetetlen, tekintete meghatott, és szavai oly gyöngédek valának,
                  hogy Sára epedve vágyott anyjának szitkaira, s érzé, hogy a szeretet az üldözésnél
                  még kínzóbbá válhatik.</p>
               <p>Péter annyira el volt foglalva csodálatos, megfoghatatlan, büszke boldogságával,
                  melyre számítani sem mert, s melyet most is inkább csak kecsegtető álomnak, mint
                  valóságnak tart; Péter annyira belémerült bűvös-bájos arája szépségének
                  szemlélésébe, hogy csak az ebéd alatt vette észre, miként a tiszta jellemű, szelíd
                  és őszinte nő, tudniillik Judit, ki iránt ő annyi előszeretettel viseltetett,
                  nincs sehol. Tudakozódott tehát felőle, s midőn hallá Debrőben létét, Tarnócziné
                  asszony különös arcjátékai dacára is elhatározá, hogy másnap látogatást fog nála
                  tenni.</p>
               <p>Mi megtörténvén, alkalmat szolgáltatott Judit asszony viszontlátogatására a
                  szentléleki várkastélyban.</p>
               <p>Tarnócziné hidegen, leánya valódi örömmel fogadá őt. Judit szokatlanul víg volt, s
                  keresé az alkalmat, hogy Sárával magára lehessen.</p>
               <p>- Csak képzeld - szólt, mihelyt tanúk nélkül beszélhettek -, csak képzeld, a
                  napokban egy névtelen lovag jött hozzám, s Mikes Mihályról hírt hozott.</p>
               <p>- S minőt?</p>
               <p>- Bizony, lelkem, éppen semmi különöst. Több prózai van Miskában, mint gondoltam;
                  de legalább megemlékezett rólam. A férfiaktól ennyi figyelem is elég. A mai nap
                  nem mondhatják a hölgyek, hogy udvarlóik által el vannak kényeztetve. A lovagias
                  kor fogyatékán van, ritka férfi hasonlít azokhoz, kikről anyádnak távolléte alatt
                  annyi szép mesét olvastunk. Egyébiránt Mihály úr küldöttje, a névtelen, felőled is
                  tudakolt. Jó házból lehet. Modora finom és lekötelező. Karcsú termete van, és
                  szép, mondhatnám bájos, göndör hajú. Jelentő fekete szemei az agátnál sötétebbek.
                  Tekintete pedig, ha mosolyog is, szenvedő.</p>
               <p>- És arcszíne barna? - kérdé félénken Sára.</p>
               <p>- Talán nagyon is az. De ezzel nem akarok deliségéből semmit levonni.</p>
               <p>Sára elejté a beszédet.</p>
               <p>Ábrándos sejtelmek ébredtek szívében.</p>
               <p>- Ő volna-e... Hisz megbántott, kigúnyolt, s mégis?...</p>
               <p>Ekkor lépett be Tarnócziné.</p>
               <p>- Örvendetes újságokat hoztak, leányom, Meggyesről. Az országgyűlés éppen esküvőd
                  napján fogja tartani első ülését. A Mikesek ügye úgy megért a tárgyalásra már,
                  hogy kezdetben mindjárt elővétethetik. A direktor a pápisták incselgései által
                  tévútra vezetve Jánost ki akarta a vád alól venni, mert mint mondá, nincs biztosan
                  megállapítva azonossága a nőrablást elkövetett harmadik lovaggal. De ügyünk
                  barátai addig nem nyugodtak, míg Mihály lovászát, ki eddig ide-oda csavargott,
                  világos vallomásra nem bírták. Ezzel a kérdés oly tisztába hozatott, hogy a
                     contumatián elmarasztalás ellen a
                  legkényesebb lelkiismeret sem fog kifogást tehetni. János úrfinak nincs több
                  menekülése. Az ő birtoka is, ne kételkedjél, kedves leányom, a te jegyajándékod
                  lesz.</p>
               <p>- Ó, anyám, ne említse e gyűlöletes gazdagságot.</p>
               <p>- Aki a te jegyajándékodat gyalázza, a fejedelmet bántja meg, s ha te teszed,
                  gyanúsítod erényedet, melynek az díja.</p>
               <p>A lány görcsös zokogásban tört ki.</p>
               <p>Ekkor lépett be Haller Péter.</p>
               <p>Előtte nem akarta az anya a folyamatban levő tárgyat, mely leányát annyira
                  ingerlé, továbbfűzni, de úgy el volt telve a Mikes család iránti gyűlölettel, hogy
                  amihez kezdett, még élesebb tőrszúrás volt, még mélyebben sebzé a szerencsétlen
                  Sára szívét.</p>
               <p>- Hallotta-e kegyelmed, édes Haller, őfenségének szilárd eljárását a kóbor Mikesek
                  ellen?</p>
               <p>- Nem, drága húgomasszony, nem hallottam.</p>
               <p>- Azt beszélik, megrendelte, hogy Lupuj vajdától kérjék ki őket, és láncon, gyalog
                  hozzák vissza Erdélybe.</p>
               <p>- Ha így történt is, mit alig hiszek, Lupuj tudja helyzetének függetlenségét
                  oltalmazni.</p>
               <p>- Hogy érti ezt, kedves Haller?</p>
               <p>Péter zavarba jött, s arcának ezer finom redői megmozdultak, de természetes
                  tartózkodásán győzött nemes kedélye.</p>
               <p>- Csak úgy értem, drága húgomasszony, hogy a hospodár nem fogja a Mikeseket
                  kiszolgáltatni.</p>
               <p>- Miért, ha szabad kérdeznem?</p>
               <p>- Mert önérző fejedelem és becsületes ember.</p>
               <p>- Hm! - csattant fel Tarnócziné, azonban visszanyomva haragját, ferde mosollyal
                  mondá: - Bizony alig merném még állítani, hogy a kolozsvári vagy gyulafehérvári
                  piacon semmi esetre sem fognak három nőrablót lefejezni.</p>
               <p>- Ne tegyük föl mindig, drága húgom, a legrosszabb lehetséget. Ha az Isten
                  irgalmát nem hisszük, minek imádkozunk?</p>
               <p>Sára halálsápadtan, ingó léptekkel hagyá oda a szobát, s Tarnócziné érzé, hogy itt
                  a határpont, melyen túl még az optimista Haller Péterrel sem jó vitát folytatni.
                  Háziasszonyi ügyeiben keresett alkalmat a távozásra.</p>
               <p>Csak Judit maradt Sára vőlegényével.</p>
               <p>Haller egymásba ereszté vékony, száraz, görcsös ujjait, s amint a díványon
                  összefogott kézzel ült, szőrbe borult, kisded, szőke arcával, parányi, kék
                  szemeivel, vékony és a megdöbbentésig számos arcredőivel egy fétishez hasonlított,
                  melyet valami északi nép a művészet gyermekkorában faragott magának házi istenül
                  vagy ördögül, s mely századokig hevert földbe temetve, mielőtt kiásatott volna az
                  archeológia és közkíváncsiság számára.</p>
               <p>Judit hozzá volt már e képhez szokva, s mégis, bár nem visszatetszéssel, de
                  csaknem szánalommal tekintett reá.</p>
               <p>- Az én leendő napam a vallásos nők különös fajához tartozik - szólt Haller rövid
                  szünet után.</p>
               <p>- Azok közé, kik miatt el kell szoknunk a vallásosságtól.</p>
               <p>- Talán mégis szívében valamivel jobb, mint szavaiban.</p>
               <p>- Csak az a kár - felelé Judit -, hogy mindig szavai szerint cselekszik.</p>
               <p>Mily elmés nő! - gondolá Haller -, s gyöngéd is. Nem bántja Tarnócziné szívét. Más
                  ezen oldalon támadta volna meg napamat.</p>
               <p>Megint szünet állt be, mely alatt a vőlegény redői mozgásba hozattak, mintha egy
                  titkos indulat keze ügyetlenül rángatná szanaszét. Végre a mozgó arc bizonyos
                  jellegre küzdé magát, melyet Judit a ravaszság kinyomatának vélt, s némi
                  megdöbbenéssel fogadott.</p>
               <p>- Hihi - szólt Haller, jobb kezének mutatóujját gyorsan reszkettetve szája és
                  halántéka közt -, hihi! Szépen kikaptam Tarnóczinén, rászedtem őt, borzasztóan
                  megtréfáltam. Ha tudná, rögtön kidobatna várából, hihi! De nem fogja megtudni.
                  Elhallgatjuk. Némák leszünk, mint a halak. Ugye, húgom sem szól?</p>
               <p>- Én a hallgatás mesterségét legnagyobb tökélyre vittem - válaszolá Judit. - Rám a
                  tanácsos úr a titoktartásra nézve mindig bátran támaszkodhatik.</p>
               <p>- Hihi! Megbüntetem Tarnóczinét, példás büntetésnek lesz kitéve az én kapzsi és
                  fukar napam. Ő állhatatosan hiszi, hogy ugyancsak tönkreteszi a Mikeseket, s
                  leányának három szerencsétlen főúr vagyonából szerez gazdag jegyajándékot. Sárát
                  akarja idegen s majdnem rablott kinccsel örökre szerencsétlenné tenni. Ilyen az
                  önzés mérge által szeme világától megfosztott fösvénység. Nem lát, nem vesz
                  tekintetbe semmit. Mit tudja a fukar anya, hogy angyaltiszta kedélyű leánya inkább
                  hordaná a koldusrongyot, mint egy kifosztott család bíborát és gyémántjait. Sára
                  főkötőjének vörös szalaga, melyet a Mikesek pénzén vett volna, csepegő vért
                  hullatna a fehér vállakra. Ő iszonnyal és siker nélkül törölné le a vért; lelki
                  szemei világosan látnák azt a bőr haván, mindig és mindig. A Mikesek rubinja Sára
                  homlokán égő szénné válnék, mely olthatatlan hévvel fúrná be magát egészen a
                  csontig. A pihekönnyű bálruha pedig, mely a bujdosókat megfosztá a kenyértől és
                  hajléktól, ólomsúllyal nyomná őt a porba, s lelkét szennyezné be a testtel együtt.
                  De mindezt a fösvény és gyűlölettel telt szívű anya nem látja, nem érzi.
                  Tarnóczinét bősz szenvedély ragadja az ellene inkább csak könnyelműségből
                  vétkezett Mikesek semmivé tételére. Ez szintén büntetést érdemel, s én, kedves
                  húgom, igen elmés módot találtam az ő kijátszására, az ő lakoltatására. Hé, hé!
                  Nem menekszik tőlem, megbüntetem, megtréfálom. Igen elmés ötletem van e célra, s
                  Istennek hála, maholnap a végrehajtás pontján is áll.</p>
               <p>A regényes hajlamú nő feszült figyelemmel hallgatta Péter urat, nagy fekete
                  szemeit a redős arcra függesztvén, melyen a lelkesedés nemesítő pírja terült el. S
                  Judit, ki a képzelődés befolyásának másoknál sokkal inkább volt alávetve, most
                  esküt mert volna letenni, hogy Haller Péter arca érdekes, sőt mondhatni, szép
                  is.</p>
               <p>- Titkon megbecsültettem a három Mikes fekvő és ingó vagyonát - folytatá a
                  vőlegény dévaj szemhunyorítással. - A becsűösszeget hatezer talléron kívül már
                  egybeszereztem; de minthogy évek óta megtakarított pénzemből ki vagyok fogyva, a
                  hátralevő hatezer tallért jó kamatra Kassai uramtól fogom kölcsön venni. Már
                  tegnap írtam neki. Amely nap tehát ítéletet hoznak Mikesék fölött, futárom
                  kitelhető gyorsasággal siet Moldovába, hogy vigye meg a jószágvesztés hírét s a
                  jószág teljes értékét. Erre unokaöcsémet néztem ki. Ő nyugtát hoz a Mikesektől, s
                  én azt Sára ágyvánkosa mögé dugom, hogy reggel, midőn fölébred, ott találja. Az
                  ártatlan teremtés bizonyosan kedvesen fog meglepetni. Ha öcsém gyors lesz,
                  huszonnégy órával az ítélet után e nyugtával együtt megérkezik Szebenbe. De,
                  kedves húgom, mint mondám, tartsuk ezt addig mély titokban. Tarnócziné dühöngni
                  fog ellenem, midőn megtudja, hogy leánya a gyűlölt Mikesek pénzéből egy fillérrel
                  sem lett gazdagabbá. De hadd haragudjék! Büntetnem kell őt, mégpedig lélektani
                  számítással, hihi!</p>
               <p>Judit fekete szeméből könny csordult ki. Ajkai megnyíltak, s arca azon beszédes és
                  élénk kifejezést nyerte, mely a gondolatokat, melyeknek közlését a lélek a
                  szavakra ruházza, a bensőség varázserejével ajándékozza meg.</p>
               <p>- Nemes szívű férfiú! - rebegé édesen csengő, reszketeg hangon, s midőn Haller
                  feléje fordítá tekintetét, elakadt, s oly zavart félelemmel, mint az szokott, ki
                  egy nyilatkozat közben, melyet tenni akar, visszadöbben annak horderejétől.</p>
               <p>S nem csoda, mert Judit ezt akarta mondani: - Nemes szívű lelek, ne adj oda annyi
                  ezer tallért, tégy ennél sokkal kevesebbet, vagyis sokkal többet. Tagadd meg
                  magadat, ejts mély sebet szíveden, mondj le Sáráról!</p>
               <p>De míg ajka a szavakhoz ért volna, elméjében ezer tiltó eszme villant föl.</p>
               <p>Elgondolá, hogy akit Sára titkon, forrón szeret, száműzetésben van, hogy nem is
                  értesülhet a lány érzéséről, s hogy tán nem is viszonozá azt.</p>
               <p>Elgondolta, hogy a gyehenna minden kínjait túlhaladná a szenvedés, melynek Sára az
                  anyai házban kitéve volna, midőn Tarnócziné a menyegző elmaradtával a
                  jegyajándékot nem nyerné meg, s bosszúvágyát a Mikeseken nem tölthetné ki, sőt
                  fösvénysége és gyűlölete gúnytárggyá is válhatnék.</p>
               <p>Elgondolta, hogy Sárának az anyai hatalom alól szabadulás végett mielőbb akárkihez
                  nőül kellene menni, s hogy a férj, kinek szintén szerelem nélkül adná kezét, oly
                  elővéleménnyel fogadná el azt, mintha a szégyen eltakarása végett volna az
                  esküvőre és az ő nevére szükség. Elgondolá, hogy a rablási kaland s a fejedelem
                  színe előtt történtek után egyaránt gyanúval kötné össze a világ akár Haller
                  visszavonulását, akár a Sáráét.</p>
               <p>És ily helyzet közt ugyan miért ejtene egy idegen nő gyöngédtelen beavatkozás
                  által sebet a nemes érzésű Haller kedélyén, ki Sárától csak becsültetni akar, s
                  kit megalázna az arája szerelméről nyújtott kéretlen és célt tévesztett
                  értesítés?</p>
               <p>Judit tehát a perc jobb ötleteinek hódolva, elhallgatá a kérést, mely ajkain
                  lebegett, s ahelyett általános dicséretekkel halmozá Haller tervét.</p>
               <p>- Arra is gondoltam - folytatá a vőlegény -, hogy mit tegyek, ha Kassai
                  szeszélyből nem akarna nekem hatezer tallért kölcsönzeni.</p>
               <p>- Úgy hiszem - szólt közbe Judit -, ekkor legjobb volna a hiányzó öszletet
                  kötelezvényben küldeni el a Mikeseknek.</p>
               <p>- Miért várakoztatnám szegényeket csak egy hónapig is, midőn napamnak van pénze,
                  hihi! Ismeretes vagyok azon szásszal, kivel ő titkon trafikálni szokott. Nem
                  rossz, mondhatnám egészen megbízható ember. Hozzá küldeném Istenben boldogult
                  szegény nagyanyám ékszereit, hogy idegen név alatt tegye Tarnóczinéhoz zálogba...
                  Furcsa gondolat! Hihi! Napamasszony erszényéből menne sok szép pénz a Mikesek
                  zsebébe, hihi! Különösen találó neme a büntetésnek, valódi ördöngös gondolat!
                  Kezdek magamtól megijedni.</p>
               <p>Haller egész erejéből kacagott a nagyszerű ravaszságon, melynek ő kigondolására és
                  végrehajtására képes.</p>
               <p>Judit pedig most érze először életében mély ragaszkodást az ideg ingere, a szív
                  kéjsóvár gerjedelmei nélkül.</p>
               <p>A vén és kedvezőtlen kinézésű Hallert már ama deli lovagoknál is felsőbb lénynek
                  tartá, kikről eddig oly jólesett magányos óráiban a verses regények szerint
                  ábrándoznia.</p>
            </div>
            <div type="chapter">
               <head>11</head>
               <p>A zordon vidéket, melynek közepén a szentléleki várkastély feküdt, november 20-án
                  friss, de elég mély hó borította.</p>
               <p>Az udvarház előtt várakat raktak a közelbe eső kunyhók víg gyerekei, s miután az
                  udvaron sorban álló lakodalmi hintókat megbámulták, csoportozatot alakítottak a
                  kész hóépítmények védői ellen, vitézül küzdöttek, romboltak, s kicsinyben daliás
                  időket éltek.</p>
               <p>Még mulatságosabban telt a perc és óra a drága ruhás vendégek, az előkelő urak és
                  úrhölgyek cselédei közt.</p>
               <p>Ott volt a sok címeres hintó, csótáros paripa s dőzsölő kíséret, és oly nehéz vala
                  elhatározni, melyik nagyúr a nagyobb, s melyik cselédet illet a gazdáért több
                  megbecsültetés, hogy pártszakadásnak kellett történnie, s öklözésre is került a
                  dolog, mi a Tarnócziné kulcsárjától kiosztott savanyú bornak valódi fűszeréül
                  szolgált.</p>
               <p>Magában a várkastély szobáiban már sokkal kevesebb élvezet ajánlkozott.</p>
               <p>A nők órahosszat öltözködtek; de az árva özvegynek tükör és pipereasztal hiányában
                  sínylő vendégszobái a hazunnan hozott rekvizitumok mellett is nagymértékben akadályozták a teljes sikert. Ez
                  kétségbeesésig ingerlé az úrhölgyeket, mi miatt aztán a szobaleányoknak kellett
                  szemeiket nedves kendőn nyugtatni, hogy azok vörhenyege a nyalka huszárok előtt
                  föl ne tűnjék.</p>
               <p>A kellemes úrnők hosszas visszavonulása a lovagokat végtére egyhangúakká tevé.
                  Folyt ugyan az országos ügyekről és vadászatról elég vita, de kivált a fiatalabb
                  nemzedék szellemibb élvezet után vágyott, mi egyedül a klárispiros nőajkaknak a
                  társalgásba vegyülete által érhető el.</p>
               <p>Óranegyed óranegyed után telt, és csak egy-egy vén matróna jelent meg mosolyogva,
                  tréfálva a férfiak közt, s nagy bókok mellett utasíttatott vissza azon kéréssel,
                  hogy nógassa gyors készülődésre a fiatalságot, mert már harangoznak, a
                  nászkíséretnek indulnia kell.</p>
               <p>Sára, az oltáráldozat, rég fel volt öltözve.</p>
               <p>Karcsú termetén fehér selyemszoknya és váll, gazdag aranyhaján királylányhoz méltó
                  párta, csillogó-villogó drágakövekkel, s pártájáról földig hullámzó fehér fátyol,
                  mely halványfehér arcát fedi.</p>
               <p>Egyedül és szobájába vonultan ül még, midőn a harang megkondul.</p>
               <p>Ekkor térdre borult görcsösen összefogott kézzel, s átható hangon imádkozott.</p>
               <p>Istenem!</p>
               <p>Add, hogy el tudjam viselni az élet terhét!</p>
               <p>Add, hogy ne gyűlöljem azokat, kiket szeretni tartozom!</p>
               <p>Add, hogy higgyek az erényben!</p>
               <p>Add, hogy ne tagadjalak meg téged!</p>
               <p>Szeme előtt egy percig elsötétült a világ, mintha napfogyatkozás volna, s aztán
                  fölemelkedék térdeiről, és szilaj nyugalommal ment a díszterembe anyjához, ki
                  félgyászba volt öltözve, s éppen a szeretett, a feledhetetlen Sebestyén nevét
                  említé, kebléből dúsan szakadó sóhajok közt. Az istenfélő nőt Erdély főrangú
                  uraiból alakult népes csoportozat hallgatá különböző hangulatban és
                  mellékgondolatok nélkül, de midőn Sára belépett, villanyütésként minden arcra
                  egyszerre szökkent a bámulat kifejezése. Nem volt szív, mely ne érezte volna a
                  kellem istennőjének közellétét, a bűbáj bilincselő igézetét s azon mélabús
                  benyomást, hogy még a szépség is lehet az ég szerencsétlen ajándéka.</p>
               <p>A kocsik előállottak.</p>
               <p>Judit volt - Haller kikötött kívánsága szerint - a nyoszolyaasszony; Serédi, a
                  fejedelem biztosa és távoli rokona, a vőfély, s a “nemes társaság” néhány deli
                  tagja a hivatalos nászkíséret.</p>
               <p>Ünnepélyes sorban haladtak a termeken végig a fogatokhoz, s ha nem volt is a
                  vendégek arcán gyújtó öröm és kedv, az udvarkapun betolakodó nép, midőn a betegek
                  ápolóját, a vidék bálványát, a gyönyörű Sárát a tornácon meglátta, oly hangon, oly
                  riadó üdvözletekben tört ki, hogy Tarnócziné szerette volna némelyiket közülök az
                  illetlen magaviseletért megzálogoltatni. Könny is folyt, zokogás is tört ki elég,
                  különösen a cselédek részéről, kik érezték, hogy mit vesztenek Sárában, s kik
                  ismeretesek lévén az úri egyénekkel, a virító leány vőlegényét ujjal tudták
                  megjelölni.</p>
               <p>A kocsik elrobogtak.</p>
               <p>Tarnócziné mellett komoly, szótlan férfiú ült, s az árva özvegynek kellett a
                  társalgást, hogy el ne aludjék, föl-fölszítni.</p>
               <p>Szentléleken egy kis, de csinos külsejű ház mellett haladtak tovább.</p>
               <p>Tarnócziné kinyújtá a kocsiból ujját, s az épületre mutatva mondá:</p>
               <p>- Ezt közelebbről úgy ledöntetem, hogy kő kövön nem marad.</p>
               <p>A szótlan úr sajnálá kivált a födél új cserepzetét, mely - mint hiszi - pénzbe
                  kerülhetett.</p>
               <p>- Én mindamellett lerontatom - válaszolta az árva özvegy -, mert okom van
                  gyanítani, hogy egy jezsuitát rejtegettek benne. Heverjen porban a bűn
                  menhelye.</p>
               <p>Ez erélyes szándék némi észrevételre nyújtott alkalmat, mely viszont vitákra
                  szolgált anyagul, s heves fejtegetések közt érkezett az anya oda, hol leánya sorsa
                  fölött a kocka elvettetik eskü és áldás alakjában.</p>
               <p>A szegény falusi tiszteletes, kinek a főrangú házasulandókat össze kellett adni,
                  ily nagy alkalommal még sohasem szónokolt, s az egyszerű templom, melyben a
                  szónoklat fog történni, soha ennyi aranyat és bíbort nem fogadott keblébe.
                  Valamint tehát a nép messze vidékről csődült a látványra, s a fenntartott helyeken
                  kívül minden zugot betöltött, szintúgy a pap réges-régen hozzáfogott az
                  előkészülethez, minden szót meglatolt és betanult, s oly zsinóron menő, oly kimért
                  prédikációt készített, melyet nehéz volt többé bontogatni, változtatni. A
                  vőlegényt a tiszteletes csak a templomba érkezéskor látta; a menyasszonyt rég
                  ismeré és szerette.</p>
               <p>Elmélkedése tárgyául vevé Szent Pál apostol Rómába írt levele VII. részének 2.
                  versét: “Mert a férfiú birodalma alá vetett asszonyi állat, az ő urához kötteték a
                  törvény által, míg az ő ura él; de ha meghaland a férfiú, megszabadul az asszonyi
                  állat az ő urának törvényétől.”</p>
               <p>E szövegben a körülmények sajátságánál fogva valami megdöbbentő volt. Mintha
                  jéghideg szél csapott volna Sára szívére, fázott, rezgésbe jöttek idegei, s Judit,
                  ki mellette állt, az alabástromfehér arcon kőirati betűkkel látta bevésve a
                  kétségbeesést.</p>
               <p>A pap pedig élénk színezettel festé a nő szerencsétlen sorsát, ha szerelem nélkül
                  adatott a “férfiú birodalma alá”, ha “az ő urának törvényei” előtte gyűlöletesek,
                  s ha csak azon bűnös gondolatban kell keresnie a rémítő vigasztalást, hogy akkor
                  mégis le fognak rabbilincsei hullani, midőn férje meghal.</p>
               <p>- De reátok - folytatá a jegyesekhez fordulva -, reátok rózsás, derült napok
                  várnak; mert téged, érett korú, de daliás jellemű, nemes külsejű férfiú, és téged,
                  ifjú, szeplőtlen erkölcsű, szép hajadon, a szerelem vezetett a szent hajlékba,
                  hogy megáldatva kalauzoljon az élet utain, soha nem tévedve el, és soha hű
                  védenceit félre nem vezetve. Boldogok, akik szeretnek!</p>
               <p>Ekkor Judit véletlen meglepetés közt rebegte:</p>
               <p>- Itt van ő!</p>
               <p>Oly suttogó volt e hang, oly önkéntelen, oly gyorsan ejtett, hogy senki figyelmét
                  nem vonta el a szónoklattól, és semmi botrányt nem okozott.</p>
               <p>Hallá-e Sára vagy valami delejes erő vonta ugyanakkor szemeit a templom előterében
                  egy homályos, egy beárnyalt pontra?</p>
               <p>Ó, e szemek mereven, mozdulatlanul, kiterjedt szemfénnyel néztek és néztek oda,
                  mígnem a térd hirtelen összeroskadt, és az egész test arccal omlott a pap elé a
                  templom kövezetére.</p>
               <p>A közönség zavarogva, bámulva nézett a hamar magához tért arára és egymásra.</p>
               <p>Haller gyanútlan és csak Sára egészsége miatt aggódó kedéllyel az esküvő
                  elhalasztását sürgette; de Tarnócziné állítá, hogy leánya már egészen
                  helyrejött.</p>
               <p>Sára még egyszer függeszté szemeit a pontra, hol azok Mikes János levert, sötét
                  tekintetével találkoztak. Senki sem volt már ott.</p>
               <p>Az esketés véghezment.</p>
               <p>Sára tiszta, érthető hangon mondá az “igent”.</p>
               <p> A menyegzői ágy helyett Haller Péter feleségét kórágy fogadta vánkosaira.</p>
               <p>Erős lázban feküdt, mely ideges előjelekkel mutatkozék; azonban vagy az orvos
                  tudománya vagy a finom, de az ép és kimeríthetetlen ruganyosságú szervezetnek
                  gyors visszahatása hamar adott a kórnak kedvező s majd minden veszély nélküli
                  folyamot.</p>
               <p>Csak néhány napig kellett Sárának feküdnie, hogy az anya minden aggodalma nélkül,
                  és mi még sokkal megnyugtatóbb vala, magának az orvosnak helybenhagyásával
                  indulhasson útra.</p>
               <p>Péter szórakozás végett előbb különböző jószágaiba akarta őt elvezetni, és csak
                  azután vitte volna rendes lakására, Nagyszebenbe.</p>
               <p>November hó végnapja tűzetett az indulás határidejéül.</p>
               <p>Tarnócziné reggel és estve külön imádkozott lánya gyógyulásáért.</p>
               <p>Judit és Haller Péter egész éjjeleken a beteg mellett virrasztottak.</p>
            </div>
            <div type="chapter">
               <head>12</head>
               <p>Kassai uram erdőmestere két öreg könnycseppet törült le jobb és bal hüvelykének
                  lapjával szemeiből; aztán nyeregbe zökkent, s lóhalálban vágtatott
                  Mikes-várba.</p>
               <p>Hadd szakadjon a tajték a kedves állatjáról, mit bánta ő!</p>
               <p>Fehér foszlányt vetett a zabla az út havára, s bár friss idő volt, az iramló
                  paripa szőréről füstölgött a pára.</p>
               <p>- Mekkora bánatnak leszek tanúja! Miért is hagytam őt magára elutazni, s miért
                  hagyta ő el magától talizmánját? Rossz időket értünk. Én azt hiszem, nincs messze
                  a végítélet napja.</p>
               <p>Az erdőmester a várba érkezvén elbeszélte az öreg Mikes párnak, amit a jószágain
                  mulató Kassaitól hallott, hogy tudniillik a szabadhajdúk a végvidékeken elfogtak
                  egy jezsuitát, ki e szerzethez tartozását büszkén vallotta be, de nevét megmondani
                  nem akarja, s kit Mikes Móricnak gyanítanak, mert a leghíresebb bajnokokhoz méltó
                  vitézséggel védte magát.</p>
               <p>Zsigmond úr hasonlóan ahhoz, kit a mellette lecsapott villám szele földhez sújt,
                  tompán, dermedve ült.</p>
               <p>Ágnes asszony az első ijedség után a kis szekrényhez rohant, s kezében tartva a
                  gyűrűt:</p>
               <p>- Kérem - szólt az erdőmesterhez -, mondja meg várnagyomnak, hogy tüstént
                  fogasson, mert egy óra alatt személyesen kell Fehérvárra indulnia, s úgy
                  gondoskodjék minden szükségesről, hogy éjjel-nappal útban lehessen. Midőn szekere
                  már előhajtott, jöjjön fel hozzám rendeleteink vételére.</p>
               <p>- Kegyelmes asszonyom, szabad-e nekem, egyszerű embernek, e fontos ügyben csekély
                  nézetemet tisztán kimondani?</p>
               <p>- Szóljon csak bátran, erdőmester uram! Kend mindig jóakarattal volt házunk iránt,
                  s mi sohasem fogjuk feledni a szívességet, mellyel szegény Mórichoz
                  viseltetett.</p>
               <p>- Bár védhettem volna őt vérem hullásával megtámadói ellen; de nem akart ráállani,
                  hogy kalauza legyek, nem akart kitenni szigorú törvényeink üldözésének, s én az ő
                  makacs kívánságának engedtem, bízván e gyűrű erejében, melyet, mint hittem,
                  magával fog vinni. Most helyre szeretném hozni hibámat... Jó nagyasszonyom! Ugye a
                  várnagyot a gyűrűnek Rákóczi őfensége kezébe juttatásáért küldi Fehérvárra?</p>
               <p>- Igen - válaszolá Mikesné.</p>
               <p>- De vajon eljuthat-e a fejedelem színéhez a várnagy? Fog-e kihallgatást
                  nyerni?</p>
               <p>- Ó, Istenem! - sóhajtá a félelem szorongásaival Ágnes asszony. - Nekünk nincs
                  most az udvarnál befolyásos ismerősünk.</p>
               <p>- S a gyűrűt átadás végett nem bízhatná idegen kezekre a várnagy - jegyzé meg az
                  erdőmester.</p>
               <p>- Őrizzen attól az ég!</p>
               <p>- Engem a fejedelem régóta ismer, és sokszor fogadott el magánál. Kassai
                  őnagysága, az én uram, az ország legmagasabb tisztviselője, s ha én a palotában
                  megjelennék, minden kamarás állhatatosan hinné, hogy uramnak megbízásaiban járok,
                  és sok főispánnál is előbb volnék őfenségéhez bevezetve. Távollétem pedig itt
                  senkinek nem tűnnék föl; mert közelebbről aligha fog nagy vadászat tartatni.
                  Engedje, nagyasszonyom, hogy a várnagy helyett én teljesítsem mindazt, mit
                  kegyelmetek Móric úr megszabadítására szükségesnek tartanak.</p>
               <p>Ágnes asszony benső örömmel hallá ezen ajánlatot, s férjének fogatát az erdőmester
                  rendelkezése alá adta.</p>
               <p>- Egy óránál még előbb leszek az indulásra készen.</p>
               <p>- Köszönöm, derék férfiú, hálás szívvel köszönöm a kend buzgóságát. Jutalmaztassa
                  meg érette a mindenható Isten!</p>
               <p>Az erdőmester sietett az útikészületek után látni.</p>
               <p>Zsigmond úr szórt tekintettel, kábultan, tompán hallgatá, félig értve, félig nem,
                  Ágnes asszony intézkedéseit. Nyílt ajkain erősen húzta a leget, szokottnál
                  vörhenyegebb arcának dúlt vonásai megdöbbentő hatásúak voltak, s hólyagos, nagy
                  kék szemének száraz, könnytől nem fátyolozott tükre, bősz élével, téveteg
                  járásával vagy merev nyugalmával olynemű fájdalomnak volt tolmácsa, mely ahelyett,
                  hogy a lélek mélyébe fúrta volna magát, gyors rohamával a szervezetet dúlhatá
                  szét, s könnyen végződheték szélhűdésben. Szerencsére a válság rövid ideig
                  tartott, s midőn az erdőmester a szobából kiment, Zsigmond urat már érdekelni
                  kezdék a történtek, s tagjai, arcizmai, szeme kezdék mozgékonyságukat
                  visszanyerni.</p>
               <p>Ágnes asszony, ki életében most először nem vette észre azon válságot, melyen
                  férje átesett, papírt és íróeszközöket hozván, asztalhoz készült.</p>
               <p>Zsigmond úr előrenyújtott nyakkal s vizsga tekintettel nézett nejére, ki éppen
                  szemüvegét illesztgeté.</p>
               <p>- Mit akarsz, Ágnes? - kérdezé.</p>
               <p>- A fejedelemnek írok.</p>
               <p>- S mi végett?</p>
               <p>- Hogy ne ölesse meg fiunkat, aki az ő életét megmentette.</p>
               <p>- Add ide a papírt, majd írok én. Te nem tudsz elég alázatos lenni, te nem tudod a
                  hízelgés minden formáit, melyekre a szerencsétlenség oktatta a szenvedőket, midőn
                  az önkény lábzsámolyának porát mint szentséget csókolták. Én láttam Bástát, Mihály
                  vajdát, állottam Báthori Gábor vérpadai előtt:
                  én tudok kérni.</p>
               <p>Zsigmond úr az átvett papírt maga elé téve fontolgatva mártá a tintatartóba a
                  tollat, s azután az írlap fölött nyugtatá egy hosszú percig, s ekkor hegyét az
                  asztalon szétzúzta.</p>
               <p>- Száradjon el a kéz - kiáltá -, ha két fiam halálát alá fogja írni! Ó, János,
                  szeretett gyermekem, apád vigyen-e a bakóhoz? Ó, Kelemen! Anyád kösse-e be
                  szemedet a bárd előtt? Móric a ti megszabadítástokra adta nekünk a gyűrűt, s
                  megfosszunk-e titeket a nap szép világától, az éj szelíd csillagainak fényétől, a
                  dicsőségtől, szerelemtől, a ház csendes tűzhelyétől és a harci tárogatók zajától?
                  Mi mondjuk-e az ifjú szíveknek, szűnjetek meg dobogni! Mi mondjuk-e az erős
                  karoknak, szűnjetek meg tenni? Mi változtassuk-e Jánost és Kelement egy-egy marék
                  porrá? Ó, ég! Az egyik alig huszonhat, a másik alig huszonnyolc éves.</p>
               <p>Az anya erős zokogása követé az apa minden szavát.</p>
               <p>Szünet állt be, néma és gyötrő.</p>
               <p>- De Móric fiunkat az ország törvényei szerint halálra fogják ítélni - rebegé az
                  anya.</p>
               <p>- A törvény világos, azonban még nálunk egy jezsuitát sem végeztek ki.</p>
               <p>- Mert egyet sem fogtak el - felelé Ágnes asszony.</p>
               <p>- Igaz, igaz. Add ide, kedvesem, a tollat.</p>
               <p>Az öreg úr írni kezdett, de alig végzett be egy sort, midőn fölkiáltott: - Lupuj
                  ki fogja fiaimat adni. Ők veszve vannak!</p>
               <p>- A vajda sokáig volt vendéged, barátságot kötött házunkkal, szereti Jánost, meg
                  fogja szeretni Kelement - szólt Ágnes.</p>
               <p>Zsigmond úr íráshoz kezdett, s megint félbeszakítá azt.</p>
               <p>- Lupuj frigyese Rákóczinak, kötelezte magát a
                  bűnvád alá helyezett szökevények kiadására. Láncon viszik Jánost és Kelement
                  Fehérvárra - mond az apa.</p>
               <p>Zsigmond úr ismét írt.</p>
               <p>- Lupuj kiadta Máté vajdának Gabrilla bojárt, kit saját házához fogadott be, s
                  kivel hónapokig evett egy sót és kenyeret. Ő a vendégjog szentségét kevésre
                  becsüli - jegyzé meg az apa, folytatva írását.</p>
               <p>- Ó, állj meg, állj meg, az Istenért! - kiáltá most Ágnes asszony, szíve gyökeréig
                  átfázva az iszonytól.</p>
               <p>- Mit akarsz?</p>
               <p>- Mentsük meg két fiunkat - esdeklék az anya.</p>
               <p>Zsigmond úr nehezet lélegezve dobta félre a tollat; de új aggodalom által kapatván
                  meg, csakhamar ismét kezdé vetni a betűket; keze reszketett, szemei könnyektől
                  homályosultak.</p>
               <p>- Az Istenért, te a levelet folytatod? - rebegé az anya, feltartva férje
                  karját.</p>
               <p>- Ne bántsd, Ágnes, mégis jobb Móricot megszabadítani.</p>
               <p>- Mennybeli atyám! Hisz Lupuj kiadja Jánost és Kelement, mint Gabrilla bojárt -
                  sóhajtá az anya.</p>
               <p>- De lásd, Ágnesem, Móric elítéltetését és kegyetlen legyilkoltatását Rákóczi
                  demonstrációnak használhatja azon egész egyházi rend ellen, melynek fiunk tagja,
                  mely Magyarországon a reformált hitűektől templomokat foglalt el, s térítéseit
                  néha befogatások és üldöztetések közt gyakorolja. Legalább ezt beszélik a
                  fejedelmi udvarban a tanácsnok urak, s ezt panaszolják a pozsonyi országgyűlésen
                  is a felső megyék. Rákóczi nem könnyen bocsátja ki kezéből a megtorlási alkalmat.
                  A mi szegény Móricunk le fog mészároltatni, nem saját vétkéért, de hideg és ravasz
                  politikai tekintetből.</p>
               <p>- Istenem, mit tegyünk? Siess, siess a levél bevégzésével!</p>
               <p>Zsigmond úr átesett az iszonyú munkán, s rajta volt a levelen a pecsét.</p>
               <p>Éppen akkor lépett be az erdőmester.</p>
               <p>Zsigmond úr félénken dobta neki oda a levelet, Ágnes asszony elkiáltotta magát, s
                  két tenyerét omló könnyekben fürdő szemei elé voná.</p>
               <p>- Ó, hogy nem haltunk meg tegnap! - zokogta, midőn az erdőmester okos tapintattal
                  minden szóbeli búcsú nélkül távozott.</p>
               <p>- Száradjon el a kéz, mely a levelet írta! - átkozódott maga ellen dühöngve az
                  apa.</p>
               <p>Kerékzörej hallatszott a szobáig.</p>
               <p>- Vége két fiunknak a harmadik kedvéért! - kiáltá Zsigmond, öklét homlokához
                  csapdosva. - Ezen híg velő idétlen szülöttjei voltak a bitang gondolatok, melyek
                  János és Kelemen ellen lázadtak föl, hogy áruló fortéllyal lökjék őket a
                  bitófához. Móricot merné-e Rákóczi megöletni? Móric kiontott vére a római császár
                  seregeit indítaná Erdélybe, az egész katolikus világ gyűlöletét Rákóczi fejére
                  zúdítaná, s iszonyú megtorlásokat hozna a magyarországi reformált hitűek ellen
                  napirendre. Igen, igen, Móricnak minden hajszála védve van, a haszontalan betűk
                  nélkül is, melyeket ez a bolond erdőmester elvitt. Hadd törnék el a kocsijának
                  négy kereke, hadd dőlnének ki a hámból lovai, mielőtt szemei Fehérvár tornyát
                  meglátnák; s ha mégis a fejedelmi palotába lép, hadd rugdossák ki, mint nyihogó,
                  nyüves ebet, az előcsarnokból a poroszlók! Ó, én hóbortos, vén gonosztevő, ki
                  kezeimet családom kiirtására emeltem föl, hová tevém azt a kevés észt, mellyel az
                  oktalan állat is meg tudja különböztetni, hogy kettő több egynél. Két gyermekem
                  véres árnya riasszon föl álmaimból, ha az irgalmazó szender pilláimat szelíden
                  összefogná, s átkod legyen, Ágnes, a halotti ének, mellyel bűnös testemet a földbe
                  fektetik.</p>
               <p>A nő a bősz szavakat nem hallá, mert az öreg kitöréseinek kezdetén már a tornácra
                  szaladt, s egy csatlóst lóra ültetett, hogy az erdőmester után száguldva, azt
                  visszatérítse.</p>
               <p>Zsigmond úr a kétségbeesés apátiájával hevert karszékén, midőn élettársa
                  vigasztalón mondá, hogy az erdőmester nemsokára itt lesz.</p>
               <p>- Ki lesz itt? - kérdé az agg.</p>
               <p>- Az erdőmester. Őt visszahívattam.</p>
               <p>A férj megrázkódott.</p>
               <p>- Ágnes! Ágnes! Tehát az ártatlan Ábel vérét szántad áldozatra! Nem szakad-e meg
                  szíved, ha elgondolod, hogy Móric fiunk szent, mocsoktalan, majdnem gyarlóság
                  nélküli? Ha az oroszlánok vermébe dobnák őt, talán azok sem mernék körmeiket
                  testére vetni. De Rákóczi nem fog rajta könyörülni. Csak Pázmány elleni
                  gyűlöletből is megöleti. Mit fél ő a római császár seregeitől, holott pártolni
                  fogják a svékusok és a lengyel disszidensek? Vagy tán az egész katolikus világ
                  gyűlölete fogja visszadöbbenteni? Ne hidd! Magasztalni fogják tettét hitsorsosai
                  kik örömtüzeket gyújtottak London utcáin, midőn a törvénytelenül elítélt és
                  ártatlan Stuart Mária vére a hóhérbárdról csurgott. Ezek véleményére hajt Rákóczi.</p>
               <p>- Az Istenért! Mindjárt egy csatlóst indítok a másik visszahozására.</p>
               <p>- Megállj, Ágnes! - intett kezével Zsigmond, új reményeknek és új aggodalmaknak
                  esvén martalékul. - Talán túlságig kétkedem Lupuj jellemében. Ő mindig
                  ragaszkodással emlegeti nevemet, s János fiunk leánya szívét bírja. Ebben
                  rejlhetik valami remény. Hátha csakugyan nem adja ki őket a vajda? Könyörgő
                  levelet írok hozzá. Nem, a hideg tél dacára is magam megyek el. Ha arcomat látja,
                  ha szavamat hallja, talán meglágyul szíve. Ó, nehéz az apának gyermekeinek fejei
                  közül választani!</p>
               <p>- Irgalmas Isten - rebegé Ágnes egybefogott kézzel s térdre borulva -, vigasztalás
                  és bölcsesség forrása! Mi homályban járunk, szemeink nem látnak, és segítséged
                  nélkül az igaz utat el fogjuk téveszteni. Adj te jelt nekünk, hogy tudjuk, mit
                  cselekedjünk!</p>
               <p>A kesergő anyát látható jel nem világosította ugyan föl az igaz út iránt. Az ég
                  felhői csendesen úsztak a láthatáron, úgy, mint máskor, a nap fátyolt öltött
                  arcára, s megint szétveté azt; két ellenkező szél találkozván egymással
                  összesivalkodott, s míg tölcsérök alján hópilléket és apró gallyakat táncoltatott,
                  a felsőbb légörvényben kéjelgve himbált az ölyv, és egy percig felede martalékra
                  tekinteni; szóval minden úgy történt, mint a téli délelőttökön gyakran
                  szokott.</p>
               <p>Aközben a legény levelet hozott be.</p>
               <p>Zsigmond úr azt nagy lelki küzdelmei közt, bontatlanul veté asztalára.</p>
               <p>- Ó, Ágnes, Ágnes - hangzék a karszékből -, hol az a második Jób, ki annyit
                  szenvedett, mint mi?... Melyiket öleted meg gyermekeid közül?</p>
               <p>A nő fölemelkedett térdeiről, s míg ingatag léptekkel férjéhez közeledék, szemei a
                  levélbe ütköztek, s annak címén női kézvonásokra ismert.</p>
               <p>- Ki küldte ezt? - kérdé.</p>
               <p>- Mit tudom én? - válaszolta Zsigmond úr.</p>
               <p>Ágnes feltörte a levelet s ezt olvasá:</p>
               <p>
                  Tudatni akarom kegyelmetekkel, kedves bátyámuram és
                     nénémasszony, hogy midőn éppen be vannak fogva a lovak, és Szebenbe akarunk
                     Haller Péterrel és nejével indulni, Tarnócziné értésünkre adá, hogy nem fog
                     velünk jönni, mert Fehérvárra siet tanúvallomást tenni a fogoly Mikes Móric
                     ellen, ki nevét bevallani nem akarja. Sógorasszonyomnak jelenléte miatt minden
                     rossztól lehet tartani. Vallásos buzgósága és a Mikes család elleni bosszúja
                     alig ismer határt. Csak azért írom ezt kedves bátyámuramnak és kedves
                     nénémasszonyomnak, hogy ha módjokba ejthetik, kövessenek el Móric úr védelmére
                     mindent, ha csakugyan ő volna a befogott pap. A rossz hír után örömmel
                     tudathatom mint Haller Péter uram üzenetét, a fejedelem azon észrevételét,
                     melyet bizodalmas körben mondott. Remélem, szólt őfensége, midőn a nótapör
                     említteték, sőt állhatatosan hiszem, lesz annyi esze Lupujnak, hogy a bujdosó
                     Mikesek kézbe szolgáltatása által nem fog engemet zavarba hozni. Még egy
                     kellemes hírrel szintén szolgálhatnék, de lekötött szavam nem engedi. Bízzanak
                     az Istenben stb.
               </p>
               <p>
                  Özvegy Naprádiné
               </p>

      
            <p>Ágnes asszony még egyszer és hangosan olvasá föl a levelet.</p>
            <p>Ekkor Zsigmond úr maga ment ki, s küldé a második csatlóst az erdőmester után.</p>
            <p>Egy kis cédulát írt neki, következő tartalommal:</p>
            <p>Csak folytassa kend gyorsan útját, és akármit üzennék ezentúl, számba sem vegye. Csak
               utazzék.</p>
            </div>
            <div type="chapter">
               <head>13</head>
               <p>Kevés férfiút áldott meg a természet inkább, mint Mikes Jánost, szép külső mellett
                  azon sajátsággal, hogy az érzéki vágyakat a szív vonzalmától különszakítani ne
                  tudja.</p>
               <p>Rája nézve a kaland, amennyiben könnyelmű viszonyok kötésére és hódítási üzletre
                  vonatkozott, éppen semmi értékkel nem bírt.</p>
               <p>Keblének vallása a szerelem volt, a hű, az áldozó, a minden gondolatot
                  lefoglaló.</p>
               <p>Sugár, de a legnagyobb mértékben leventei termete, igéző tartása, könnyű, kecses
                  mozdulatai, szeretetre méltó kedélye, szellemdús és nemes arckifejezése minden
                  kacér nő számára áhított martalékká jelölték ki őt.</p>
               <p>S mind hasztalan!</p>
               <p>Mikes János kettőhöz nem értett, melyhez még a becsületes férfiak is értenek:
                  hazudni érzéseket s a nőkegyet szerelem nélkül élvezni.</p>
               <p>Gyöngéd, áldozó, mély lelkülete, költői emelkedettséggel, s a képzelődés vad
                  kicsapongásai nélkül csak a családélet boldogságára volt hivatva.</p>
               <p>Ábrándjai e kép körül lebegtek.</p>
               <p>Keveset követelt az élettől, vagy tán igen sokat, a szerelem díját a
                  szerelemért.</p>
               <p>S ó, mennyire volt szeretve, és mennyi kárhozatot talált azon iszonyú
                  meggyőződésben, hogy határtalanul szeret.</p>
               <p>De nem maga idézte-e föl maga ellen a sorsot?</p>
               <p>Egy gondolatlanul kimondott véleményt a nőrablásról teljesíteni akart, s más
                  számára rabolva, a bosszuló igazság törvénye szerint, magát rablá meg.</p>
               <p>Testvérének nem viszonzott szerelméért lemondott a viszonzott szerelem
                  sérthetetlen jogáról, s az élettörténet végzetes iránya a tartalmatlan
                  nagylelkűséget szigorúbban szokta büntetni a hűtlenségnél.</p>
               <p>Általában lengeségünk azokon, kiket szeretünk, kisebb sebet tud ejteni, mint
                  rosszul alkalmazott erényünk. A szerencsétlenség magva nem mindig a bűn, s a
                  bűnnek társképe a rossz tapintatú jóság.</p>
               <p>Ugyan mit nem érzett János, midőn ráfüggesztett szemekkel roskadt össze a
                  templomban Sára, kit végtére is ő taszított a vén Haller karjai közé?</p>
               <p>Elveszté színét az élet s értékét minden tárgy és vágy.</p>
               <p>Minek panaszkodnék? Kit vádolna?</p>
               <p>Nagy szerencsétlenségünk új erély forrása lehet, ha küzdve buktunk, s a porból
                  kezünkkel mutathatunk ellenünkre, ki a diadal gőgjét élvezi. De hol vegyünk
                  reményt, ha dúlt szívünkért senkit sem okolhatunk? Tetterőnk legkönnyebben
                  széttörik, ha veszteségeinket nem kíséri joga a bosszúnak, emlékezete a
                  csalatásnak.</p>
               <p>János nyakába vette a világot, melyből már semmit sem bírt.</p>
               <p>Jászvásárra kellett volna bujdosótársaihoz visszatérnie.</p>
               <p>Haladott is arrafelé, távozott is attól.</p>
               <p>Félt a találkozástól, félt a perctől, midőn karjaiba rohannak Mihály és Kelemen,
                  hogy szeretetökkel és tudakolásaikkal ostromolják.</p>
               <p>Mit fog nekik elbeszélni, mit elhallgatni? S mennyi kínba nem kerül, amit titkol,
                  és amit megmond? Unta Lupuj udvarát, hol öröm közt telt ideje, a szolgálat terhét,
                  melyet egykor dicsvágya oly könnyűnek talált, a sok jó barát mosolyát, kik sohasem
                  csalták meg őt, s unta mindenekelőtt Mária tüzes szemeit, melyeknek szikrázó
                  sugárai feléje is, a régi kegyelt felé, tévedhetnének. S hogyan hallgassa a sok
                  panaszt, mely az ítélet kimondása után nagybátyjának és testvérének ajkain még
                  gyakrabban fog megújulni, mint eddig; s hogy tűrje a vádat, mellyel majd Sárát
                  illetni fogják.</p>
               <p>Érzé, hogy minden visszatetszése ellenére, kötelessége volna a bujdosó rokonok
                  oldala mellett lenni; mert azok joggal számíthatnak az ő pártfogására és a
                  moldovai udvarnál megalapított befolyására. De szintén érzé, hogy ellenállhatatlan
                  szüksége van a magára hagyatás, a félrevonultság renyhe, álmodozó éveire, a napok
                  jeltelen egyformaságára, az idő ürességére és a benyomások által többé nem
                  mozgatott kedély ködös, ólmos őszi legére, a halálra az életben. Sóvárogta a
                  sivatagot, melynek fövenyén a láb nyomát csak elvétve lehet föllelni, melynek gyér
                  bokrairól az ágat kéz helyett a vihar töri le, melynek hűs forrásait csak a
                  vadállat ismeri, melynek csillagos éjét vigasztalóul nem hívja a titkolt bú,
                  tanúul a titkolt kéj.</p>
               <p>János gyakran estétől reggelig bolygott a vár körül, hol anyja a könnyáztatott
                  ágyvánkoson, atyja pedig a hideg karszéken, róla és szívök többi szakasztottairól
                  ébren és félszenderben álmodoztak. Mint szeretett volna a szenvedők lábaihoz
                  borulni s könnyét könnyeikkel vegyíteni! Mint hitte, hogy maga is inkább fog a
                  sivár élettel szembenézni tudni, ha egyszer a kiöntött fájdalom által erőt
                  nyerhet! De miért tegye ki szülőit a rémítő aggodalmaknak, miért a lehetségnek,
                  hogy a törvényszolgák szemök előtt fogják el? S miért a mindennél terhesebb új
                  búcsúvételnek?</p>
               <p>Sára menyegzője után János odahagyta a vidéket, hol szívének bálványa élt, talán
                  átkozva őt, talán azzal büntetve, hogy nem vádolja.</p>
               <p>Nem volt célja nyomon követni Haller nejét, nem lett volna elég aljas találkozni
                  vele, vagy elég merész a láthatár hátteréből is egy röpke tekintetet vetni a
                  haladó kocsira, s a kocsiablakon véletlenül kitekintő arcra, kilebbenő fátyolra;
                  annyira érzé, hogy tettei a történtek ledönthetetlen sorompóival választják el az
                  örökre kedvelt lényt őtőle. De valami delejes erő, valami visszaidézhetetlen
                  végzés vonta őt Szebenbe, hol Haller Péter állandó lakása volt. Tudta, hogy az új
                  házaspár előbb a férj székelyföldi s más jószágait fogja meglátogatni, és napok
                  vagy talán hetek múlva érkezik meg e körútból.</p>
               <p>Midőn János Szebenben volt, nem állhatott többé ellent fölkeresni a házat, mely
                  eljátszott üdvének tanyája lesz.</p>
               <p>Az épület mogorva, sötét kinézésű volt, széles folyosóival, tömör falával, rácsos
                  ablakaival, nagy tölgyajtóval és zöld mohtól lepett cserépfödelével. Agg kor és
                  rideg méltóság nézett alá címeres homlokáról. Számos tág szobáiban a rideg
                  gazdagság s a terhelt fény látszott mosolygó kényelem, könnyed, vidám csín és
                  kedélyes otthoniasság helyett uralkodni. De János a visszatiltó külső dacára is
                  ellenállhatatlan vágyat érzett megcsókolni a szent küszöböt, melyen Sára át fog
                  lépni, zarándoki áhítattal nézni a tárgyakra, melyeket Sára kicsiny keze fog
                  érinteni, hogy ereklyékké tegye, és utolsó könnyeit elsírni azon gondolatra, hogy
                  beljebb, beljebb, hová ő közelíteni nem fog, s hová lépni az őrültség perce volna,
                  van egy zug, hová a sors gunyora a menyasszonyi ágyat tette.</p>
               <p>Az udvarmester örömmel engedé meg, hogy az ismeretlen lovag kipihenje magát a
                  közteremben (minő pihenés!), s aztán végigvezeté a szobák egész hosszú során,
                  mutogatván a családi fegyvereket, drágaságokat s azon arannyal tört selyem és
                  bíbor bútorzatot, mely Haller Péter atyjáé volt, s most nejét illeti.</p>
               <p>János nem tudakolt a családról, a háziúr nevét föl sem hozta, s midőn az
                  udvarmester említé azt, a különben elég egyhangú társalgást, anélkül hogy
                  felötlött volna, rögtön más fordulatba vezeté.</p>
               <p>De a rövid óranegyed, mely alatt egész lelkiereje összpontosításával magán
                  uralkodni bírt, annyira kimeríté, s a gondolat, hogy ő kinél van most, s a fék,
                  mellyel megindulását visszatartá, oly hatást gyakorolt idegeire, mint egy huzamos
                  és nehéz kórállapot lefolyása. Érzé szakadozni lába alatt a földet, körben forogni
                  feje fölött a boltíveket, tarka zűrzavarral vitetni körüle a tárgyakat; érzé, hogy
                  ha gyönge nőként nem akar ájultan összerogyni, itt az ideje a távozásnak.</p>
               <p>Midőn szállására ért, ingadozó, habozó szíve egy elhatározásig küzdötte föl
                  magát.</p>
               <p>Fenékig kiürítém a méregpoharat. Isten hozzád, Erdély, örökre! Előbb Jászvásárra,
                  hogy helyzetem iránt ne tartsam aggodalomban rokonaimat, kik rég várnak rám, és
                  azután... ó, azután... El, el most!</p>
               <p>Lovára veté magát.</p>
            </div>
            <div type="chapter">
               <head>14</head>
               <p>Ebesfalva vagy újabb nevén Erzsébetváros határán, alig egy parittyadobásra e
                  helység utolsó házától, Girgucz Bogdán híres vendéglője várta mindig nyílt
                  kapukkal a betérő utasokat, kik rendszerint szép számmal látogatták meg Bogdánt az
                  olcsó borért, a sohasem penészes szénáért, a jó ebédért, s főleg azon körülmény
                  miatt, hogy Szeben felé három, a Székelyföld felé pedig négy mérföldig sehol sem
                  lehetett oly tisztességes korcsmát találni, mely a fáradt úri vendégeknek
                  különszobával szolgálhasson. A kényelem itt sem volt ugyan túlzott, de legalább a
                  kályha nem füstölt, az ablaküveget nem helyettesíték lecsirizelt papírdarabok, s
                  Girgucznénak, ha éppen kellett, ágyneműje is volt a válogatott utasok számára.</p>
               <p>December 2-án azonban a szeszélyes sors bal szemmel hunyorított Bogdánra.
                  Elkészült a sok étel, egy verőmalacot is öltek,
                  sorban állottak a tiszta ólomkupák, egy hordó nyárádtőire éppen most vertek
                  csapot, a korcsmárosné asszony ezüstlakodalmának napja volt, s ingyen szolgált
                  volna borkorcsolyául finom marcipánnal; de mindamellett a furfangos vendégek,
                  mintha összeesküdtek volna a Girgucz-ház romlására, semmi vidékéről a világnak nem
                  akartak megérkezni. A vén és gravis örmény,
                  kinek görbe, nagy orrát, emelt nyakát s kacsa lépéseit még ősapja hozta Erzerumból
                  nemzeti hagyományként, s kipüffedt pofáját, domború hasát s az azt egészen befedő
                  kockás bársonymellényt - mely már a vörösből szalmaszínre játszott - saját
                  iparából szerzé, mert volt, mit aprítson a tányérba; mondom, a derék Girgucz kerek
                  sipkáját tar agyára illesztve, ki-kitekintett a tornácra, s tenyerét szeme elé
                  vonva hosszasan nézett jobbra és balra, hogy a kanyargó országúton kivehesse a
                  fullajtáros hintókat és tomboló deli paripákat, melyek az ő terített asztalához
                  úri vendégeket röpítnének; de szattyánsárga arcán rézvörös szín lobbant föl
                  mindannyiszor, mi világosan azt jelenté, hogy az egész láthatáron még fakószekér
                  és gebe sem mutatkozik.</p>
               <p>Mit volt tenni?</p>
               <p>Tálaltatott négy egyén számára, kik közül az egyik csak vizet ivott, s mihelyt
                  száját a kendőhöz törlé, fel is kelt, hogy sürgető dolgot igazítson; a másik
                  pedig, ki szerényen a hosszú asztal végéhez vonta magát, mohón ette ugyan a meleg
                  levest, de aztán tarisznyáját vevé elő, s egy túrós lepény felét lenyeldelvén,
                  saját csutorájából szelíden kortyantott hármat, s azután ujjával szépen
                  megtörölvén a csutora nyakának szélét, gondosan rásrófolta a kupát, s ebédjét
                  befejezve, az ivószoba falpadjának a meleg kemencéhez legközelebb eső végéhez
                  visszavonult, és csak onnan tekinté az asztalnál maradt két úri vendég kárhozatra
                  méltó dőzsölését.</p>
               <p>Most már a bosszankodás teljes mértéke ömlött a világ által magát sértettnek vélt
                  Girguczné kedélyére; minek jeléül hosszú tálakban hordá fel a marcipánt,
                  kijelentvén a két úrnak, hogy csak egyenek dosztig belőle, mert nem kerül pénzbe.
                  Erre Girgucz is hasonló indulat által vezetve kupákat rakott a két szorgalmasan
                  fogyasztó elé, mondván: - Csak igyanak uraimék! Mert ma a vén Girgucznál ingyen
                  mérik a bort. Eb, aki bánja! A vén Girgucz, ha mindjárt ma bezárná is kocsmáját,
                  akkor sem kérne senkitől egy polturát is
                  kölcsön, még az Isten fiától sem. Uram, bocsáss meg, ha ezzel vétkeztem!
                  Punktum.</p>
               <p>A két ifjú mosolygott az örmény ház haragos nagylelkűségén, s kóstolgatá, ürítgeté
                  a kupát.</p>
               <p>Ők a “nemes társaság” tagjai voltak, s míg egyik a meggyesi országgyűlésről
                  utazott valami küldetésben, a másik Székelyföldről ment Meggyesre. Girgucznál
                  találkoztak egymással, s ahhoz képest, hogy mindenik még napnyugta előtt tova
                  akart indulni, eddig jóformán ki sem beszélheték magokat.</p>
               <p>- S milyen volt az isteni Sára menyegzője? Hogy nézett ki vőlegényi
                  díszöltözetében a vén Haller, ki úgyszólva tőlem rabolta el Erdély legdicsőbb
                  leányát? Hisz, tudod, hogy én is jelentkeztem a fejedelem felszólításakor kérőül.
                  Lábzsákban sürgött-forgott-e szép menyasszonya körül Péter? Megvallom,
                  legvakmerőbb férfiúnak nem Baner tábornokot vagy
                  a hős weimari Bernhárdot tartom; de a mi Haller
                  Péterünket. Igyál, pajtás, az isteni Sáráért. Jer, koccints!</p>
               <p>- Horváth barátom - szólt a Székelyföldről jött a Meggyesről érkezetthez -, csak
                  igyál magadra. Sajnálom a hóbortos Hallert. Ő rokonom, s neve eddig tiszteletben
                  állott.</p>
               <p>- S ki fosztaná meg ezentúlra is attól?</p>
               <p>- Felesége.</p>
               <p>- Ne vedd komolyan a dolgot. Hisz az korántsem bizonyos, hogy minden vén férj
                  homlokára ifjú neje szarvakat tűz.</p>
               <p>- Csak annyit mondok, Horváth barátom, hogy Tarnóczi Sára, midőn az esküvőkor a
                  pap így szólott: “téged, szeplőtlen erkölcsű, szép hajadon a szerelem vezetett e
                  szent hajlékba”, mintha villám sújtotta volna le, eszmélet nélkül rogyott össze a
                  templomkövezetre.</p>
               <p>- Ez, pajtás, csupán azt mutatja, hogy a pap ostoba volt. Koccints, igyunk!</p>
               <p>- Haller Péter tüstént félbe akarta szakítani a szertartást. S ez mit mutat?</p>
               <p>- Azt, hogy a betegnek orvos való s nem lakodalmi tánc.</p>
               <p>- De Tarnócziné sürgette az esketést, s az néhány perc múlva meg is történt. No,
                  hát ennek mi oka volt?</p>
               <p>- Valószínűleg semmi más, mint hogy Sára ájulása megszűnt. Pajtás, koccints!
                  Igyunk a nőhűségre!</p>
               <p>- És a lányok szeplőtlen erkölcsére!</p>
               <p>- Nem bánom.</p>
               <p>- Akkor két okból nem ittunk Tarnóczi Sárára. Itt a kupa, koccints, Horváth
                  barátom!</p>
               <p>- Úgy én nem koccintok - szólt ez.</p>
               <p>- Én pedig azt mondom, hogy kegyelmed gyáva, nyomorult rágalmazó, ki Rákóczi
                  Györgynek, Erdély fejedelmének testőrkarát meggyalázta. Én tehát ezennel letépem a
                  vállrojtot kegyelmedről, és csak azt sajnálom, hogy nem testőrtársa tevé!</p>
               <p>Aki e szavakat ejté, s fenyegetését rögtön végre is hajtá, egy idegen volt, ki a
                  két ifjú vitatkozása alatt lépett a szobába.</p>
               <p>- Helyes, helyes! - hangzék a háttérből.</p>
               <p>Horváth félig kirántá hüvelyéből kardját, s aztán csöndesen visszaereszté azt. -
                  Végre is neki van igaza - sóhajtá -, és szégyellenem kell, hogy a női becsület
                  sértését eltűrtem.</p>
               <p>Ezalatt a vállrojttól megfosztott egyén dühösen rohant az idegenre, ki
                  kardcsapásait felfogva szorítni kezdé őt a falszöglethez, s midőn már ellenfele
                  nem mozoghatott, hirtelen kivevé a kardot kezéből. - Párbaj illeti meg a lovagot -
                  szólt ekkor -, s nem ily vagdalkozás. Vívni fogunk életre-halálra.</p>
               <p>- S hogy hívják kegyelmedet - szólt dühtől tajtékzó ajakkal a lefegyverzett. - Én
                  Kerekszegi Gábor vagyok, családom ismeretes. De mi a neve önnek?</p>
               <p>- Ahhoz semmi köze.</p>
               <p>- Van ám, uram! Ön lehet sült paraszt, lehet pénzhamisító, lehet orgazda, vagy
                  harámbasa. Tudnom kell nevét, mielőtt küzdenénk.</p>
               <p>- Jól van uram! Én Mikes János vagyok, s ön kétszer gyáva, hogy kényszerített egy
                  halálra keresettet nevének kikiáltására.</p>
               <p>- Mármost nem vívok párbajt - szólt a káröröm iszonyú kifejezésével Kerekszegi. -
                  A nőrablás is csakoly aljas bűn, mint a többi rablás, s nem akarom a meggyesi
                  bírót díjától megfosztani.</p>
               <p>- Kérem alássan, még nincs az ítélet kimondva - hangzék a szobaszögletből -, és
                  senki sem bűnös “nisi legitime convictus”.
               </p>
               <p>- De ez az ember megszökött a törvény elől, s kegyelmed fogassa be, tartozó
                  kötelessége szerint, rögtön.</p>
               <p>János kardlapjával csapott Kerekszegire, kit az új meggyalázás ismét bőszültté
                  tőn. Feledve gőgjét és a palástolt félelmet, melyet Mikes János fölénye
                  gerjesztett benne, kardját a földről hirtelen fölragadta, s annak hegyével döfött,
                  mintha tőrt hordana, meggyalázójára. János a tigris gyorsaságával ugrott félre, s
                  kardlapjával oly iszonyú erővel csapta meg Kerekszegi keze fejét, hogy az
                  zsibbadtan hanyatlott le.</p>
               <p>- Ha ez a gyáva ember nem vív, én kész vagyok helyette, kegyelmednek, nemes lovag,
                  elégtételt adni - monda Horváth előlépve.</p>
               <p>- Te is ellenem támadsz! Legyen tehát. Elfogadom a párbajt azon idegennel, ki
                  magát Mikes Jánosnak hívja, s meglehet, hogy a nemtelen vért, a paraszt származást
                  jobbnak tartja egy nemtelen bűnt hordozó névvel palástolni.</p>
               <p>- Kezeskedem, hogy ő valósággal Mikes János; hisz arcán tisztán ki vannak nyomva a
                  családvonások - szólt a szögletben tartózkodó vékony hang.</p>
               <p>- Annál nagyobb hiba, hogy kegyelmed, Vosodi Döme diák, e szökevény honárulót nem
                  csukatja be.</p>
               <p>- Az máskorra való! Most igazítsanak együtt - mondá Rákóczi íródiákja.</p>
               <p>- Legyen hát kegyelmed segédem, úgyis tudja a párbajra mért szigorú büntetést.
                  Hadd zárják kegyelmedet is börtönbe, mint engem fognak, ha e vadállatot főbe
                  lövöm.</p>
               <p>- Az igaz, amice Kerekszegi, hogy egész Fehérvár hahotával fog nevetni, ha e
                  szegény és alázatos Döme diákot valami lovagias tettért verik bilincsre. De végre
                  is minden ember életében kerülnek elő következetlenségek. S minek volnék én jobb a
                  diákné vásznánál? Fogjunk tehát munkához!</p>
               <p>- Engedelmet kérek, nemes és vitézlő urak! - szólt ekkor a levessel megelégvő
                  negyedik vendég, ki az eddig történteket szerény visszavonulásban a kályha mellől
                  nézte. - Engedelmet kérek, vitézlő uraimék, nálunk a calumniát a Stadt-Hahn
                  igazítja el. Én békés szász polgár vagyok. Mi nem szoktunk az öldökléshez.
                  Megfizetjük becsületesen adónkat, s küldünk a fejedelem őfenségének négyszáz
                  katonát. Ezek közül elvesz egynéhány nem természetes halállal is, de különben mi
                  csendesen élő polgárok vagyunk, s ha az asszonyok fölött összecivódnánk is, rendet
                  csinál köztünk a Stadt-Hahn. Emberségesen megfizetjük a bírságot, s azzal vége
                  minden kedvetlenségnek. Nemzetes Kerekszegi uramnak és hasonlóan nemzetes és
                  vitézlő Mikes János uramnak is, amint én ítélek a dolog felől, nemcsak jobb, de
                  biztosabb is volna törvényes úton keresni sérelmeikben orvoslást. Egyébiránt ha
                  ezt tenni nem akarják, eresszenek engem a duellum előtt innen tovább. Mert lakásom Segesvárt van, ez a fogadó pedig
                  magyar vidéken fekszik. A tanúvallatáskor tehát legalább négy stációt kellene
                  utaznom sok költséggel és fáradsággal. Tőlem, szegény polgártól nem telik úgy,
                  mint a lovagoktól. Előre óvást teszek, hogy a nemzetes és vitézlő urak egymást
                  addig meg ne öljék, míg el nem megyek.</p>
               <p>- Ne féljen kend. A párbaj a mezőn történik - szólt Mikes János.</p>
               <p>- Na, úgy az Isten hírével csak történjék hát meg - válaszolá a szász.</p>
               <p>- De hol találunk itt orvosra? - említé Horváth.</p>
               <p>- Ha csak az a baj, jelenthetem alássan - szólamlott meg a szász -, én a segesvári
                     kirurgus vagyok, s magammal szoktam az
                  operációkra és amputációkra szükséges eszközöket hordani. Illendő honoráriumért s
                  tudományom becsületéért kész vagyok magamat még arra is kitenni, hogy messze
                  földre tanúul idézzenek.</p>
               <p>- Készüljön tehát - mondá Horváth.</p>
               <p>A szász kezébe ragadta csomagját. - Szolgálatukra vagyok, nemzetes és vitézlő
                  uraim!</p>
               <p>Egy óra múlva Girgucz Bogdán vendéglője élénk és zajos volt.</p>
               <p>A cseléd mintha sokszorozva lett volna, sürgött, csapkodta az ajtókat, s
                  lábatlankodott ott is, hol rá semmi szükség sem volt.</p>
               <p>A segesvári szerény polgár pedig az ezüstmenyegzőt ünneplő korcsmáros párnak oly
                  erélyesen oszta rendeleteket, mintha az egész telket házastul és gazdástul
                  készpénzen vásárolta volna meg. Bogdán gömbölyű arcáról a kivételesen gyors léptek
                  és belső fölindulás miatt kövér gyöngyökben görgött a veríték, s Bogdánnénak
                  ritkán volt üresen két tenyere, hogy összecsaphassa, és fajának heves modorában
                  kiabálhassa: - Jézus, Mária, szent József! Mi lesz már belőlünk? Még ránk fogják,
                  hogy haramiáknak és gyilkosoknak adunk szállást, ó, jaj! Még kötözve vitet el a
                  szolgabíró, mintha országháborítókkal volnánk cimboraságban.</p>
               <p>A történet, mely ennyi nyugtalanságnak szolgált okul, mindenesetre bírt
                  jelentőséggel; mert Horváth és Döme diák a szász ernyős kocsiján egy halottat és
                  egy sebesültet hoztak a vendégfogadó udvarába. Ezt Girgucz legjobb szobájába
                  vivék, míg orvos érkeznék a kirurgus ápolására bízva; amazt pedig hosszan
                  fektették a záros csűrbe, oly szándékkal, hogy alkonyat után rögtön
                  továbbszállítsák.</p>
               <p>A szász veszélyesnek találta a sebet, s bár balzsamának, melyet ráöntött,
                  csodaerejét égig emelé, mégsem látszott a felgyógyuláshoz sok reményt nyújtani;
                  mert a kórjelek odamutattak, hogy a golyó a tüdő jobb szárnyát alkalmasint
                  sodrotta.</p>
               <p>Nem volt tehát veszteni való idő.</p>
               <p>A segédek rövid tanácskozást tartottak, s elhatározták, hogy a sötétség beálltával
                  Horváth vigye tovább a testet, Döme diák pedig rögtön siessen Meggyesre - hová az
                  országgyűlés miatt a legtekintélyesebb orvosok sereglettek össze -, s hozzon onnan
                  magával egy tapasztalt sebészt.</p>
            </div>
            <div type="chapter">
               <head>15</head>
               <p>Horváth csöndesen vitte halottját kis útikocsijában.</p>
               <p>Ő kocsisa mellett foglalt helyet, a test pedig a hátulsó üléshez támasztva,
                  görnyedt helyzetben lóginyázott, fejével néha a kocsi oldalát ütögetvén.</p>
               <p>Mily rövid az élet! Mily hiú fáradság törődni a holnappal s vágyainkat a távol
                  jövendő felé eregetni! Mily nevetséges lehet a vakondok napimádása s a kérésznek
                  álma a halhatatlanságról, míg a folyam fölött, melyből kikelt, röpködve, az első
                  habba ismét bemerül!</p>
               <p>E gondolat untató változatokban tért vissza Horváthhoz, mindinkább befátyolozá
                  máskor vidám kedélyét, s végre éjsötétté tette.</p>
               <p>Az éj maga pedig komor, vaksötét volt. A hóvilág sem látszott. A mennybolt a szem
                  elől egészen bezárult. Egy csillag sem csábított hitre a messzeséget tárva föl, s
                  az ember elhihette volna, hogy a világ csak az, mire lába tapad.</p>
               <p>- Mit fog agg atyja, mit fog agg anyja tenni? Hogy beszéljem el a történteket? Min
                  kezdjem? Mivel végezzem? Vigasztalja-e őket, ha megmondom: hogy mindnyájan
                  halandók vagyunk? Pedig egész létünkből csak ez érdemel említést.</p>
               <p>Horváth régi helyére visszailleszté a testet, mely a gübbenők és útkövek miatt a
                  súlyegyent elvesztve oldalra dőlt, s dobogtatá fejével és kezével a
                  kocsioldalt.</p>
               <p>- Kötözzük le, mert még ki fog bukni - adá a kocsis tanácsul.</p>
               <p>Megállíták a lovakat, s egy ócska hámistránggal munkához fogtak.</p>
               <p>- Csoda, hogy szaga nem csődíti ide a farkasokat.</p>
               <p>A lovak megkapták a kocsit, a majd’ az útárokba dönték.</p>
               <p>A dombról, melynek tövénél vala Horváth, fáklyák világa tűnt elő. Lóháton és
                  gyalog tíz-tizenkét emberből álló kíséret jelentkezett. Minden második fáklyát
                  tartott kezében, s az egész oly lassan mozdult, hogy a halk, szellőtlen légben
                  alig lobogott, s alig látszott haladni a fény és füst.</p>
               <p>Temetési kíséret-e ez? Halott fog-e halottal e keskeny úton találkozni? - kérdé
                  félig emelt hangon s mintegy magával beszélve Horváth.</p>
               <p>- Mint kivehetem, tört kerekű hintót von hat ló - szólt a kocsis. - A kengyelfutó
                  lámpát visz elöl, utána egy asszonyság, a hintó után pedig terhelt társzekér
                  jön.</p>
               <p>- Úgy az árokhoz közelebb kell taszítani a kocsit, hogy elférhessenek - monda
                  Horváth.</p>
               <p>- De lovaink tüszkölnek, hegyeszik füleiket - jegyzé meg a kocsis.</p>
               <p>- Majd tartom én a zablánál őket; te meg faroltasd a kast.</p>
               <p>Horváth a fogat elé lépett, elkezdődék a férkezés.</p>
               <p>Eközben a lámpavivő és a nő közel jöttek hozzá.</p>
               <p>- Lovag úr - szólt esdeklő, de a hideg miatt reszketeg hangon a nő -, ahol
                  nemesrangú férfiakra találunk, ott van a segítség és védelem. Régi szokás, hogy
                  minden asszonynak, ha szorultságban van, az ismeretlen lovag szintoly pártfogója,
                  mint az, aki színét rég hordja, és szolgálatára fogadással köteles. Láthatja
                  kegyelmed tört kerekű hintónkat, s még csak azt kell említenem, hogy barátnőm, ki
                  a fáklyásokkal közelít, a múlt héten még kórágyban volt. Mi Ebesfalván akarunk
                  hálni. Ugye nem tagadja meg kocsiját e rövid útra?</p>
               <p>Horváth leemelvén fövegét: - Vigasztalhatatlan vagyok, nagyságos asszonyom - mondá
                  -, hogy parancsának teljesítése nem függ tőlem. Társam gátolja
                  lovagiasságomat.</p>
               <p>A nő futó pillantást vetett a kocsi felé, s a hátulsó ülőhely irányában csak egy
                  fő homályos körrajzát látta.</p>
               <p>Némán fordult Horváthhoz.</p>
               <p>- Kegyelmed társának hátaslóval szolgálhatnánk.</p>
               <p>- Nem vehetné hasznát, nagyságos asszonyom.</p>
               <p>- Miért?</p>
               <p>- Mert halott, nagyságos asszonyom.</p>
               <p>A nő ajkán sikoltás rebbent el.</p>
               <p>Eközben a kíséret zöme is megérkezett.</p>
               <p>- Az Istenért! Hogy érte ily szerencsétlenség, s éppen útközben? - kérdé a nő. -
                  Talán betegen indult el?</p>
               <p>- Oly virító arccal, hogy csak az egészséget magát lehetne lefesteni, ha a képíró
                  ábrázolni akarná.</p>
               <p>- Lehetséges-e? S miként múlt ki ily hamar?</p>
               <p>- Mert tüdő nélkül, nagyságos asszonyom, nem lehet élni. Erre élő példa az én
                  halottam, kinek egy golyó tüdejét zúzta szét.</p>
               <p>- Irgalom Istene! - kiáltának többen.</p>
               <p>- Mi történt? Hogy történt? - tudakolták mások.</p>
               <p>- A történet hosszú és rövid is. Két ifjú különböző véleményben volt egy szép
                  menyasszony elájulása felől. A golyó közbejött, és társam ellen dönté el a
                  vitát.</p>
               <p>- Sárám, te reszketsz, nagyon reszketsz! - hangzék a csoportozat hátteréből.</p>
               <p>- Nem, nem. Csak a lábam fázik egy keveset.</p>
               <p>Horváth e hangra az árokba hajtotta lovait, s ostorozá a hóbuckák közt tovább,
                  tovább.</p>
               <p>- Miféle halottról beszéltek itt? - kérdé Haller, prémes ruháinak súlya alatt alig
                  lélegzelve.</p>
               <p>- Párbaj történt valami ifjak közt - válaszolá Judit.</p>
               <p>- Karod reszket, mint a nyárfalevél, Sárám! - szólt az aggódó férj, minden egyebet
                  feledve.</p>
               <p>- Alig érzem a hideget.</p>
               <p>Péter nem akará hinni. - Holla, csináljatok ülést a társzekérben! Dobjatok ki
                  minden alkalmatlan lomot! Hárman maradjatok a letett poggyász mellett. Korán
                  reggel utána fogok küldeni.</p>
               <p>A kíséret hamar készített használható ülést a társzekéren, s alig telt el
                  óranegyed, hogy Hallerék Girgucz vendéglője előtt voltak.</p>
               <p>- Esedezem alásan, itt jobb éjjeli szállást lehet kapni, mint Ebesfalván - szólt a
                  kocsis.</p>
               <p>- Hajts be tehát! - parancsolá Péter úr.</p>
               <p>- Nagybeteg van nálunk - szólt Girgucz a történetesen hátrább maradt Juditnak -,
                  terhesen sebesült beteg van a legszebb szobámban. Vére a pádimentumra folyt,
                  melyet éppen tegnap súroltatott ki a feleségem. Jéggel borogatják fejét, pedig nem
                  is ott van baja. A mai doktorok mindent visszásan tesznek, lábát kötik be az
                  embernek, ha a keze fáj. Nem olyanok voltak a régi tudósok, kik az Ararát hegyéről
                  szedték a háromszor-áldott-füvet, s nedvét holdtöltekor főzték péppé, vagy akik a
                     kaldeusoktól hoztak drágalátos balzsamot,
                  melyből egy csepp összefogta a sebet, mintha kulccsal zárták volna be. Na, de tán
                  így is meggyógyul. Feleségem, a jó lélek, imádkozott érette. Sajnáljuk a szegényt.
                  De miért is volt oly lobbanó, mint a puskapor. Összeveszett azzal, kit megölt egy
                  fehérszemély miatt. Egyik azt mondta, hogy derék asszony, másik azt mondta, hogy
                  céda. Erre nyomon karddal vagdalkoztak, s azután pisztolyra kerekedtek. Így
                  beszéli egy szász borbély, ki a szobában volt.</p>
               <p>- S melyik maradt élve? - kérdezé Judit.</p>
               <p>- Az, ki a fehérszemélyt jónak mondta.</p>
               <p>- Mily kegyes a gondviselés! - sóhajtá a szép özvegy.</p>
               <p>- Csak a fejedelem őfensége is az legyen.</p>
               <p>- S tán még meg is büntetik, ha életben marad?</p>
               <p>- Úgy beszélte a szász.</p>
               <p>- S minek hívják a sebesültet?</p>
               <p>- Senki sem tudja.</p>
               <p>- S úriembernek látszik-e?</p>
               <p>- Arannyal fizet, s feleségem beszéli, hogy igen finom fehérneműi vannak.</p>
               <p>Judit asszonyt, kit már a halottas kocsi mellett érzékeny szíve és regényes
                  képzelődése fölizgatott, most rendkívüli kíváncsiság lepte meg, s különben is a
                  nők hivatása a betegápolás. Feledé az út fáradalmát, csak a szenvedőre gondolt, s
                  Girguczné mellé csatlakozva észrevétlenül a beteg szobájába surrant.</p>
               <p>Sára álmatlanul hajtá fejét az ágyvánkosra.</p>
               <p>Pétert a szokatlan úti törődés után mély szender nyomta el. Csúzos fájdalmait sem
                  érzé, és karjai közt a szelíd pihenésnek csak a legbájosabb szó, melynek varázsa
                  agg idegeit még fölvillanyozni tudta, hangzék néha ajkairól. Sára nevét
                  említé.</p>
               <p>S a nő, kivel a férj álmában foglalkozott, könnyekkel áztatá zsebkendőjét. Dagadó
                  melléből fohászok emelkedtek; soha pusztábbnak nem találta az életet, és szíve úgy
                  szeretett volna megrepedni, szeme úgy vágyott elhunyni fölnyílás nélkül.</p>
               <p>Hallott-e valamit Horváth beszédéből? S ha igen, melyik szó ragadta meg figyelmét,
                  hogy zengjen, zúgjon lelkében, s költsön föl mindent, ami ott keserű volt, altassa
                  el utolsó emlékét az örömnek, s oltsa ki végszikráját a boldogságnak, mely
                  elhamvadott? De ki tudná, mit hallott ő, mit nem. A tűz égett a kandallóban,
                  kedélyes meleget terjesztve. És Sára tagjait a hideg remegteté, mint midőn künn
                  volt a szabadban. A művészileg szép tetem, melynek látásán elandalodott volna az
                  angyal, őrjöngéssé vált volna a kéj, és csak először igazán szerelemmé a szerelem,
                  fagyos borzadály, név nélküli sejtelmek és megnevezhető undor irgalmatlan
                  martaléka. A férj ismét nejét emlegeté, s álmaiban bolygott a mézeshetek bódító
                  tömkelegében, elvesztve s megint megragadva a vezető fonalszálat.</p>
               <p>A Haller család korán reggel útra készült.</p>
               <p>Judit asszony szobájában a vetett ágy még illetlen vala.</p>
               <p>Péter úr csodálkozott és aggódott.</p>
               <p>- Az asszonyság - szólt Zakariás - egész éjen át nem aludt, s Girgucznéval együtt
                  egy beteget ápolt, ki úgy lehet, halálra válik.</p>
               <p>Ekkor lépett ki a szomszéd szobából Judit, s elbeszélt, amennyit szükségesnek
                  tartott, a párbaj történetéből.</p>
               <p>A nemes indulatú Haller tüstént meg akarta látogatni a sebesültet.</p>
               <p>- Magam is értek - szólt - az orvoslathoz, s hatékony szereim vannak. S ki tudja,
                  nem nélkülöz‑e valamit? Nem lehetek-e valamiben hasznára?</p>
               <p>Egy lépést tett előre. Judit szepegve tartóztatá vissza.</p>
               <p>- Az Istenért, most ne. Az orvos minket is kiutasított. Betegének árt minden szó.
                  S különben is, úgy vevém észre, csöndesen elszenderedett.</p>
               <p>Péter Girgucznak és Girgucznénak lelkére kötötte a legpontosabb ügyeletet, s
                  meghagyá, hogy ha pénzre vagy bármi segélyre szükség volna, tüstént írjon
                  Szebenbe.</p>
               <p>A kiigazított kocsiba már be voltak fogva a lovak, s a főúr nejével s a robajos
                  kísérettel elindult.</p>
               <p>- Te is szomorú vagy, Judit! - szólt az új háziasszony.</p>
               <p>- Hogyne? Mindig elmémben van a szegény beteg, kinek történetét férjed az úton
                  neked elbeszélte, s kit a vendéglőben ápoltam.</p>
               <p>- Szegény!</p>
               <p>- Éppen a válságos percben hagytam oda.</p>
               <p>- Ah! Vajon mi történt vele?</p>
               <p>- Oltalmazza őt az Isten! - sóhajtá Judit, könnyel szemében.</p>
               <p>- Igen el vagy érzékenyülve.</p>
               <p>- Tehetek-e mást? Hiszen a beteg az én idegenem volt, kitől a Mikesek küldöttek
                  üzenetet.</p>
               <p>Sára szoborrá kövülten állott.</p>
               <p>- És csodálatos, ő egész éjen a te nevedet emlegette - szólt Judit.</p>
               <p>Sára nem ájult el. Szíve már nem megsértve, szétzúzva volt.</p>
            </div>
            <div type="chapter">
               <head>16</head>
               <p>Kassai erdőmestere éjjel-nappal hajtatva, szerencsésen ért Fehérvár határára. Az
                  ostorhegyes a többinél fiatalabb és tüzesebb lévén, a hámból kidőlt ugyan, de
                  éppen Küküllőváron, hol erdőmesterünk az uradalmi istállóból rögtön vásároltatott
                  helyébe még jobbat. S mint örvendett ő a szegény pára vesztén! Hisz a fukar
                  Tarnócziné bizonyosan nem kockáztatja lovait, s lehetetlen, hogy előbb vagy vele
                  egyszerre érkezzék meg. Az óra is, melyben Mikes Zsigmond nagyuram tejhatalmú
                  képviselője a belváros utcáin robbant a fejedelmi palota III. számú udvara mellett
                  a korlátnok szállására, rendkívül kedvező volt; mert éppen akkor üté a
                  székesegyház toronyórája a kilencet, s már tízkor a fejedelem rendes elfogadásokat
                  szokott tartani.</p>
               <p>Az egyszerű fővadásznak, mert régen az erdő fenntartására senki sem gondolt, s az
                  erdőmester csak a nagyúri mulatságok egyik kedvelt nemének rendezője volt, nem sok
                  időbe került az öltözködés, s könnyen lehetett legelső az elfogadó terem
                  előszobáiban. De mekkora volt megütközése, midőn hallá, hogy őfenségét csak másnap
                  estére várják.</p>
               <p>Rákóczi tudniillik nem akarta személyesen megnyitni a meggyesi országgyűlést,
                  melynek fontossággal bíró tárgyai alig voltak; azonban a végpercekben rögtön
                  megváltoztatta szándékát. Alkalmasint Máté oláhországi vajdának mindig
                  veszélyesebbé váló helyzete bírta ez eltökélésre. Politikai érdekei nem engedték
                  régi szövetségesének föláldoztatásába beléegyezni; de minden segély, melyet a
                  szilisztriai basa által megtámadottnak fog nyújtani, ha rosszul üt ki, a szultán
                  haragját vonhatná az ő fejére is. Az erdélyi urak a fejedelmeknek a fényes porta
                  elleni föllépését ritkán helyeselték. Általában erősebb volt a törökpárt, s azt
                  tekintették nemzetinek. Sok lekenyerezés és fenyegetések nélkül a kedvelt
                  uralkodók nem indíthattak háborút a szultán ellen. Rákóczi remélte, hogy ennyire
                  nem kerül a dolog, de ha mégis az esetlegek legrosszabbika ütne be, akkor a
                  protestantizmus ügye, akkor Pázmány érsek és Eszterházy nádor ellenszenvei miatt a
                  római császárral oly könnyen szövetségre nem léphetett volna, mint Báthori
                  Zsigmondtól kedve azok, akik a török igát akarták levetni. Annál inkább vala szüksége az ország közhangulatára figyelni. Előre
                  is tehát a rendek véleményére kívánt tapintani, vizsgálni a szíveket és veséket,
                  adatokat szerezni tájékozásul, de csak addig, míg mások az ő kártyájába nem
                  tekinthetnek. Céljait elárulni, tervét dobra ütni, titkait fölleplezni s nyíltan
                  izgatni, mielőtt a viszonyok alakulást nyernének: mindez távolról sem volt
                  szándékában. Egyébiránt legtöbb magánértekezlete vala Kemény Jánossal, kinek
                  dicsvágyát rég gyanú alá vette, tehetségeiről pedig nagy véleményt táplált.</p>
               <p>Erdőmesterünk üres idejét Tarnócziné jövetelének lesésére fordította.</p>
               <p>Nem kelle soká várni. Az árva özvegy pontban tizenkét órakor Fehérváron volt.</p>
               <p>Látszott, hogy fukarságát a gyűlölet még sivárabb szenvedélye háttérbe nyomta.
                  Neki is egész éjeken kellett utazni, fogatát pedig mással kicserélni. Kocsisa a
                  megérkezés után rögtön eltűnt; az ostort magával vitte, félévi fizetését a kegyes
                  asszonynál hagyá.</p>
               <p>Az erdőmester elbámult a Mikes család esküdt ellenségének erélyén, ki minden
                  befolyásos egyént személyesen keresett föl, minden rugót mozgásba hozott, hogy
                  célt érhessen, hogy a veszélyben forgó hazát és hitet a kedélyeknek egy fogoly
                  elleni ingerlésével megmenthesse. Ő Móricot a testvérek közül legkevésbé ismerte,
                  Móric érdekei soha egybe nem ütköztek az ő érdekeivel. Móric nem rablott tőle
                  leányt, nem vágyott családjába vegyülni, nem volt jelen azon lakomákon, melyek a
                  féltékeny nőt megbotránkoztatták, s mégis Tarnócziné csak azután remélt csendesen
                  aludni, ha a börtönbe vezették, ha a fogoly nehéz békóin édeleghetett, s ha
                  elmondhatá fölemelt három ujjal: - Esküszöm az egy élő Istenre, ki atya, fiú és
                  szentlélek, hogy ez a halálra keresett férfiú Mikes Móric, Mikes Zsigmond és
                  Kornis Ágnes nagyobbik fia.</p>
               <p>A fejedelem Csulai kíséretében a kitűzött időre megérkezett.</p>
               <p>Nem lehet az udvari káplánra ráfogni, hogy különösen rózsás kedvben lett volna. A
                  jezsuiták tömeges bejöveteléről s fölforgató terveik felől csakhamar még az
                  értelmesebb körökben is borzasztó hírek terjengének, s egész Erdély hangulatában
                  némi ingerültség vala azon katolikus urak iránt is észrevehető, kik eddig a
                  legnagyobb békességben éltek, s üldöztetésről panaszkodni semmi okuk sem volt.</p>
               <p>Rákóczi alkalmatlannak találta a kedélyek ez új mozzanatát. Politikájának mostani
                  stádiumában egyetértésre volt szüksége, nem pedig a főurak huzalkodására, nem
                  vallásos mozgalmakra, nem a nép rajongó kiabálására. És rendkívül bosszantá, hogy
                  midőn az egész világ egy, a fejedelmi széket és az ország nagy többségének
                  egyházát fenyegető tervről beszélt, csak ő, ki a hatalom élén áll, kinek annyi
                  eszköze van a titkok fölleplezésére, nincs éppen semmiről értesítve, s tájékozás
                  nélkül tapogat a sötétben. Egymásra küldé a korholó levelet a megyék
                  alispánjaihoz, a Székelyföld királybíráihoz és a szászok polgármestereihez; szidta
                  hanyagságukért, szigorúan rájuk parancsolt, hogy a dolognak tüstént utánajárjanak.
                  S mekkora volt meglepetése, midőn a tiszt urak alázatos válasza oly összhangzó
                  vala, mintha egyik a másik értesítését másolta volna le. Mindenik mondá, hogy ő is
                  sokat hallott a jezsuiták betódulásáról, de hollétök nyomába nem akadhat, s midőn
                  őfenségének parancsa szerint investigatiót
                  tartott, minden adat főtisztelendő Csulai uram levelére volt visszavezethető. Ezen
                  érdemes és buzgó lelkipásztornak kell csak tudni a jezsuiták hollétét és átkozott
                  tervét. A tordai főispán, ki köszvénye miatt az országgyűlésre nem mehetett el,
                  alázatos értesítéséhez adnektálta az udvari pap
                  levelét is, melyet ez az egyházmegye espereséhez küldött. Rákóczi, ki éppen akkor
                  érkezett Meggyesre, tüstént magához parancsolá a szerencsétlen udvari káplánt,
                  lehordá hallgatásáért, s kötelességévé tette, hogy rögtön fedezze föl az egész
                  nagy összeesküvést, ha az létezik, vagy nevezze meg a haszontalan gúnyolódót, ki
                  az ő papi buzgóságával visszaélve, költött hírekkel bolondította el őt. Csulai
                  hiúságával ellenkezett ráfogni, hogy felült, és hiszékenységével játékot űztek. De
                  viszont szemtelen és könnyen kisüthető hazugság nélkül éppen semmi titkot sem
                  fedezhetett volna fel. Mit tegyen tehát? Elmondja-e az igazat, hogy tudniillik
                  látott két jezsuitát; azt, ki az udvarmester plébánosa hálószobájának falán
                  függött, s kinek e szerzethez tartozása kétségtelen, és azt, ki a vadászaton a
                  fejedelem életét menté meg, s ki egyébiránt lehet másféle pap, sőt lovag is? Ó,
                  ily őszinteség nevetséges helyzetbe hozta volna éppen a magas személy előtt, kitől
                  püspöki méltóságát várta. Csulai uram homlokán dúsan serkent a veríték. Zengzetes,
                  erős hangja a szónoki pátosz minden kellékeit nélkülözé, s még nehezebben akart az
                  elfogultságból kibontakozni, mint akkor, midőn legátus korában az első prédikációt mondá. Utalt a levélre, mely
                  határozottan nem szólt semmiről, s melyet csak a szájról szájra adás toldott és
                  alakított ijesztő formájúvá. - De kegyelmed éppen minden alap nélkül csak nem
                  dobott egy izgató és vallásos villongásokra ingerlő anyagot a nép közé, s én az
                  alapot akarom tudni - szólt a fejedelem. Csulai köntörfarolt, s némi élénkebb
                  színezést vegyítve a valóhoz, papi becsületére erősíté, hogy a dolog nem bír ugyan
                  nagy fontossággal, de végre is lappang Erdélyben itt-ott jezsuita, s ha őfensége
                  kegyes leend türelemmel várni néhány napig, minden világosságra fog derülni,
                  anélkül hogy ő hallatlan gyöngédtelenségre és jellemével ellenkező vallomásokra
                  vetemedni kényteleníttetnék. Rákóczi palástolatlan visszatetszéssel szakítá félbe
                  a faggatást, s látszott, hogy káplánját nem kedvező véleménnyel bocsátotta haza a
                  kihallgatásból.</p>
               <p>A szegény pap, míg szállásához ért, sorban előhordá az ószövetségi fő- és kisebb
                  prédikátorokat, kik az uralkodók kegyét s amiatt fejöket is vesztették, vagy a
                  nagy pusztába vándoroltak, egyiptomi szilvával és sáskával éltek. Mindenikhez
                  hasonlítá sorsát, s hő képzelődése néha még a vértanúkra is tévedt, kiket az
                  imperátor poroszlói olajban főztek meg; de Rákóczi iránti tiszteletből mégsem
                  legeltette lelki szemeit hosszasan az e kategóriába tartozó példákon. Az
                  országgyűlés megnyitásakor mondott beszéde is bágyadtabb volt, mint különben. De
                  minden hegynek, habár az Ararátnál nagyobb volna is, van lejtője, és Csulai
                  bánatját enyhíté, sőt az első percben ujjongássá változtatta az a hit, hogy a
                  hajdúknak sikerült egy jezsuitát befogni, és az fegyveresek közt vitetett
                  Fehérvárra.</p>
               <p>- Megyek Béthelbe - szólt örvendő elragadtatás közt -, hogy csináljak ott oltárt
                  annak az erős Istennek, ki meghallgatott engemet az én nyomorúságomban, és velem
                  volt az úton, amelyen jártam.
               </p>
               <p>Csulainak azonban a szellemi Béthelbe való meneteltől hamar elesett a kedve, midőn
                  a nevezetes esemény után kutatva azon gyanúra jött, hogy a fogoly alkalmasint más
                  nem lehet, mint a derék vadász, ki a fejedelem életét menté meg. Eszerint pedig az
                  egész jezsuita-zaj megint eredeti kútfejére vitetett volna vissza. Csulai
                  röstellte az ügy fejlődését, szerette volna, hogy a fogoly szökjék el börtönéből,
                  vagy hogy a fejedelem, szokatlan nagylelkűségre ragadtatva, bocsátaná ki, mielőtt
                  a dolog vallatásra kerülne.</p>
               <p>Káplánunk tehát most a türelmes papot játsszá, s annál inkább, mentől gyorsabban
                  tért vissza Rákóczinál hitele és befolyása. De, fájdalom, a fejedelem bosszankodék
                  három hajdúja megsebzésén, s a vakmerő vitézségen, mellyel a fogoly a törvény
                  ellenében védelmezé magát. Csulainak szelídségre intő célzatai nyom nélkül
                  enyésztek el.</p>
               <p>S a bonyodalom megoldása közelgett.</p>
               <p>Csulai kedvetlenül tekintett a fehérvári nagy toronyra, melyre máskor oly büszkén
                  veté szemeit, s midőn a városba érkezett, aggódva hordá körül fejét, hogy a
                  fejedelmi palotának a várbástyákra épült azon részét meg ne lássa, hol a
                  kazamatákban foglyok őriztetnek.</p>
               <p>Legelső vendége a nagytiszteletű úrnak: Tarnócziné.</p>
               <p>Már oly késő idő volt, midőn az ember családkörben szeret lenni; de az árva özvegy
                  a nagy férfiút, az egyház oszlopát látogatásával akará megtisztelni, még mielőtt a
                  fejedelemhez kihallgatásért folyamodnék.</p>
               <p>- Leányomat kellett volna férje házához kísérnem, s a kedves teremtés úgy sírt,
                  úgy zokogott emiatt örömében - mert dicsekvés nélkül szólva, a legszerencsésebb
                  anya vagyok, valamint a legboldogabb feleség voltam -, s már készen is állott a
                  kocsi, midőn hírét veszem, hogy egy országháborító, egy templomgyújtogató
                  kanáneus, kit a hajdúk elfogtak, nevét titkolja, ezáltal az igazságnak feje fölött
                  villogó pajzsát visszatartóztatni remélvén. Mily szemtelenség! Árva özvegy,
                  gondolám magamban, most szép alkalom nyílt a megtisztított hit iránti hűséged
                  kitüntetésére, és nem hallgatva egyetlen gyermekem rimánkodására, Fehérvárra
                  sieték, hogy a képmutatás szolgájának álarcát letépjem, és szeme közé csapjam
                  nevét, mondván: te vagy a megbélyegzett Mikes Móric.</p>
               <p>Csulai hamar kitalálta, s nem nagy örömére, hogy ugyanazon egyénről van szó, kit a
                  körülmények sajátszerű kapcsolatánál fogva, az egész szerzetből legkevésbé óhajt
                  börtönben látni.</p>
               <p>- De - válaszolá hüledezve - a Mikeseket máris elég csapás érte, s miért akarja
                  nagyasszonyom őket még szerencsétlenebbekké tenni?</p>
               <p>- Mert vérfertőzésből támadtak, mint a benhaminok és ammoniták. S rontsa meg az Úr őket fegyverének élével,
                  ahogyan megrontá Siserát és annak minden
                  szekerét, minden táborát! - szólt sivár eréllyel Tarnócziné.</p>
               <p>- A mi vallásunk a szereteté. A Krisztus nem a bosszút, hanem a megbocsátást
                  prédikálta.</p>
               <p>- Hagyjuk tehát templomainkat lerontani, temetőinket földúlatni, papjainkat
                  gályarúdhoz köttetni? Köszönöm szépen! De a nagytiszteletű úr csak tréfál tán,
                  csak próbára akar tenni egy szegény lelki tehetségű asszonyt, ki a szavakat
                  forgatni nem tudja, s kinek minden érdeme jámbor együgyűségében és erős hitében
                  van. Amit én akarok, igen egyszerű, igen természetes. Törvényeink nótán marasztják
                  az Erdélybe jövő jezsuitát. A törvények azért hozattak, hogy teljesíttessenek, s
                  én a törvény teljesítésének lehetségét akarom vallomásaimmal előmozdítani.</p>
               <p>- A törvénynek nem rideg betűit, de szellemét kell tekintetbe venni,
                  nagyasszonyom! - szólt Csulai. - Az országrendek, midőn a tudvalevő szerzetet
                  Erdélyből kiűzték, s a visszatérés elé sorompót emeltek a hóhérpadból, egyenesen
                  azt akarták, hogy a bevett vallások közti egyetértés ne háboríttassék meg. Az
                  izgatást kitilták, a békét védték. Ők nem kívánhaták - mert az Isten törvényei
                  ellen fellázadt volna a világi törvény -, ők nem parancsolhaták, hogy aki bizonyos
                  szerzetbe lép, ne vágyjék többé látni a bölcsőt, melyben ringatták; a szobát, hol
                  vakmerő kísérlettel a dajka kezéből először tántorgott a hívogató anya kebléhez,
                  és a haza földjét, melyet száműzetésünkben kétszeresen szeretünk. Ők nem
                  akarhatták bizonyos keblekben tilalom alá vetni a hálát és visszaemlékezést, a
                  kegyeletet és azt a szent bánatot, mely bódító erővel vonatik tárgyaihoz, s nem
                  pihenhet, míg célt nem ér. A haza atyjai közül kinek jutott volna eszébe egy
                  jezsuita életét azért oltani el, mert anyja sírjára borult oly helyen, mely a
                  magyar király országának határától egy arasszal beljebb esvén, az erdélyi
                  fejedelem uralmához tartozik? Nagyasszonyom meggondolhatná, hogy a törvényeket
                  gyakran kell a végrehajtásnak mérsékelni. A jelen kérdésben a súly az izgatás
                  eszméjére van vetve, a célra, melyet a belépéssel összekötve hittek, a szellemre s
                  nem bizonyos ruha színére és szabására. A fogoly szerzetes, mint hallom, szüléit
                  akarta látni, tán az életben utoljára. S mióta érdemel halált a gyermeki szeretet?
                  Ha kegyelmed, nagyasszonyom, adatokkal bír Mikes Móricnak, a mi reformált hitünk
                  elleni izgatásairól Erdélyben, akkor kérem és kényszerítem, lépjen föl ellene; de
                  ha adatai nincsenek, akkor én kegyelmednek ezt mondom az üdvözítővel: “Ne
                  akarjatok igen igazságosak lenni!”</p>
               <p>Tarnócziné hátrább és hátrább lépett, homlokát, szemeit dörzsölé, haját ujjaival
                  simította, mintha éppen eszéről vagy ébrenlétéről szeretne meggyőződni. S valóban
                  oly különösen hangzottak éppen Csulai szájából a türelem szavai, oly ellentétben
                  voltak prédikációival s magánvéleményeivel, hogy bámulva kérdhette volna akárki:
                  mikor lett Saulusból Paulusszá?... Tarnócziné
                  arca sápadozott, s különben nem érdektelen vonásai torzzá, majdnem visszataszítóvá
                  lettek. Ajkai mozogtak hang nélkül; talán azért, hogy olyan átok örvénylett föl
                  lelkéből, melyet még senki sem mondott, és a szűk emberi nyelvben a szavak
                  hiányoztak rá.</p>
               <p>Csulai e bősz teremtés igézete alá esett, s tekintetét a földre szegzé, hogy a
                  démoni befolyás alól menekülhessen.</p>
               <p>Tarnócziné közelített hozzá, de minden lépéssel változott arcának kinyomata, s
                  dühből megvetéssé ment át. - Hallotta-e kegyelmed - szólt hideg, száraz hangon -
                  Kálvin nevét? Nem udvari bolondja volt Kanut
                  vagy Arthus királynak. Nem is koholmánya a henye
                  költők képzelődésének, mint Merlin. Kálvin
                  csakugyan élt. Létezése dokumentálva van. Ha kegyelmed nem hiszi,
                  bizonyítványokkal állhatok elő. Kálvin volt az, ki a hitvallását ostromló
                     Servetet megölelé, megcsókolta és testvérének
                  nevezé. Az ráfogás, hogy máglyán égettette volna meg őt. Milyen rágalmazók az
                  emberek! De kegyelmed erről bizonyosan nem hallott semmit. Kósza hír az egész!
                  Különben legyen szíves egy árva özvegynek, ki ritkán jöhet Fehérvárra, megmondani:
                  hol lakik a fejedelem káplánja? Ezt sem tudja? Alázatos szolgálója... alázatos
                  szolgálója.</p>
               <p>Tarnócziné, mély bókot vetett, s oly gyorsan távozott, hogy a hüledező Csulai
                  szóhoz sem juthatott.</p>
               <p>- Na, így sohasem jártam még! Mit mond a fejedelem, ha meghallja? Jó éjszakát,
                  püspökség!</p>
               <p>Az alárendelt helyzetű egyének gyakran nyithatnak oda be, ahová a főrangúaknak nem
                  lehet.</p>
               <p>Erdőmesterünk a fejedelem komornyikja nejének rokona volt, s annyit beszélt egy
                  nagy fontosságú ügyről, melyért küldve van, s mely csak élőszóval előadható, hogy
                  majdnem azon alkalmatlan időben, midőn Tarnócziné Csulai uramhoz indult, Rákóczi
                  magánszobáiba bocsáttatott be.</p>
               <p>A fejedelem nem a legjobban volt a Mikesek iránt hangolva.</p>
               <p>Kapronczai, miután vakmerész könnyelműséggel magát választotta a litván herceg
                  házasságára vonatkozó diplomáciai cselszövények ügynökévé, kénytelen volt a
                  hallgatási rendszert, melyet néhány napig követett, megszakítani, s alázatos
                  előterjesztést tőn a dolgok állásáról. Elmondá, hogy Mikes János még az ő Moldvába
                  érkezése előtt különvált társaitól, s azok csak hiányos útmutatást adhattak az
                  irányról, mely felé távozott. Kapronczai költői nagyítással írta le a
                  fáradalmakat, miket János meglelhetésére tőn, s hogy rokonai iránt - kiket
                  szeretett és céljaira használni akart - olyat ne kövessen el, mi veszélyökre
                  lehetne; csak homályos sejtelemként érinté, hogy nyomozásai azon gyanúra vezettek,
                  mintha Mikes János, kevésbé hivén magát a nőrablási bűnbe bonyolítottnak, talán
                  éppen Erdélybe utazott, hogy a törvény elé álljon, a bűnrészesség vádja ellen
                  személyesen oltalmazza becsületét, s amennyire csak lehet, testvére és nagybátyja
                  védelmére is könnyítő körülményeket hozzon föl. Kapronczai Mikes János távozásának
                  ezen okát komolyan nem hitte; de fejedelme természetét ismerve nem kétkedett, hogy
                  minden ok közt ez gerjeszt Rákócziban legkevesebb haragot János ellen. Eddig
                  könnyű volt Kapronczainak az alázatos előterjesztést írni; de a bökkenő ott
                  kezdődék, ahol ő a pecsétet feltörte, országos titkok birtokába jutott, s magát
                  önkezűleg oly rangra emelé, melyet rá, a tapasztalatlan ifjúra, egy értelmes ember
                  sem ruházott volna, s annál kevésbé az óvatos és gyanakodó fejedelem. Mit valljon
                  be, s mit hallgasson el Kapronczai? Nagy kérdés volt, melyet hasonló körülmények
                  közt a ravasz Kassai s a tartózkodó Döme diák rosszul oldottak volna meg. A
                  testőr, a kard embere, a fiatal vérű kalandor, erélyesen bánt a kényes üggyel.
                  “Fenséged így szólt hozzám: »Az előre nem látható esetekre nézve minden utasításod
                  csak az, hogy eszeden járj. A sikertől függ jövőd.« Mikes Jánosnak Moldvából
                  távozása előre nem látható eset volt, s én, a parancs szerint eszemen jártam.
                  Átvevém a reá bízott teendőt. Üttesse el minden ceremónia nélkül fenséged a
                  fejemet, ha nem sikerül, s ha sikerülni fog, hagyja meg fenséged a fejemet
                  továbbra is, saját használatomra és a dicsőségesen uralkodó Rákóczi-ház
                  szolgálatára, a nyakamon. Alázatos esdeklésem csak az, hogy kegyeskedjék fejedelmi
                  nemeslelkűségének engedve, addig ez ügyben semmit sem intézkedni, míg közelebbi
                  értesítésemet nem fogom mély alázattal fenséged színe elé terjeszteni.”</p>
               <p>Rákóczinak Fehérvárról Meggyesre küldék e levelet.</p>
               <p>Az első benyomás, melyet olvasásakor érzett, igen kedvezőtlen volt.</p>
               <p>- A haszontalan kölyök - szólt Döme diákhoz -, egyszerre akar az ugorkafa tetején
                  lenni. Vakmerősködik, mert nincs mit veszítsen. A dolmány is, melyet hord, az
                  enyém. Üttessem le fejét. Szép kárpótlás lesz számomra az ő ostoba feje, ha miatta
                  Máté vajda megbukik. S Lupujt még ő akarja rászedni! Az ágrólszakadt szeleburdi! S
                  ne intézkedjem semmit az ő közelebbi leveléig? Várhatunk eleget közelebbi
                  levelére. Meg fog kísérteni valami badarságot, s ha kudarcot vall, a szilisztriai
                  basához szökik. Nem oda Buda!... Tüstént írj levelet a rezidensnek, hogy
                  Kapronczait vasra veretve kísértesse Erdélybe.</p>
               <p>Döme diák írja a levelet.</p>
               <p>- Kit küldjek Kapronczai helyébe? - töprenkedék Rákóczi eközben.</p>
               <p>A diák behozta iratát.</p>
               <p>- Tedd az asztalra, s jöjj egy negyed múlva.</p>
               <p>- Értem, fenséges uram.</p>
               <p>Rákóczi megint töprenkedék. A litván herceg követei már alkalmasint Jászvásárban
                  vannak, s akárkit küldök Lupujhoz, az “post festa” érkezik meg.</p>
               <p>Döme a tizenötödik percre pontosan belépett.</p>
               <p>- Szakítsd el a levelet! - szólt a fejedelem -, és csak annyit írj a rezidensnek:
                  Tartsa szemmel Kapronczait, s ha valamerre távozni akar, rögtön fogassa el;
                  egyébiránt pedig legyen segédül mindenben, amire ez ifjú, ki rendkívüli
                  küldetésben jár, felszólítja.</p>
               <p>A fejedelem Kapronczaival ily kétséges módon végezve, figyelmét Mikes Jánosra
                  fordítá. Tudakoltatá a fiskális direktortól, hogy nem jelenté-e ez magát nála? S
                  midőn tagadó választ nyert, elfogatási parancsot adott ki, s azzal tüstént
                  Fehérvárra utazott.</p>
               <p>Ily hangulat visszadöbbentette volna Kassai uram erdőmesterét, ha sejti vala.</p>
               <p>- Mi jóban jársz? - szólt a belépőhöz a fejedelem. - Uradnak már itt kellene
                  lenni; de, mint halljuk, megint lábköszvényben szenved. Add át levelét, s mondd el
                  izenetét röviden.</p>
               <p>- Nem hoztam én nagyuramtól levelet - válaszolá térdre borulva az erdőmester -, de
                  egy alázatos instánciát jöttem az én nagyságos fejedelmem legkegyelmesebb lábai
                  elé tenni. Az Isten éltesse sokáig fönségedet hű alattvalói boldogítására, s adja
                  a könyörületes ég, hogy Erdélyben több könny folyjon nagylelkű uralkodónk iránti
                  hálából, mint a szenvedések miatt gerjedt fájdalomból!</p>
               <p>- Amen! - tevé hozzá a fejedelem. - Azonban kérelmedet illendőbb volt volna
                  udvarmesterünknek benyújtani.</p>
               <p>- Az uralkodók az Isten földi képviselői, s mi, kálvinistákul, az Istenhez magához
                  is közvetlenül szoktunk folyamodni.</p>
               <p>Rákóczi mosolyogva törte fel a levelet, de az aláírásra tekintve kedvetlenül
                  mondá: - Ennek kancelláriám útján kell hozzám jönni. Mehetsz!</p>
               <p>- A gyűrűt is odavigyem? - kérdé mindig térdről erdőmesterünk.</p>
               <p>- Micsoda gyűrűt?</p>
               <p>- Mely az alázatos folyamodványhoz van mellékelve.</p>
               <p>A fejedelem kíváncsi szemmel fut most Mikes Zsigmond levelén végig.</p>
               <p>- Hol a gyűrű?</p>
               <p>Az erdőmester átadá.</p>
               <p>Rákóczi figyelemmel nézte meg minden kövét, fölpattantá a középgyémánt rugóját, s
                  a méregtartó kis rejteket vizsgálá, s azután a gyűrű súlyát tenyerén méregeté,
                  mintha zálogra kölcsönző kalmár volna. - Istennek hála, visszakerült! - mondá
                  félig emelt hangon. - Sárospataki uradalmamat pénztárastul is tőlem cserében
                  követelhették volna ezért; mert csak a tiszta fiskalitásokat kötöttem ki. S mit ér
                  az egész gyűrű? Legfelebb hatvan tallért! Hm, jó, hogy visszakerült!</p>
               <p>Rákóczi ujjára vonta a gyűrűt.</p>
               <p>Az erdőmester e különös flegmán megijedve, kérdé: - Mi történik hát, fönséges
                  uram, Mikes Móriccal?</p>
               <p>- A Mikesek rossz alattvalók. Minden mozdulatukkal egy-egy törvénybe ütköznek.
                  János, ahelyett, hogy tisztességesen védné magát, bujkál. Móric vért ontott.</p>
               <p>- A medvéét, fönséges uram!</p>
               <p>- Igaz, azt is ő ontá. De ma éjjel még a börtönben heverhet. Holnap fegyveres
                  kíséret mellett küldöm az ország szélére.</p>
               <p>Erdőmesterünk az angyalok énekénél is édesebb zengzetűnek hitte e komor, hideg
                  szavakat. - Csakhogy élete mentve, és szabadsága vissza van adva! - gondolá
                  magában, s oly hálával és vígan távozott a fejedelmi palotából, mintha a Kassai
                  uraménál tízszer nagyobb erdőre nyert volna királyi adományt.</p>
               <p>Bevárom, míg reggel Móricot a börtönből kihozzák, s aztán Mikes-várig meg sem
                  állunk - e szándékkal érkezett szállására.</p>
            </div>
            <div type="chapter">
               <head>17</head>
               <p>Reggel a kamarás jelenté, hogy Mikes Móric nem akar a börtönből kimenni.</p>
               <p>- Fenséged magas parancsát várja a börtönőr az erőszakkal elvezettetés iránt! -
                  tevé hozzá.</p>
               <p>- Mikes nem akarja fogházunkat odahagyni? Tudod-e bizonyosan?</p>
               <p>- Az előteremben van a börtönőr.</p>
               <p>- Hadd jöjjön.</p>
               <p>A kamarás egy szigorú, de nem visszataszító kinézésű férfiút küldött be.</p>
               <p>- Melyik kazamatában van a fogoly?</p>
               <p>- A hatodik számúban, fönséges uram!</p>
               <p>- Falai nedvesek-e, lege dohos-e?</p>
               <p>- Naponként szellőztettem, fönséges uram.</p>
               <p>- S a fogoly mégis beteg lett?</p>
               <p>- Oly egészséges, fönséges uram, mint a makk.</p>
               <p>- De láttad rajta a dühöngés jeleit, s nem jelentéd?</p>
               <p>- Bárcsak, fönséges uram, a többiek is annyira szelídek volnának, mint e pap.</p>
               <p>- Tehát komoly, magába mélyedt? Üm! Elmebeteg, ugye?</p>
               <p>- Helyzetéhez képest elég jókedvű, fönséges uram!</p>
               <p>- Miért nem akar hát a börtönből kimenni?</p>
               <p>- Azt mondja, hogy félreértésnek kellett történni, s hogy fönségednél kihallgatást
                  remél. Addig benn marad. Mi mondtuk: próbálja meg künn az audiencianyerést. Ő
                  mondá: teljességgel nem. Mi mondánk: de bizony kivisszük innen. Ő mondá:
                  hurcoljatok hát! S ezzel egy falbékó gyűrűjét megragadta.</p>
               <p>- Vezessétek ide. Egy őr kísérje, de távolról és fegyver nélkül.</p>
               <p>A palotához közel volt a börtön, s Mikes Móric néhány perc múlva a fejedelem előtt
                  állott.</p>
               <p>Mihelyt belépett, szemébe tűnt a gyűrű.</p>
               <p>- Fenséged - szólt mély alázattal, de egyszersmind bátor és nemes magatartással -,
                  fenséged erényei között van különösen egy, melyet még esküdt ellenségei sem mernek
                  megtámadni: ez a szigorú törvényesség. Engedje kegyelmesen, hogy arra
                  hivathozhassam... Drága kincsem volt, melyet veszélyes helyzetemre gondolván,
                  őrzés végett másra bíztam. A különben általam áldott kéz, mely a szent
                     depozitumot elfogadá, jól tudta, hogy azt
                  mire szántam. S mégis, saját tulajdonom, az én határozott akaratom dacára, tőlem
                  egészen idegen célra fordíttatott. Potom árért cserélték el. Most fenséged ujján
                  látom. A gyűrű enyém, fejem fenségedé: maradjon ki-ki azzal, ami sajátja.</p>
               <p>- Mi szükségem a kegyelmed fejére? S mi hasznát venné kegyelmed minden
                  jószágaimnak fő nélkül?</p>
               <p>- Legnagyobb készséggel válaszolhatok fenséged kérdésére.</p>
               <p>- Hadd halljam!</p>
               <p>- Erdély uralkodójának szüksége van a fejemre, hogy az 1588., 1607. és 1610. évi
                  törvényeket, melyek reám halált mondanak, végrehajtassa; nekem pedig szükségem van
                  a gyűrűre két testvérem fejének megmentéseért.</p>
               <p>- Nincs szándékomban a kegyelmetek szerzetének vértanút ajándékozni; ami
                  testvéreit illeti, azok...</p>
               <p>Itt Rákóczi elakadt, eszébe jutván Mikes János.</p>
               <p>- Azok Moldovában vannak - egészíté ki Móric -, s Lupuj vajda a kézbe
                  szolgáltatástól vonakodni fog. De Jánosnak apja él, anyja él, s a gyermeki
                  szeretet vonzerejét a honvágy egészíti ellenállhatatlanná. Ők Erdélybe fognak
                  jönni. Mert van az életnél az életben magasabb tekintet is, és nem akkor
                  kockáztatunk legtöbbet, midőn életünket játszodjuk el.</p>
               <p>- Igaz, igaz! De alattvalóinknak fejedelmi kegyelmünk iránt is kell egy kevés
                  bizodalommal lenni. Mikes Móricnak csak szerzetét s nem szívét száműzték a
                  törvények. Ami kegyelmedben lovagi, azzal fejedelmi székem hűbérese, s én is lovag
                  vagyok. Kétli-e?</p>
               <p>Kezet nyújtott Móricnak, ki azt ajkaihoz szorítá.</p>
               <p>Rákóczi csenget.</p>
               <p>Kamarása belép.</p>
               <p>- A “nemes társaság” közül két ifjúnak lesz szerencséje a lovag úr szolgálatjára
                  lenni, míg Erdélyben fog mulatni. Úgy hiszem, kegyelmed, lovag úr, egész napot
                  szándékozik kedves szüleinél tölteni, s aztán sietni fog rendeltetése helyére.</p>
               <p>- Hálámat, fenséges uram, szavakkal nem fejezhetem ki, de fenséged nemes szívének
                  nincs szüksége szavakra, melyeket a hízelgés és képmutatás is eltanulhatnak.</p>
               <p>Rákóczi, magára maradva, fontolgatni kezdé a történteket.</p>
               <p>Nyilatkozatom szelleme szerint a nőrablásban marasztalt Mikeseket ki nem
                  végeztethetném, de nem is akartam. Azonban, ha jónak fogom látni, ha a
                  közerkölcsiségi tekintetek kívánnák, egy- vagy kétévi börtönnel, kegyelem útján,
                  büntethetem őket. Ez nem sértené általánosan tett ígéretemet meg - így
                  gondolkozott Rákóczi.</p>
               <p>A kamarás oly mély bókkal kíséré Móricot, hogy az elfogadási terem roppant
                  előcsarnokában sok szem fordult a távozó felé, s a Tarnóczinéjé leginkább, ki a
                  kitüntetett egyént ismerők igen csekély számához tartozott.</p>
               <p>- Asszonyom - szólt a megkövült tekintetű árva özvegyhez egy kamarás -, most
                  kegyelmedet illeti a bemenés.</p>
               <p>Tarnócziné meg sem mozdult.</p>
               <p>- Asszonyom! Kegyelmeden van a sor.</p>
               <p>Tarnócziné kezét keble fölött összefogta:</p>
               <p>- Az ephesusi alvók egyike vagyok-e én? - kérdé
                  ünnepélyes csodálkozással hordozva a csoporton szemeit. - Hogy ébredtem föl?
                  Ruháimon nincs az aluvás penésze. Az évek egy perccé olvadtak, a megbomlott idő
                  kereke eszeveszetten forgott, s a nagy zaj közt én mégsem ébredtem föl! Csak most!
                  De ugyan hol vagyok hát?</p>
               <p>Ekkor Szentpáli elébe lépett.</p>
               <p>- Nem tudná-e kegyelmed megmondani: Erdélynek ki a fejedelme? Én I. Rákóczi
                  Györgyöt még ismertem. De miként veszté el uralkodószékét II. Rákóczi György s
                  ennek kisebbik testvére, Zsigmond úrfi? Hogyan
                  szereztek kegyelmetek fejedelmet a Báthori-házból? Istenemre esküszöm, én azt
                  hittem, hogy e családnak fiága kihalt. Csodálatos!</p>
               <p>Tarnócziné a környezet oly tekintetével s oly kétes mosolyával találkozott, melyet
                  rögtön maga magyarázott meg.</p>
               <p>- Őrült vagyok, ugye? De mily koldus, akinek ma esze van, mert a lelkét vesztette
                  el!</p>
               <p>A közönség nem érté a szenvedélyeket, mik az árva özvegy keblét mozgatták, s mély
                  megindulása, mely tragikai erővel tört ki, vidor nevetéssel találkozott, melyet a
                  szobának - hol a fejedelem volt - közelsége sem bírt egészen elnyomni, és csak
                  zajától, de nem szívet sebző élétől fosztott meg.</p>
               <p>Tarnócziné büszkén ment ki az előcsarnokból; de érzé, hogy lábai, sivár erélyének
                  dacára reszketnek.</p>
               <p>A sorjegyző kamarás más nevét szólítá, s a kihallgatás háborítatlanul folyt
                  tovább.</p>
               <p>Még aznap megjött Meggyesről Döme diák, magával hozva Kapronczai levelét, melyet
                  éppen indulásakor vett.</p>
               <p>Rövid volt ez, de Rákóczira nézve fontos.</p>
               <p>Érkezik Radzivil hercegnek követe, a kijovi metropolita. Lupuj vajda nagy
                  kitüntetéssel készül fogadni. A vajdakisasszony Mikes Jánosnak, kire szemét veté,
                  távolléte miatt fölingerülve lévén, nem ad kosarat. Dicsőn fejlődik ügyünk.
                  Mindent Mikes Mihálynak köszönhetek, ki Mária hercegnőt Mikes János kalandori
                  élete felől a legtarkább hírekkel látja el. Ezenkívül a vajdánál valódi
                  ceremóniamesterré lett. Lengyel konyhát és új divatokat hoz be, s az elfogadási
                  szertartásokat néhai Báthori Gábor udvara szerint rendezi. Szeretik a
                  palotahölgyek jókedve és elnézései miatt. Mulatságról folyvást gondoskodik, s most
                  is süvegelve, pálcával kezében topog; utána a legdelibb nők koszorúja ropja az
                  oláh nemzeti táncot... Őfenségének jászvásári rezidense orrolja, hogy noha sokszor
                  vagyok a vajda udvarában, a Mikesek ellen semmit kivinni nem tudok. Hanyagnak,
                  könnyelműnek tart, sőt tegnap valaki előtt még arra is célzott, mintha
                  megvesztegetve volnék, s őfensége érdekeit elárulom. Valóban rosszulesik, hogy ily
                  becsületes úriembert magam iránt tévedésbe kell hoznom; de már az első napokban
                  sejtém, hogy fiatal neje annyit tud a diplomáciai titokból, mennyit csak éltes
                  matrónának lehetne, kinek erényét a szépség nem ellensúlyozza. A rezidens a
                  szökevény Mikesek fölkérését személyesen kezdi sürgetni, miután én nem járok el
                  elég lelkiismerettel. Hadd tegye! Túlbuzgósága többé már nem veszélyes. A siker
                  küszöbén állunk... Még egy lépés, és azzal Fehérvárott lesz alkalmam őfenségétől
                  szerencsés vakmerőségemért térdre borulva bocsánatot esdekelni.</p>
               <p>- Úgy látszik, még a nőrablási bűnben is rejlik néha egy kevés “jus regium”, mely a defektus esetében nekünk, uralkodóknak
                  hasznot hajt.</p>
               <p>Rákóczi e prókátori élcét Döme diák finom ötletnek tartá, és alacsony helyzete
                  mellett is bátor volt kedélyes mosollyal kísérni.</p>
               <p>- Ha a Mikesek nem szöknek Moldvába - folytatá a fejedelem -, egy nagy fontosságú
                  politikai ügy könnyen dőlhetett volna el ellenem.</p>
               <p>- S akkor is - egészíté ki a diák -, ha Mikes János Moldvából Erdélybe vissza nem
                  szökik.</p>
               <p>- Igaz - szólt Rákóczi -, s kezdem is sajnálni, hogy elfogatási parancsot adtam ki
                  ellene.</p>
               <p>- Az nem okoz neki kárt, fenséges uram, miután történetesen én fogtam el őt.</p>
               <p>- Elfogtad?</p>
               <p>- Igen, fenséges uram, de még nem tudja, hogy rab.</p>
               <p>- Hogyan?</p>
               <p>- Mert magánkívül van. Sebe, melyet párbajban kapott, veszélyes.</p>
               <p>- S a földönfutó, midőn feje a törvényé, még párbajt mert vívni? - kérdé indulatra
                  gerjedve Rákóczi.</p>
               <p>- Tarnóczi Sárát, kinek becsületét fenséged vette védpajzs alá, közönséges
                  csapszékben egy testőr a másik előtt aljas gyanúsításokkal illeté. Ekkor előlép
                  Mikes János, s nyugodt, de parancsoló hangon mondá: “Kegyelmed Rákóczi Györgyöt,
                  Erdély fejedelmét és a testőrkar becsületét megsértette. Én tehát letépem a
                  vállrojtot kegyelmedről, és csak azt sajnálom, hogy ezt nem testőrtársa tevé.”</p>
               <p>- Igen derék. Éppen így kellett egy hű alattvalónak és vitéz lovagnak szólani. A
                  “nemesi társaság” sorából tüstént ki fogom dobatni a nyomorult testőrt.</p>
               <p>- Meghalt már, fenséges uram. Mikes János baljával fedve sebhelyét, folytatá a
                  párbajt, s főbe lőtte őt.</p>
               <p>- Okosabbat is tehetett volna - szólt elégedetlenül Rákóczi.</p>
               <p>- Valamint én is, fenséges uram, ki a testőri zászló meggyalázásán felhevülve,
                  segédül ajánlkoztam Kerekszegi részére, mert különben szekundánsok hiánya miatt a
                  párbaj végre nem hajtatik.</p>
               <p>- No, nagy dolognak kellett hát történni, hogy a te katonai tüzed lobbot vessen.
                  Egyébiránt ha marsallunk mozgatja a kérdést, hősködéseddel lovagi sarkantyú
                  helyett békót érdemeltél ki.</p>
               <p>- A bilincsnél még inkább terhelne azon öntudat, hogy dicső fejedelmem elleni
                  sértéseket hallgatva tűrtem.</p>
               <p>- De hogyan történhetik, hogy Mikes János éppen Tarnóczi Sárának, ki annyi gyászt
                  hozott családjára, becsülete mellett küzd? - kérdé a fejedelem mintegy saját
                  magától.</p>
               <p>- S ami több, kórágya előtt mindig Haller Péternét látja, s a hevesebb lázrohamok
                  közt szakadatlanul az ő nevét emlegeti... Úgy kell hinnem, fenséges uram, hogy
                  voltaképp nem is rabolták el Sárát.</p>
               <p>- Előttem is most homályosnak látszik, minden bírói bizonyítványok mellett e
                  kérdés.</p>
               <p>- Alkalmasint a két testvér közös szerelme okozta a borzasztó fejlődést.</p>
               <p>- Akármint történt, kénytelen vagyok a törvény számára szabad folyamot engedni; de
                  a kegyelmezés jogát igénybe veszem, noha fejedelmi szavam a birtokra nézve
                  változatlanul le van kötve. Azonban Mikes Jánost, kit elfogtál, mihelyt állapota
                  engedi, mint rabot, vitesd a szükséges kíséret közt Meggyesre, hogy a leggondosabb
                  ápolás alatt lehessen. A fejedelemné őnagyságának orvosa mielőbb át fogja venni a
                  beteg gyógyítását. Remélem, őmagassága szintén parancsot adand az udvarmesterének,
                  hogy egyik idősebb palotahölgy ápolóul küldessék.</p>
            </div>
            <div type="chapter">
               <head>18</head>
               <p>Tarnócziné büszkesége, mihelyt a közönség szeme előtt visszavonult, kínzó
                  szorongássá változott.</p>
               <p>Valami súgta neki, hogy arcát elfordítja tőle a szerencse, s ledér szeszélyével a
                  Mikes-ház felé mosolyog. A vallásos vakbuzgóság, a sikerült képmutatás és
                  engesztelhetetlen bosszú csodás vegyülékéből szőtt tervek szálanként kezdtek
                  szemei előtt foszlani. Mindenütt bomlás, mállás, szakadozottság.</p>
               <p>- Tehát ok nélkül éltem volna!... Tehát halljam-e megint tomboló örömét az utált
                  családnak? Miért mondá a lélek bennem: “Ne imádjad azoknak Istenét, és nem
                  cselekedjél az ő cselekedetek szerint, hanem eltörjed és apróra rontsad az ő
                     bálványokat?” Miért volt hitem, hogy
                  megszégyeníttessék, miért gúnyoltattam ki, ha haragomnak nincs fullánkja?</p>
               <p>Egy könny tolult pilláira, s még inkább súgá sejtelme, az üldöző szellem, az új
                  ellenség, miként nyomról nyomra balesetek fogják kísérni vigyorgó ördögarccal,
                  bosszúvágyó lihegéssel, könnyű lábakkal s összeröffenő, röhögő hahotával.</p>
               <p>Nyugtalanságát a perc növeli, az órák óriássá képezik.</p>
               <p>Hasztalan hozá fel a higgadtabbnak látszó megfontolás, hogy Mikes Móric története
                  egészen külön áll a nőrablási pörtől, s hogy a két fiút, egy unokaöcsöt és annyi
                  vagyont vesztett Mikes Zsigmondék szíve, ha márványból volna is, összezúzatnék
                  ekkora csapás alatt. Tarnócziné sejtelme mindig közbesúgdosá: ne hidd, ne hidd! Ők
                  élni fognak, s ha a remény búcsúzni akar, és kétségbeesés kopogtat, segédökül jön
                  a visszapártolt szerencse.</p>
               <p>Szörnyű, szörnyű jóslatok!</p>
               <p>Árva özvegyünk őszintébb könnyekkel áztatta kendőjét, mint férje koporsójánál, s
                  fogná leánya temetésén.</p>
               <p>Mert az ő valódi családja a gyűlölet és bosszú volt. S ezeket hagyja-e
                  éhen-szomjan kínlódni, midőn a pelikán, ha szükség, keblének vérével táplálja
                  magzatait?</p>
               <p>- Ne lássam házamat, míg az öröm virágfüzéreivel nem díszesíthetem homlokát! Ne
                  lássam a Mikesek büszke és hivalkodó várát, míg kapujának címere fölött a gyász
                  zászlója nem lobog! - sóhajtá Tarnócziné vad kitöréssel.</p>
               <p>De íme, idegen szózat rezzent meg keblében, a lelkiismeretnek, e tetszhalottnak,
                  eddig néma ajkairól: - Írva van a szentkönyv lapjain, hangzék: “Miért mondjak
                  gonoszt annak, akinek nem mondott gonoszt az Úr, és miért átkoznám azt, kit az Úr
                  nem átkozott”... Borzasztó, borzasztó!... De meg
                  fogja őket átkozni az Úr; rájok nehezedik keze! Hisz rajtok van, őket nyomja
                  feldúlt családi életem bűnsúlya! Ha nem szenvednének végtelen kínt, miért
                  imádkoztam, s miért szenvedtem én, ha gyűlölni csak erőtlenül szabad?</p>
               <p>Tarnócziné gyors útikészületeket tőn, nem haza, nem a szentléleki várkastélyba,
                  Meggyesre indul, hogy a Mikesek fölött határozó percekben, szíve gyökerének friss
                  táplálatul, cseppenként szívja a bosszú édét, s hogy ahol rés nyílik, izgasson,
                  buzdítson, haragra ingereljen a nőrablással vádoltak ellen.</p>
               <p>- Mind hasztalan, mind hasztalan - súgá megint a bősz sejtelem. - A szerencse most
                  feléjök fordul! Ki tartóztatja fel a forgó kereket? Átkod gyönge, gyűlöleted ájult
                  az események rohanó küllői ellen. Most fordul a szerencse, most!</p>
               <p>Tarnócziné Meggyesre ért, s vele a sejtelem is.</p>
               <p>A karok és rendek roppant szótöbbséggel éppen akkor marasztalták a szökevény három
                  Mikest, a közvádló kérésére, teljes kereseten.</p>
               <p>Kimondatott a halál és jószágvesztés büntetése.</p>
               <p>Sűrű csoportozatokban tolongott a nép az utcákon. Minden száj csak a legújabb
                  hírrel volt teli, a nagy újsággal, három főúr végromlásának nevezetes
                  tényével!</p>
               <p>- Győzelem, győzelem! - kiáltá Tarnócziné, s a piacról visszafordulni parancsolá a
                  kocsit.</p>
               <p>- Hol állunk meg, nagyasszonyom?</p>
               <p>- Szebenben.</p>
               <p>A kocsis, ki még nem ismerte asszonyának természetét - instállom alássan - szólt
                  ijedten -, a lovakat hajnalban abrakoltattam, már fáradtak, sok lesz nekik a
                  közelebbi stáció.</p>
               <p>- Eblelkű cudarja - rivalgott az árva özvegy -, mióta lett a tied az én fogatom?
                  Mi közöd hozzá, ha kidőlnek is a lovak? Hajts!</p>
               <p>A kocsis ily nógatás után pattogtatá ostorát, csapkodott jobbra, balra, s mintha
                  lakodalmas kocsit vinne, szem nélkül robogott a kerékvágásból ki és be, kőre föl
                  és le. Messzünnen szaladtak az útról félre a jámbor meggyesi polgárok.</p>
               <p>Tarnócziné kedélye azon romok közül kiásott pergamentekercsekhez hasonlít, melyről
                  ha egy írást lehántanak, alatta mást fedeznek föl, különböző jegyekkel, nyelvvel
                  és tartalommal.</p>
               <p>Sejtelmét kineveté, kéjelgett a bosszún, mely teljesül, rohant, hogy leányának
                  először adhassa tudtul az örömhírt, s midőn egy óranegyedig a szenvedély magas
                  színvonalán tartá érzéseit, leszállott annak bűzhödt kloákáiba.</p>
               <p>Számítgatá a jugerumokat, melyeket leánya az
                  ítélet kimondásával jegyajándékul nyert. Összeveté a regálék jövedelmét, rágondolt a helységekre, hol még a
                  commune terrenumból foglalni lehet, s hol
                  haszonnal kezdhet határkijáratási pört. Egy szerződést is a színlelt cserének
                  ürügye alatt meg lehetne támadni, s minthogy a tulajdonos kényelmes és lanyha úr,
                  az alapjában igazságtalan pör conplanatióval
                  végződhetnék. Elgondolá, hogy Kővár vidékén Sárának oly faluban jutott egy kisded
                  porciója, hol csupa kurtanemesek laknak, kik iszákosak és erdőpusztítók. Ezeknek
                  kamatra lehetne kölcsönözni, s amit az uzsora el nem nyel, minor potentiák által kell megszerezni, sőt tán nagyobb
                  hatalmaskodási esetet is sikerülhet előidézni, legfelebb két vagy három fő
                  betörésének olcsó árán.</p>
               <p>Ezeket mind összeszámítva úgy találá Tarnócziné, hogy tíz év alatt leánya a dús
                  Haller Péternél is gazdagabbá válhatnék, ha ügyeit erélyes kéz intézi.</p>
               <p>De itt volt a bökkenő.</p>
               <p>Haller - Tarnócziné szerint -, élhetetlen, gyáva férfiú, ki takarékos
                  ügyetlenségből; s bár magára eddig keveset költött, a rosszakaratúak a szemét is
                  kicsalhatják.</p>
               <p>- Ez tudna-e szerezni és terjeszkedni? - szólt az árva özvegy hevében egészen a
                  kocsisig hallhatólag. - Dehogy tudna!</p>
               <p>Ekkor észrevevén, mily hangosan gondolkozott, körültekintett.</p>
               <p>Derült, hideg téli nap volt. Vékony, de a sugároktól szikrázó hóboríték fedte a
                  környéket. A lég átlátszó vala, s alig görbült kék oszlopokban emelkedett föl az
                  előtérben egy kis helység füstje.</p>
               <p>Tarnócziné szorosabban vonta össze bundáját, s a megszakított eszmefonalat
                  folytatá:</p>
               <p>Mi szüksége van Sárának többé a nyomorék férjre? Nem ért-e el minden célt, mit
                  Péter keze által el lehet érni? E kérdés merült most elő... Mit használ a
                  köszvény? Haller Péter még tíz évig is lélegezhet. Ha hamar halna meg, leányom
                  birtokát tökéletesen rendezhetném, s ha az öreg Mikesek közül akár a férj, akár az
                  asszony a csapást, mely házukat érte, meglábalná, lélekszakadtáig pörölhetném. Még
                  ősi sírboltjokat is elfoglalhatnám, s kivetvén a régi csontokat, a halottak
                  tisztességes lakává tenném. És Sárának özvegyi tartása sem volna csekély. Haller
                  véghagyományában minden szerzeménye örökösévé nevezte, én az özvegyév lefolytával
                  sem engedném, hogy a fiújószágokat kedvező egyezmény nélkül kiadja. Erdély egyik
                  legdúsabb nője volna leányom. De férje évekig tenghet még. Pedig ha behunyná
                  szemét, rögtön magamhoz venném Sárát, hogy lakozzék megint az én egyszerű, csendes
                  hajlékomban, távol a hitetlen, élvező és hivalkodó világtól.</p>
               <p>Ezután Tarnócziné fáradhatatlan esze a legrosszabb lehetőségre is kiterjedt, s
                  tervet csinált oly eljárásról, mely szerint, még Haller Péter hosszabb élete
                  mellett is, a Mikes-véren szerzett jegyajándék az ő kezére kerülhessen.</p>
               <p>Előbb kiveszem - gondolá - olcsó haszonbérbe, s aztán majd megválik: jobb lesz-e
                  nyomorék férjétől elköltözni Sárának, de válóper nélkül, hogy az özvegyi tartástól
                  ne fosztassék meg; vagy pedig a véghagyomány kedvéért a köszvényes csontok mellett
                  betegápolónak maradni?</p>
               <p>Így álmodozott az egyiptomi kövér esztendőkről Tarnócziné, midőn a kisded faluból
                  kihaladva, egy lassan mozgó kocsi lepte meg figyelmét.</p>
               <p>Elöl két lándzsás lovagolt, a fedezetet megint kettő tevé, míg a jármű oldalán
                  ugyanannyi karabélyos tűnt fel.</p>
               <p>Tarnócziné szeme fölé vonta kezét, s nézett... nézett.</p>
               <p>- Foglyot visznek... Lassabban hajts!</p>
               <p>Egyik lándzsás közelíte.</p>
               <p>- Kit őriznek kendtek?</p>
               <p>- Nem tudom.</p>
               <p>Tarnócziné a másik lándzsáshoz fordult. - Kit visznek börtönbe?</p>
               <p>- Hát az apám lelke tudja-e?</p>
               <p>- Ej, be goromba székely ez!... Lassan hajts!</p>
               <p>A kocsi csak néhány lépésre volt.</p>
               <p>- Térj ki szépen. Ne döcögtesd a kocsit!</p>
               <p>Tarnócziné fölemelkedett ülőhelyéből, nézett... nézett. Arcán nyargalt a pír,
                  kergeté a sápadás, fölvegyült, s a bíborszínben elhalt. Szemei pedig élesek
                  lettek, mint a martalékot leső keselyűé, vad tűz gyulladt föl bennök, s villámlék
                  a káröröm.</p>
               <p>- Nem csalódhatom! Ó, hű visszaemlékezés, mennyivel vagyok e percért adósod!...
                  Megállj, kocsis!</p>
               <p>- Karabélyosok, fosztogatott-e ez a lator, vagy csak lopott?</p>
               <p>- A prikolics hordaná el lúdlábon az asszonyt!
                  Hát miért diffamálja a fejedelem rabjait? -
                  szólt az egyik karabélyos.</p>
               <p>- Csak ne pattogjon kend. Én nemesasszony vagyok; e a rab pedig híres
                  országháborító, kinek holnap vagy holnapután a hóhér a meggyesi piacon le fogja a
                  nyakát vágni, s aztán hajánál fogva feltartja a véres főt; s dobszó mellett
                  háromszor kiáltja ki a közönségnek: így vesznek el a nőrablók és országárulók.
                  Tram-tram-tram!... Csapj a lovak közé, kocsis!... Mikes János, voltál volna bár
                  halálod órája előtt nehéznyavalyás és bélpoklos! Ezt Tarnócziné kívánja számodra,
                  nőrabló. Gyorsan hajts, kocsis!</p>
               <p>A beteg fogoly nem is gyanítá, ki pöröl vele. A bágyadás és bámulat miatt
                  mozdulatlanul fekvék, és csak szemei függtek kérdező éllel a bősz jelenségen, mely
                  a pokol fenekéből látszott a földre jönni, hogy egy más világnak az élő emberi
                  szívhez nem férhető bűneiből oktatást adjon. Csak midőn üldözője megnevezé magát,
                  rázkódék meg egész testében, és sebe mintha felszakadt volna, nyilallott, sajgott.
                  - Ó, ég! Ez Sára anyja! S hadd szakadjanak rám átkai! - sóhajtá keservben áradozó
                  keble.</p>
               <p>Az árva özvegy kocsisa nógatá a fáradt lovakat, de kevés sikerrel.</p>
               <p>A szegény párák többé nem győzték.</p>
               <p>Tarnócziné azonban most már csendes vala, nem zúgolódék, s arcvonásait édes
                  merengés borítá el.</p>
               <p>Ajkain előbb lassú dallam zsongott, mely rendre szavakat vőn fel.</p>
               <p>Tebenned Uram vigadok,</p>
               <p> Nagy örömömben tombolok,</p>
               <p> És a te fölséged nevednek</p>
               <p> Szép dicséreteket éneklek.</p>
               <p>A kocsis visszatekintett asszonyára, s ostornyelével mérgesen ütött a
                  nyergesre.</p>
               <p>Mert az én ellenségimet</p>
               <p> Megtérítéd, veréd őket.</p>
               <p> Kik rettegvén hátra esének,</p>
               <p> Színed elől mind elveszének.</p>
               <p>A kocsis ismét visszanézett, csapdosá a mellettet.</p>
               <p>És ügyemet megtekintéd,</p>
               <p> És kegyelmesen fölvevéd,</p>
               <p> Ülvén törvénytevő székedben,</p>
               <p> Megmentél igaz ítéletben.</p>
               <p>A kocsis most asszonyára bámulva egyenlő buzgósággal üté a nyergest és a
                  mellettet.</p>
               <p>Az pogányokat megfeddéd,</p>
               <p> Az gonoszokat elvesztéd,</p>
               <p> Semmivé tőd az ő nevöket,</p>
               <p> Teljességgel eltörléd őket.
               </p>
               <p>- Nagyasszonyom! Nem hajtaná már a lovakat? Mert én egy lépésre sem tudom
                  tovább.</p>
               <p>- Goromba pimasz! Állj meg annál a majorháznál. Ott adhatsz egy harapás szénát és
                  négy öregkupa zabot a lovaknak.</p>
               <p>A majorház nem messze volt; de mi megpihenés nélkül érkezzünk Szebenbe.</p>
            </div>
            <div type="chapter">
               <head>19</head>
               <p>Haller Péter nagy és komor palotájának csak azon csekély része, mely
                  történetünkben szerepet játszik, érdekel minket.</p>
               <p>Az országtanácsos írószobáján kezdjük szemlénket.</p>
               <p>Falain ősképek és fegyverek függnek. Bútorzatában a férfiak kényelmére van főbb
                  tekintet. Tág karszékek és széles díványok, melyeken heverészni lehet, teszik
                  lakályossá. A bolthajtás közepén aranyzsinegen leeresztett drága velencei csillár
                  világítja esténként e termet, melynek egyik ablakmélyedésében bíborborítékú és
                  rakott művű széket látunk hímzőasztalkával. Itt a nővilág érdekeit csak ez
                  képviseli. Hallernak is van asztala, mégpedig fontos, amennyiben nevet adott a
                  szobának. Rajta törvénykönyvek és hivatalos akták hevernek úgy, mint régen, csak
                  por nélkül, s pókhálók foszlányaival nem díszítve. Az óriási tintatartó szőke
                  penészbőrén, mint a befagyott tón egy lélegző, hol a csíkot fogják, parányi nyílás
                  van, melyen át a toll a tintával, ha szükség, érintkezhetik.</p>
               <p>Az írószobából jól simuló falajtó vezet a férj hálószobájába, melynek padlózata
                  török szövetekkel, fala kockás, kék földű szattyánnal van bevonva, s bolthajtását
                  már évülni kezdő festményekkel díszíté, még Zápolya Zsigmond uralkodása alatt, egy
                  olasz képíró, ki a fejedelmi palota olcsóbb freskóit ecsetelte. Haller széles ágya
                  cédrusból készült, s vánkosokkal van a falhoz eső oldalon a hideg ellen, mely nem
                  létezik, védve. Alant a szokott medvebőr terjeszkedik szét, minthogy a padlózat
                  szőnyege a friss lég parányait még átbocsáthatná a vetkező vagy öltöző férj
                  talpáig.</p>
               <p>A nő hálószobájába, e szentélybe, melyet idegennek sohasem kellene látni, még ha a
                  szépnemhez tartoznék is, mi az illem iránti hódolatból nem lépünk be.</p>
               <p>Sára abból egyenesen öltözködőszobájába mehet, melynek titkait a csinos külsejűvé
                  alakított Jutka tudná Zakariásnak elbeszélni. De hogy teszi-e, hitelesen nem
                  állíthatjuk. Általában a komornákig ritkán terjed kíváncsiságunk, és csak inkább
                  hírből, mint tapasztalatból mondhatjuk, ha mondtuk, hogy látnak is, beszélnek is,
                  amikor alkalmuk van rá.</p>
               <p>Lámpa égett Haller ágya előtt.</p>
               <p>Zakariás a melegítőbe lassan, ütemre rakta a szenet, némelyiknek, hogy a holt rész
                  föléledjen, hamvát lefúva.</p>
               <p>A falióra csak hatot ütött, és Szeben korán alvó polgárai sem gondolták még az
                  estét késő éjnek.</p>
               <p>Péter úr feküdni akart, mert nem érezte egészen jól magát. A szász gróf nejének
                  vissza kellett adni a látogatást, s ő lovagias bátorsággal gyalog kísérte szép
                  aráját a szomszéd utcába, s noha kocsin jöttek haza, ködös leget szívott be, s
                  három éles köhintés rossz előjele közt nyújtott kart Sárának a tornácon.</p>
               <p>E perctől kezdve Zakariás szereplése szükségessé vált.</p>
               <p>Az ágy, hála a szenteknek, minősítve vala a használatra, s a vetkezés hosszú
                  ügyfolyama megnyílt a rég nem hallott magánbeszéd kíséretében.</p>
               <p>- Biz a lovaknak is sokszor kell gazdát cserélni. Számtartónktól a tiszteletes
                  uramhoz ment, tőle Heizingerhez, ettől Apor Gáborhoz, Gábor úrtól a kék darabontok
                  őrmesteréhez, ettől az orbai dúlóhoz, tőle Mikes Mihály uram fegyvernökéhez, s
                  végtére a szomorú lovag kezék akadt meg; de már hosszú szőre van, és látszik, hogy
                  ritkán vakarják. Alig ismert rá a számtartó.</p>
               <p>Eközben Zakariás lehúzta Haller Péter bal csizmáját.</p>
               <p>- Ne rántsd úgy! Miről beszélsz?</p>
               <p>- A Rigóra gondoltam. Szegény! Rossz koszttal élhet. Mit ügyel rá az a szomorú úr,
                  ki szemét a széken, a képen, a gyertyatartón, a medvebőrön, a nagyságos asszony
                  szobájának kilincsén úgy ottfeledte, hogy az udvarmester félt, hogy igézettel van
                  lekötve, és csak három Miatyánkra mozdul meg. Bizonyosan menyasszonyt vesztett, s
                  azért eshetett zokon a más menyasszonyának kincse, fénye, öröme. Rendre éljük a
                  világot. Most nagysádon van a sor; előbb talán rajta volt.</p>
               <p>Zakariás lehúzta a jobb csizmát.</p>
               <p>- Kiről beszél kend?</p>
               <p>A komornyik az ágyba emelte urát, és válaszolá: - Magam is szeretném tudni! Az
                  udvarmester midőn bevezeté a házba, gondolá, ez Mikes Kelemen lehetne, ha nem
                  volna barnább, szebb és magasabb; de mivelhogy barnább, szebb és magasabb volt,
                  tehát teljességgel nem lehetne Mikes Kelemen. Zimankós kedve vala, nevét sem mondá
                  meg, és hiába említék, hogy nagyságod Haller Péter, senki más, mint Haller Péter,
                  aki megházasodott. Úgy nem hallá, mintha egy német mérföldről szólnának hozzá;
                  mert aki bújában meg akar halni, nem szokott az üres fecsegésekre figyelni.</p>
               <p>Sára hálószobájának ajtaja félig nyitva volt.</p>
               <p>- Ő, ő az! - tört ki egy fájdalomhang onnan, mely Haller ágyáig tévedhetett.
                  Legalább ezt gyaníttaták a fekvő férj megmozdult arcizmai.</p>
               <p>Zakariás karjára szedvén a ruhadarabok halmazát, jó éjt kívánt gazdájának, s
                  egyenlőre mért lépésekkel hátrált a küszöbig, s ott még egy bókkal befejezé aznapi
                  szolgálatát.</p>
               <p>Jutka sem tudja a lovag nevét; de a nagyságos asszony igen - ezen megjegyzést
                  vitte magával a komornyik, vetegetvén: hogy fölfedezése használható-e
                  valamire.</p>
               <p>Haller későn aludt el, korán kelt föl.</p>
               <p>A hajnalszürkület félhomálya még csak alig lopózék a szobába, midőn szemeit
                  kinyitá.</p>
               <p>Vékony köhécseléssel kezdte az új nap robotját.</p>
               <p>De egyszerre meghökkent, észrevevén, hogy neje hálószobájának ajtaja nyitva.</p>
               <p>- Elfeledte szegény betenni. S most álmát zavarom: pedig a hajnali álom legédesebb
                  a boldog fiatalkorban.</p>
               <p>Haller a köhögés visszatartásánál rendkívüli erélyt fejtett ki; de a csendháborító
                  ellenséget nem sikerült egészen legyőzni.</p>
               <p>Minden köhögés szívdobbanást okozott. - Istenem! Most szegény fölébred.</p>
               <p>Semmi nesz.</p>
               <p>Haller hallgatódzék, beszorítá ajkait, az erőlködés miatt tódult arcára a vér;
                  mind hasztalan! A csendháborító ellenség megint kitört ajkain.</p>
               <p>Ekkor kétségbeesett nyugalommal hárítá el magáról a dunyhát, a paplanokat, s a
                  meleg ágyból kilépett, s lábujjhegyen, mi nem vala tréfa, igyekvék az átkozott
                  ajtóhoz közelíteni, hogy betegye. Azonban éppen a célnál megint köhögnie kelle. -
                  Mármost csakugyan fölébresztém! - sóhajtá, s aggódó gondoskodással tekintett az
                  ajtónyíláson az ágy felé. A kárpit félre volt vonva, a vetett ágy vánkosai pedig
                  érintetlenül várakoztak a hajnalderűben a még le nem fekvőre. Jéggé fagyott Haller
                  vére. - Nagy ég! Mi történhetett? - rebegé, s egyszerre a hálószoba közepén
                  volt.</p>
               <p>Nejét az ajtó mögötti karszékben találta felöltözködve, összekulcsolt kézzel,
                  lehajtott fővel. Liliomfehér arcának bánatos vonalaira annyi szenvedés volt írva,
                  mennyit az érzéketlenség szeme sem tudna időközök nélkül végigolvasni, mennyit az
                  emlékkői márványba nem véshet a művész, s a hamvvederre lefordított fáklyával néző
                  nemtő csak szelíd árnyalatokban képviselhetne.</p>
               <p>Ájult, éber, vagy alszik-e?</p>
               <p>Szempilláin még szivárgó könnyeket vett észre Haller. Vékony, nyugtalan lélegzete
                  mutatá, hogy nincs azáltal működése feltartóztatva, s minthogy a férj tekintete
                  nem változtatá meg a nőét, aludnia kell.</p>
               <p>Haller betevé az ajtót, s oly halkan, mint jött, visszavonult.</p>
               <p>Judit a reggelinél említé, hogy Sára főfájásban szenved, és csak később jön
                  ki.</p>
               <p>- Meghűté tegnap magát! - szólt Haller. - Egyébiránt távolléte alatt fecseghetünk
                  a mi titkainkról. Kétségtelen tudósításokat kaptam, hogy a Mikesek el fognak
                  ítéltetni. Minek késtem volna tehát a formaságok miatt szándékom végrehajtásában?
                  A Tarnócziné húgomtól zálogba vett pénz kikerekítette a szükséges tőkét, s én még
                  a múlt héten rokonomat Jászvásárra küldém. Nyugtatványaim a Mikes-birtokok
                  kifizetett áráról holnap már itt fognak lenni, hehe!</p>
               <p>A nevetést köhögés váltotta fel.</p>
               <p>- Szépen rászedém Tarnóczinét, hehe!</p>
               <p>- S mily kedvesen lesz Sára meglepve! - tevé hozzá Judit.</p>
               <p>- Még mást is gondoltam - folytatá Haller. - De ez már nem titok. Határozott
                  szándékom, melynek kiviteléhez holnap kezdünk. Szeben, kedves húgom, unalmas hely.
                  Nincs társasága. Oly magány vesz itt körül, mint a legpusztább faluban. Ez az
                  épület is sötét, nehézkes alakú. Idomtalan terhével lenyomja lelkünket. Ma éjjel
                  mindig azt képzeltem, hogy nagy mauzóleum fülkéjében fekszem, mint a hártyákba
                  pácolt múmia, hehe!... S mi örömet szerezhetek én itt Sárának? Azért vettem-e
                  nőül, hogy a szívtelen magány és orgyilkos unalom ölje meg? Rákóczi udvarában
                  nincs vele versenyző szépség, s pénzem és állásom biztosítja őt, hogy sem a
                  fényben, sem a kitüntetésekben mások által túl nem szárnyaltathatik. Fehérvárra
                  kell vinnem Sárát, csak ősi palotám ajtait kell a világnak feltárnom, s ő tüstént
                  a divat és kellem királynőjévé avattatik fel. Ragyogó táncmulatságokat fogunk
                  adni. Erdély leventéit körünkbe fogjuk gyűjteni, hangozzék a zene termeinkben, s
                  még magam is eljárom a lassú lengyelt, hehe! Szóval két hét alatt Gyulafehérvárra
                  telepszünk, s kegyed, édes húgom, átvállalja a költözködési gondokat. Ugye, kész
                  erre?</p>
               <p>- Én nem fogok Szebenből távozni - szólt a belépő Sára, ki a társalgás végszavait
                  hallá. - Távol a világ kábító zajától és szilaj örömeitől, e csendes hajlékban
                  akarok mindaddig élni, míg az Isten magához szólít. S te nem fogsz oly kegyetlen
                  lenni, hogy a világba kitaszíts! Mi közünk nekünk a társaságokhoz, mi közünk a
                  hiúság küzdelméhez a hiúsággal?</p>
               <p>Hallert még ily bizalmas hangon nem szólítá meg neje, és Sára e percig semmi jelét
                  a vágynak vagy visszatetszésnek nem mutatá. Hagyta férjét kénye-kedve szerint
                  tenni, s a közöny leplével takarta, ahogy lehet, a sebet, melynek sajgását
                  folytonosan éleszté a titok én önvád.</p>
               <p>- Kedvesem - válaszolá Haller, öröm- és megelégedéstől sugárzó arccal -, te nem
                  temetheted virító ifjúságodat e magányos és hideg falak közé. Miért tengjen kopár
                  szirton a virág, mely a kert dísze és a kertész büszkesége lehet?</p>
               <p>- Rövid lesz ifjúságom, Péter! - szólt Sára méla mosollyal. - Eltűnik, mielőtt
                  állított bűbáját másokkal észrevétetnéd.</p>
               <p>- Azért viszlek Fehérvárra, hogy tartósságát biztosítsam. Én borzasztón önző
                  vagyok! Hehe! Kívánom, táncolj, élvezz és ünnepelt légy, mert Haller Péter hiú
                  arra, hogy feleségét legszebbnek mondják. Az első zene, mely kis lábadat mozgásba
                  hozza, szemeidnek más színben tünteti fel a világot.</p>
               <p>- Beszéld rá anyámat, hogy bálba járjon; én követni fogom őt - szólt gunyorral
                  Sára.</p>
               <p>- Nem úgy, kis szenteskedő! Rábeszélem anyádat, hogy csak felére szállítsa le a
                  kigondolt átkokat, midőn leányát a mulatságok királynőjének hirdetik.</p>
               <p>- Mondják, titkos borzalom fogja el az embert, midőn jeltelen és nem sejtett sír
                  fölött enyeleg. Péter, ne beszéljünk az örömökről!</p>
               <p>Valami leírhatatlan kifejezés, mely a bú és rémület vegyülete volt, terült Sára
                  arcára. Fölkelt az asztaltól, hogy szobájába vonuljon.</p>
               <p>Zakariás lépett be, kezében hosszú papírral.</p>
               <p>- A szász gróf küldi, gornyika a tornácon vár,
                  nagyságos uram!</p>
               <p>A papír alakja körlevélre mutatott, s Haller az írószobába ment, hogy a
                  közöltetést feljegyezze.</p>
               <p>- Ne hagyd el férjemet, Judit, ha meg találnék halni! Ő oly jó ember, s annyira rá
                  van szorulva egy gondos nő ápolására! Én sem érdemlem meg őt. Judit, ne hagyd el
                  férjemet!</p>
               <p>- Csak tizenkilenc éves vagy, és halálról beszélsz! Minek e szeszély?</p>
               <p>- Isten kezében van életünk, Judit! Sejtem, hogy fiatalon halok meg.</p>
               <p>Haller szokatlan gyorsasággal jött. - Azok a Mikesek, azok a Mikesek! - dörmögé. -
                  Eredj a levéllel, Zakariás!</p>
               <p>- Az Isten szerelméért, mi történt? - tudakolá Judit.</p>
               <p>- Vakmerők! Potomba veszik az életet! Nem jó keresztyének! Mindig fejökkel
                  játszanak! Szegény Mikesek!</p>
               <p>- Mi történt? Mi történt? - sürgeté Judit aggódva.</p>
               <p>- János minden ok nélkül Erdélybe jött. S a fejedelem értesülvén, az egész
                  országban elfogatási parancsot köröztet.</p>
               <p>- Szabadítsd meg őt! - kiáltá Sára a férj előtt térdre borulva, s annak lábait
                  átölelvén.</p>
               <p>Péter ijedten nyúlt neje után, hogy fölemelje.</p>
               <p>Judit a karszékre hanyatlott, mintha ájulás környezné.</p>
               <p>- Most vége nekünk! - rebegték alig mozgó ajkai.</p>
               <p>Péter nem hallott semmit, csak nejét látta a földön, s erőtlen karjaival erőlködék
                  fölemelni.</p>
               <p>- Nem, nem addig - rimánkodott Sára -, míg nem ígéred, hogy megmented az ő
                  életét.</p>
               <p>- Vérem hullásával is, kedvesem! Ki mondta neked, hogy Haller Péternek nincs
                  szíve?</p>
               <p>Sára ajkaihoz vonta a férj száraz, görcsös ujjait, és csókjaival s könnyeivel
                  árasztá el.</p>
               <p>Judit most felbátorodva mondá: - János Girgucz fogadójában fekszik.</p>
               <p>- Ő a sebzett lovag? - kérdé Haller.</p>
               <p>- Ő! - sóhajtá Judit megint aggódva.</p>
               <p>- Istennek hála. Így könnyű a szabadítás! - szólt a férj. - Ülj ide mellém, Sára,
                  hadd mondjam el tervemet.</p>
               <p>Haller félisten volna, ha használható hüvellyel ajándékozná meg a természet, sőt
                  úgy látszik, mintha lelkének nemessége arcát is néha szebbén tenné - gondolá
                  Judit.</p>
               <p>- Mihelyt bealkonyul - mondá Haller -, Girguczhoz indulok. Judit húgom velem jön.
                  Zakariást itt hagyjuk. Ő hűséges, őszinte szolgám; de mégsem kell a titok tanúit
                  ok nélkül szaporítani. A beteggel hajnalszürkület előtt itt lehetünk, senki sem
                  veszi észre a dolgot. Te, Sárám, addig egy félreeső szobát készíttess számára. S
                  ki merne engem gyanúba venni? Különben is nemesi jogom, főrendi helyzetem és
                  országtanácsosi rangom e házat minden kutatástól eléggé védelmezi. Ha meggyógyult,
                  baj nélkül visszük át a határszéleken.</p>
               <p>Sára megint összekulcsolta kezét, s leírhatatlan szorongással esdeklék:</p>
               <p>- Az Istenért, csak ide ne hozzátok őt!</p>
               <p>Haller fürkésző tekintetet vetett rá, de amely másodperc alatt elveszté minden
                  élét. - Kedves Sárám, igazad van. Jelenléte alatt örökös nyugtalanságban volnál, s
                  gyönge idegeidet a remény és aggodalom, a részvét és félelem fölváltva izgatnák.
                  Neked mindenekelőtt nyugalomra van szükséged; más tervet találunk.</p>
               <p>Sára arcán pír és sápadás nyargalt végig.</p>
               <p>Judit szíve hangosan vert, előbb rebegés, utóbb öröm miatt.</p>
               <p>Haller Péter szavait száraz köhögés tartá egy kevéssé vissza.</p>
               <p>- Őhe, őhe - igazítá a férj torkát -, őhe! A határszélen van egy régi vadászváram.
                  Két szobája és főterme még használható. Odavisszük Jánost, s Judit húgom Brassóból
                  orvost és szakácsnőt hoz ki. Ezek, míg foglyunk Moldvába nem ér, haza nem
                  mehetnek. Fölséges ötlet, hehe! Távollétünk alatt lesz elég foglalatosságod, Sárám
                  a Fehérvárra készülődéssel. Mert én önző vagyok, s a vadászlaki unalomért magam és
                  Judit húgom nevében díjul követelem, hogy még e télen a fejedelem udvarába
                  vezethesselek. Hivatalos kötelességeim is odaszólítanak. Nem alkuszom.
                  Kívánságomból hajszálnyit sem engedhetek.</p>
               <p>Sára kezét nyújtá.</p>
               <p>A szebeni házban egész napon át élénk mozgalom mutatkozott.</p>
               <p>Alkony beálltával a hintót elővonták.</p>
               <p>A kocsis hámozni akará a lovakat.</p>
               <p>Haller útibundái rendben voltak, midőn Tarnócziné nagyasszonyom megérkezett.</p>
            </div>
            <div type="chapter">
               <head>20</head>
               <p>- Még csak ez kellett! - mormogá Haller.</p>
               <p>- Hogy szökünk meg előle? - sóhajtja Judit.</p>
               <p>- Értesítse érkezése felől, kedves húgom, Sárát. Majdcsak találok én valami
                  ürügyet utazásunk céljának betakarására. Hívja ki, kérem, nőmet.</p>
               <p>Ezzel Haller a folyosóra siet napája elfogadására.</p>
               <p>Tarnócziné, mint a háromfedélzetű nagy hajó, mely veszélyes tengerútból Indiák
                  kincsével rakottan és koszorúzott árboccal közelít a kikötőhöz, oly büszkén, és
                  felfútt tekintettel halad előre.</p>
               <p>- Hol a leányom? Hol van Haller Péterné? - kérdé az őt üdvözlő háziúrtól.</p>
               <p>- Mily szerencsének tulajdonítsuk, napamasszony véletlen érkezését?</p>
               <p>Tarnócziné jelentő szemet vetett Hallerre, mely ennek egész lelkét
                  fölháborítá.</p>
               <p>- De hol van leányom? - szólt a díszterembe lépve.</p>
               <p>- Méltóztassék, kedves napam, helyet foglalni... itt, itt, kérem alássan! Magam
                  sietek utána.</p>
               <p>Tarnócziné a pamlagon a bal oldalra ült; mert, mint szabadkozott, az elsőség e
                  házban és ily ünnepélyes alkalomkor leányát illeti.</p>
               <p>Haller Péter az “ünnepélyes” szóra megijedvén, a mellékszobáknak tartott, hogy
                  rövidebb úton érhessen nejéhez, kinek mármost tanácsolni akarta: a betegség színe
                  alatt mindaddig késni, míg először ő nem beszél az anyjával.</p>
               <p>Alkalmasint Mikeséket nagy csapás érte - gondolá Péter, míg egymás után
                  csattogtatá az ajtót. - Megsúgom nőmnek, hogy az elkobzandó jószágok becsárát már
                  kifizettem, s hogy Tarnócziné lefekvése után rögtön útra indulok. S bármit mond az
                  anya, nincs mitől tartson.</p>
               <p>Midőn Haller Sára öltözőszobájába lépett, már a két asszony nem volt ott.</p>
               <p>Vissza kellett tehát, nem csekély bosszúságára, fordulnia.</p>
               <p>A nyitott szobasor hátterében föltűnt a közelgő háziasszony és Judit alakja.</p>
               <p>Tarnócziné gyertyaegyenesen ül a pamlagon.</p>
               <p>A két asszony előbbre jött, s a fényes világítás mellett látni lehetett volna Sára
                  testének remegését és arca viaszszínét.</p>
               <p>- Anyám nem ok nélkül lep meg minket. Tudod, későbbre vártuk.</p>
               <p>- Ne feledd a gondviselést! - súgá Judit.</p>
               <p>- Te ne feledd reggeli kérésemet! Szegény férjem! Judit, én igen rosszat sejtek.
                  Irgalom Istene!... Judit, erőm elhagy!</p>
               <p>Tarnócziné fölemelkedett ülőhelyéből, három ünnepélyes lépést tett leánya felé, s
                  akkor hibátlan, szabályszerű, majdnem mély bókot ejtvén, patetikus hangon
                  szólt:</p>
               <p>- Üdvözöllek, Haller Péter országtanácsosnak hitestársa, szeretett leányom, Debrő,
                  Zágon, Zabola és számos jószágrészek királyi adományosa!</p>
               <p>Az utolsó borzadály nyargalt végig Sára testén.</p>
               <p>- Nem csoda, imádott magzatom, ha meg vagy indulva a nagy örömhíren; sőt
                  reszkessenek térdeid, míg akaratjok ellen leborulnak, hogy magasztaltassék Izrael
                  és Jákob Istene!</p>
               <p>Sára nem reszket többé, mozdulatlanul, szilaj hidegen áll anyja előtt.</p>
               <p>- A Mikesek fejére ítélet hozatott. Te három okból vagy szerencsés. A mi éltünkre
                  tudniillik először tiszteltek meg benned egy nőt királyi adománnyal; aztán sok,
                  sok vagyon birtokához jutottál; s végre, nem férjed vagy rokonaid érdeme ez, de
                  kizárólag a magadé. Mert, leányom, az istentelen családot te tevéd semmivé, mint
                  kiirtották a régi hősök a sárkányokat, s örök emlékül címereken hordák tettök
                  rajzát, hogy tudja meg az egész világ, és ne feledje el a napok végéig.</p>
               <p>- S nincs-e még más nagy örömhír? - kérdé Sára.</p>
               <p>- Leányom - szólt Tarnócziné a dermesztő hangtól és tekintettől megdöbbenve.</p>
               <p>- Az Istenért, hallgasson, néném! - rimánkodott Judit.</p>
               <p>- Mit mondál, he? Nem veled beszélek... De bizony van, kedves leányom,
                  örvendetesebb újság is. Ahogy Meggyesről jövék, fegyverek által körülvett
                  szekérrel találkoztam. Elül sok lándzsás, hátul még több, oldalvást székely
                  darabontok, de felvont karabéllyal.</p>
               <p>- Fogja be a száját, napamasszony! - kiálta a szomszéd terembe érkezett
                  Haller.</p>
               <p>- A lator Mikes Jánost vitték. Megátkoztam őt. S tudom, hogy a hóhérbárd alatt
                  csak Tarnócziné átkára, a te anyád átkára fog gondolni.</p>
               <p>- Ah! - Sára szívéhez kapott.</p>
               <p>- Nem engedem e házat több istenkáromlással fertőztetni - monda Haller.</p>
               <p>- Ő vendéged és az én anyám! - szólt Sára, férjének nyakába borulván. Megcsókolta
                  kezét, homlokát, ajkait. Haller fagyott, fázott... nem tudá: miért?... - Judit, én
                  édes Juditom, jó éjt! - s kezével Sára csókot hintett a síró asszony elé, és
                  gyorsan távozott; de a díszterem küszöbénél visszafordulva, anyja elébe borult: -
                  Ó, anyám, te engem átkoztál meg! Én nem panaszlok ellened, sem itt, sem ott!</p>
               <p>Kezeivel a földre és az égre mutatott. - Jó éjt, anyám! - s ezzel eltűnt.</p>
               <p>Judit az ajtó melletti nyílt almáriomon vékony pengést hallott. Elébb szemeivel
                  kísérte a gyors Sárát, s aztán utána indult, hogy elérhesse; de midőn már az
                  írószobában volt, Sára a falajtó nyitját éppen becsuká.</p>
               <p>Haller Tarnóczinéval maradt.</p>
               <p>- Leányom komédiásnő lett - szólt ez -, s ha nem Bethlen Istvánné udvarában, akkor
                  e szép mesterséget Judittól tanulta.</p>
               <p>- Kegyelmed szívtelen... elvetemült asszony! - kiálta levetve minden szelídségét
                  Haller.</p>
               <p>- Mit mond ez a pávián? - kérdé elfordulva Tarnócziné egy harmadik személytől,
                  mely nem volt sehol, de amelyet képzetében az árva özvegy a kemence mellé
                  állított, hogy vallassa. - Azt mondja-e, hogy ő pávián? Azt bizony! Hogy szép
                  felesége az ő majomképébe szerelmes? Azt bizony! Hogy neki ennélfogva felesége
                  bolond szeszélyei miatt szabad még a napáját is sértegetni? Azt bizony! S hogy
                  köszvényes kezével, lábával hetvenkedhetik, mint egy fiatal részeg pandúr? Azt
                  bizony?</p>
               <p>- Csak tessék napamasszonynak ismeretlenével tovább is társalogni. Én azalatt
                  fogatok.</p>
               <p>- S hová készül fiamuram? - kérdé most visszafordulva Tarnócziné. - Ilyen hűvös
                  éjjel és olyan egészséggel mint a kegyelmedé, könnyen utazhatik a másvilágba
                  is.</p>
               <p>- Nem a másvilágba, napamasszony, csak Fehérvárra megyek, hogy amennyiben tőlem
                  telik, segíthessek Mikes Jánoson.</p>
               <p>Tarnócziné a harag és ijedelem miatt pirossá lett. - Én is fogatok. Hadd segítsek,
                  a magam módja szerint, Mikes Jánoson.</p>
               <p>- Induljunk tehát egyszerre. Legalább azalatt csöndesen lesz Sára.</p>
               <p>- Csöndesen, kiváltképpen a kegyelmed távozása miatt! - válaszolá a napa, s
                  kirohant, hogy kocsiját elővonassa; de a szabadban hamar eszébe jut, hogy Haller
                  hatalmas hivatalnok, hogy a fejedelemnek Mikes Móric iránti szívessége igen rossz
                  előjel, s hogy az előteremben ő legkevésbé viselte oly modorban magát, mely az
                  udvarnál még csak bebocsáttatásra is képesítse.</p>
               <p>Kár volt megsérteni a pávi... nem, nem... Haller Pétert. S miért mondá leányom,
                  hogy őt átkoztam meg, holott én Mikes Jánosra... Seregek ura! Mely sejtelem! Ne
                  tovább, pokoli gyanú!... De mégiscsak tovább, tovább!... Haller Péter nem mehet
                  Fehérvárra. Inkább kocsijának kereke elé dobom Sárát, hogy csak testén át haladjon
                  ki, ha tud, a kapun. Zakariással kell előbb szólanom! Csak egy adat, csak egy
                  látszat!... De ha a pávián féltékeny, hol állhat meg a tettben? Ahá! Haller nem
                  tud ölni. Csak elűzi nejét. Hadd űzze! Én Sára második férjétől várok utódokat. A
                  Mikes-birtokokért végre is unoka kell. Hiba volt tőlem Rákóczi deli kíséretéből
                  nem választani Sárának élettársat! Az embert szenvedélyei a határzó percben
                  korlátolttá... - Gyűlölöm Hallert!</p>
            </div>
            <div type="chapter">
               <head>21</head>
               <p>Haller pedig, kit napája gyűlölni kezdett, nem gondolhatott többé elutazásra, mert
                  Judit leverten, aggódva, s némi kifejezésével a rémületnek jött vissza. - Sára
                  becsukta előttem a falajtót. Ezt ő sohasem tevé eddig. Kértem, rimánkodtam, nem
                  válaszolt. Hálószobájába kellett, hogy vonuljon, különben megszánt volna!</p>
               <p>- Bizonyosan az anya szívtelensége mélyen hatván rá, nem fojthatta el tovább
                  könnyeit és zokogását, s erősebb fájdalmaink a magányt szeretik. Hagyjuk félóráig
                  egyedül, akkor majd be fog bocsátani.</p>
               <p>Haller szavai alig nyugtatták még egy percig Juditot.</p>
               <p>- De miért zárta be a tőle harmadik szoba ajtaját?... Mintha a meglepetéstől
                  iszonyodnék! S miért iramlott, amint közelítettem? Miért vetett oly rémült és
                  rémítő tekintetet rám, mely véremet megfagylalá?</p>
               <p>- Nem tudom, hogy történt, de én is egészen átfáztam, midőn nyakamat átkarolá, és
                  szeme szemembe villant - szólt Haller aggodalommal.</p>
               <p>- S mily hangon mondá a “jó éjszakát!” - folytatta Judit. - Úgy tetszék nekem,
                  mintha örök éj jönne a földre, melyben a vak sötétség miatt a testvér sem borulhat
                  testvére dobogó keblére, hogy elpanaszolhassa, amit vesztett, és amit soha többé
                  nem találhat fel. Ó, Istenem! Istenem!</p>
               <p>Judit könnyei omlottak.</p>
               <p>- Menjünk, menjünk hozzá! - szólt Haller karját nyújtva.</p>
               <p>Amint pedig az ajtóhoz értek, Judit történetesen a nyílt almáriomra veté
                  tekintetét, s ekkor Haller erős rándítást érzett karján. - Midőn idelépett Sára,
                  vékony pengést hallottam, mintha egy húr pattant volna el... nem... mintha
                  üveglemezt érintettek volna egymáshoz... nem, mintha acél acélra csapott volna...
                  Haller!</p>
               <p>E nevet sikoltva mondá Judit. - Haller! - ismétlé, kiragadva karját ennek karja
                  alól. - Haller! Nézzen erre az almáriomra!</p>
               <p>Judit mintha a gorgonfőt látta volna maga előtt,
                  hátravetett derékkal, előreterjesztett karral, mozdulatlanul, mereven, életjel
                  nélkül állott. Csak kidülledt szemei függtek dermesztő kifejezéssel egy
                  ponton.</p>
               <p>- Juditom, az Istenért, talán rosszul van? - szólt Haller hozzá fordulva.</p>
               <p>Judit végigvonta kezét az almáriom irányában, s ajkai mozogtak hang nélkül.</p>
               <p>- Számlálja! - tört ki a keresett szó.</p>
               <p>- Mit? Az Istenért! - tudakolá a sápadt Haller.</p>
               <p>- A vadászkéseket.</p>
               <p>Haller számlált, s hajszálai merevedtek mindig fölebb, verítéke csurgott
                  arcán.</p>
               <p>- Huszonhárom!</p>
               <p>- S mennyi volt tegnap?</p>
               <p>- Annyi.</p>
               <p>- A tőröket! - kiáltá Judit.</p>
               <p>- Egy, kettő, három, négy, öt... hat... hét.</p>
               <p>Azontúl Haller kezét ereszté le felülről, számlálás helyett. Képe hamuszürkévé
                  lett, karja aláhullott, s most csak ujjai számláltak a haldokló vonaglásához
                  hasonló rángásokkal.</p>
               <p>- Segítség! - kiálta ekkor. - Hej, holla! Segítség! - s nyargalt a szobasoron át.
                  Judit utána, lihegő mellel s egy őrjöngő szétdúlt tekintetével.</p>
               <p>Haller rohanva veté magát a falajtóra úgy, hogy az beszakadt testének súlya
                  alatt.</p>
               <p>Tántorogva, ittas léptekkel, a csapás miatt fuldokló mellel ér hálószobája
                  bejáratához; Judit az asztalról fölkapva a csengettyűt rázta, és zsivaj,
                  sürgés-mozgás hangzott a háttérben.</p>
               <p>Az ajtó nem engedett a háziúr nekiszegzett vállának.</p>
               <p>- Zakariás, Zakariás! - kiálta ez.</p>
               <p>- Itt vagyok, nagyságos úr!</p>
               <p>- Törd be az ajtót!</p>
               <p>Erőlködék. - Nem lehet, nagyságos úr!</p>
               <p>- Sára, Sára! - zokogá iszonyú hangon a szerencsétlen Haller. - Csak egy szót! Ne
                  tégy őrültté!</p>
               <p>Mély csend.</p>
               <p>- Törjétek fel bárdokkal az ajtót!</p>
               <p>A cselédek nyargaltak ide-oda, senki sem sejtve a csodálatos jelenet okát...</p>
               <p>Végtelen idővel utóbb - az emberek csak egy óranegyednek nevezték a roppant közt,
                  mely a lassú percekben több szenvedést teremtett, mint a boldogság gyors évei
                  örömet - egy durvább kéz ki merte vonni Sára szívéből a tőrt.</p>
               <p>A vértelen holttest előtt földre borulva hevert Haller. Hátrább félkört formált a
                  cselédség, térdén zokogva és imádkozva. Juditot ájultan vitték el.</p>
               <p>- Irgalmazz, Isten, asszonyunk lelkének! - rebegé a házmester.</p>
               <p>- Irgalmazz, irgalmazz! - hangzék a kar imája.</p>
               <p>Ó, minő csend!</p>
               <p>- Irgalmazz!</p>
               <p>- Átok reád, elfajult lány! Sírod legyen a fertőzet helye! Ijedve tekintsen rá a
                  hívő, s legiszonyúbb bűneit fejfád előtt gondolja ki a gonoszság! Átok reád,
                  Tarnóczi Sára! Mert megloptad családod becsületét és vagyonát, hogy
                  ellenségeinknek lábaihoz dobjad!</p>
               <p>A kegyes árva özvegy mondotta ezt az imádkozók háta mögött állva, dúlt
                  arcvonalakkal, de egyenes, büszke helyzetben.</p>
               <p>- Vessétek ki az őrültet!</p>
               <p>- Ne bántsátok, ez az anyja!</p>
               <p>- Tigris, halottat rágó hiéna, de anya nem! - tiltakozék a cselédség egy
                  része.</p>
               <p>- Fogjátok be a szájatokat! - szólt Zakariás. - Hiszen magatok tudjátok, hogy ez
                  az átkozódó: Tekintetes, Nemzetes és Vitézlő Tarnócziné nagyasszony, a mi
                  boldogult úrnőnk édesanyja.</p>
               <p>Haller Pétert az átok és a zaj a földről fölemelte. Keresé szemeivel napáját; de
                  nem látá sehol. A valóság és álom bősz vegyületéből fogamzott-e az ádáz jelenet,
                  mely ördögi képleteivel félöntudata előtt vonult el? Körülhordá tekintetét. Néhány
                  cseléd a szobában volt; a többi már kívül. Nem, nem átkozhatta meg halottágyán őt
                  az anya! Oly szívet, mely erre képes volna, a jó Isten keze nem alkothatott. Engem
                  egy rossz lélek kísértett meg ez álomlátással! Ó, Sárám, Sárám! Miért éltelek túl!
                  Ki fejti meg a gondviselés talányait?</p>
               <p>Haller holt neje elé borult, megcsókolta a hideg ajkakat, s akart volna
                  imádkozni.</p>
            </div>
            <div type="chapter">
               <head>22</head>
               <p>Tarnócziné Zakariás adatai után a névtelen lovagban Mikes Jánosra ismert, s
                  egyszerre tisztába jött Sára helyzetéről s magaviseletének indoka iránt.</p>
               <p>Midőn keblében a harag legfőbb fogra hágott, történt a borzasztó tény, mely az
                  anyát leányától ugyan, de a fukart gazdag vagyontól fosztá meg. Mennyire lázítá
                  fel vallásosságát az öngyilkossági bűn? Nem könnyű kipuhatolni; mert árva
                  özvegyünkben a hit a képmutatással úgy összevegyült, hogy maga sem tudná a szerep
                  és a való határait kijelölni. De az bizonyos, hogy a fösvénységen ejtett halálos
                  seb fájdalmánál még százszor elviselhetetlenebb volt az a gondolat, hogy egy
                  Tarnóczi leány képes lőn öngyilkosságra egy Mikes fiú iránti szerelemből.</p>
               <p>Ennyi hatás együtt átkoztatá meg az anyával a lány holttestét, sírját, nevét.</p>
               <p>De nincs szív, melyben semmi sem volna letéve azon közérzésekből, melyek nélkül az
                  emberiség nem tudná magát fenntartani, s az erkölcsi rend kihaltával fajilag is
                  kihalna.</p>
               <p>Ha Haller támadja vala meg Tarnóczinét, ez dacból talán folytatta volna
                  istenkáromló átkait; de midőn a szolgák, az engedelmességhez szokottak s a még
                  alig ismert háziasszony holtteste mellett könnyeket ontók lázadtak fel az
                  “anya-tigris szíve” ellen, s a “rangos nőre” megvetéssel és undorral tekintettek:
                  ó, akkor az árva özvegy nem volt többé bátor és büszke asszony. Kiosont a halottas
                  szobából, lopva lépdelt az alig világított folyosón, fürgén simult a falhoz, ha
                  ajtó nyílt, s midőn szobájába ért, két könyökére támaszkodva, s tenyerével
                  eltakart arccal ült, ült sokáig. - Sára! Sára! - rebegék ajkai hol haragos, hol
                  síró hangon.</p>
               <p>Éjfél lőn, míg erőt vett arca fölemelésére. Aki most az ő vonalaira tekintett
                  volna, a többi indulatok kifejezésénél talán mélyebb bánatnyomokra találna
                  azokon.</p>
               <p>Tarnócziné a szomorúan világoló mécsnél, melyet egyedül hagyott volt égni,
                  megsimítá zilált fürteit, és a szabadba ment. A temérdek gyertyafény kijelölé a
                  szobát, hová Sárát vitték. Az anyának hosszasan függött a csillogó ablakokon
                  szeme; míg a téli hideg éjen tagjai - mert meleg ruha nélkül jött ki -
                  dermedeztek. Fölmenjen-e a terítőhöz? Hisz neki joga van látni a tetemet, melynek
                  életet adott... és halált. Ő az anya és a magzatgyilkos, ő keresztelteté és
                  átkozta meg, szoptatta és falta föl gyermekét... a nő Szaturnusz. Ó, Sára! Az ablak homályosult-e el, vagy
                  Tarnócziné szeme, hogy alig lát odáig? De a teremből most lehallott a zokogás...
                  egy síró asszony hangja. Judit kesereg az anya helyett, ő tépi köntösét, szárítja
                  leomló hajával könnyeit. El, el innen!</p>
               <p>Az árva özvegy Tarnócziné nesz nélkül lassan ment az istállóhoz, be-benézett az
                  ajtókon kísértetileg, vértelen arccal, visszafojtott lélegzettel, s végre
                  megtalálá a jászolt, hova lovai voltak kötve. A függő lámpa elutasítá a kocsis
                  fekhelyéhez, s Tarnócziné jól megnézte, nehogy mást költsön fel. Maga vitte
                  holmiját a kocsiba, maga tartá a gyeplőt kezében, míg a kocsis csendesen fölnyitja
                  a kaput, és Nagyszeben utcáin szerényebben s kevesebb zajjal alig haladt valaha
                  fogat tovább, tovább.</p>
               <p>A kései félhold fukaran osztott sugarakat az útra és környékre. Suhamlott a szél,
                  változtak a felhők és a láthatár tünetei. Árnyak foszlottak szét, fény gyűlt
                  összébb, s huzakodott tova. Tarnócziné Sára tetemét is látta a fűzágak közt
                  ellebegni, s néha oly különös szeszélyei vannak az éjnek, hogy néző szemünk
                  kilopja agyidegeinkből eszünket. Ez bántja a halott anyját, s az, hogy még
                  rosszabb behunyni a pillákat, mint nyitva tartani. - S mi is volt Sára végszava? -
                  kérdé magától a kérdező. - “Én nem panaszlok ellened, anyám, sem itt, sem az
                  égben!” Gyermekem, megtarthatod-e szavadat? Ó, ó!</p>
               <p>A kocsis lassan hajtott. Senki sem nógatta. Mentek is, nem is a lovak.</p>
               <p>Hajnalszürkületben ért Tarnócziné azon helyre, hol az előbbi napon szilaj
                  elragadtatással énekelé:</p>
               <p>Tebenned Uram vigadok,</p>
               <p> Nagy örömömben tombolok.</p>
               <p>S mily más vala hangulata!</p>
               <p>De mégsem más.</p>
               <p>Amint közeledett ahhoz a ponthoz, hol a fegyveres őrizettel és a fogoly Mikes
                  Jánossal találkozott egyenesebben ült a kocsiban, szemeit bátrabban hordá körül, s
                  arcán a bánat mellett szilaj érzések táboroztak.</p>
               <p>- Sára! Sára! Miért szerettél éppen családunk halálos ellenségébe? Hol láthatád
                  őt? Micsoda ördögi mesterséggel nyerte meg egy perc alatt szívedet? - sóhajtá az
                  anya, s folytatá rá a bosszút szomjazó démon: - De nem viszonozta-e lányom
                  hajlamát Mikes János? Zakariás értesítése szerint a névtelen lovag mély
                  fájdalommal tekintett Haller szebeni házában minden tárgyra, s külsője után ítélve
                  e lovag nem lehetett más, mint Mikes János, Istennek hála! Ha én magzatot
                  vesztettem: ő a szeretőt siratja. S melyikünk keserve nagyobb? Hahaha! A szerelem
                  a legerősebb szenvedély. Száradjanak el rögtön könnyeim! Vigadjunk!</p>
               <p>Oly pokoli nevetés hangzék az árva özvegy ajkairól, mely a boszorkányéjeken is
                  fülfájást okozott volna.</p>
               <p>Aztán - fűzé tovább gondolatait - mivel lettek baleseteim miatt a Mikesek kevésbé
                  szerencsétlenek, mint tegnapig valának? Elvesztettem jószágaikat, de visszaadja-e
                  nekik Rákóczi? Bizony a fejedelem fukarsága nem fogja a közpénztárt a nótapör
                  természetes eredményeitől megfosztani. S mert leányom meghalt, változik-e a
                  nőrabló Mikes fiakra mért büntetés súlya, és a szülék kétségbeesésének mértéke?
                  Mikes Zsigmond és Kornis Ágnes erőtlen lelke még gyűlölni sem tud igazán. Én
                  remélek!</p>
               <p>Tarnócziné megint a zsoltárból énekelé:</p>
               <p>Az pogányokat megfeddéd,</p>
               <p> Az gonoszokat elvesztéd,</p>
               <p> Semmivé tőd az ő nevöket.</p>
               <p> Teljességgel eltörléd őket.</p>
               <p>De a dal most már nem sikerült úgy, mint kellett volna. Hiányzott belőle a riadó
                  öröm; a hang csalfa és elfátyolozott lőn, s a versszak végével Tarnócziné egy
                  könnyet törlött ki szempilláiból.</p>
               <p>Ó, hogy bosszankodott e gyöngeségén!</p>
               <p>Meggyesen egész lelkierejét visszanyerte.</p>
               <p>Megint a piac közepére hajtatott.</p>
               <p>Gondolá: hátha készítik már a vesztőhelyet!</p>
               <p>De semmi ilyest nem látott. Az emberek tolongtak, azonban minden kíváncsiság
                  nélkül; ki-ki dolga után indult, az országgyűlési uraktól kezdve a leglomposabb
                  favágóig.</p>
               <p>- Nem akarnak-e itt senkit kivégezni? - kérdé Tarnócziné egy városszolgától.</p>
               <p>- Igen, a napokban akasztanak - válaszolá ez.</p>
               <p>Az árva özvegynek az akasztás nem volt ínyére, mert tudta, hogy a nemesembert
                  bárddal végzik ki. De az ő gyűlöletében még a hihetetlen is lehetőnek
                  látszott.</p>
               <p>- Talán éppen nagyurat? - tudakolá tehát sugárzó arccal.</p>
               <p>- Egy kocsist, ki asszonyát az úton megölte.</p>
               <p>- Hajts hamar valamelyik vendéglőbe! - szólt kedvetlen meglepetéssel
                  Tarnócziné.</p>
               <p>Az országgyűlés miatt nem volt könnyű szállásra találni; s már a kisebb fogadókból
                  is kifogyott, midőn egy korcsmáros saját szobáját ajánlá, Tarnócziné nézete
                  szerint, hallatlan áron. De a kialkuvás mégis sikerült neki, s míg poggyászait
                  behordák, hogy az időt használja, a városban körültekinteni ment.</p>
               <p>- Hol van itt a börtön?</p>
               <p>- Forduljon az asszony jobbra, s az első utcában bal kézre megtalálja.</p>
               <p>Tarnócziné a börtönhöz ment.</p>
               <p>Az apró ablakok sűrű rostéllyal borítva, s nedves, penészes fal, a föld alatt
                  bolthajtás, melynek üregéből lánczörej tört fel, egészen megnyugtaták őt. Ily
                  barlangban a lég nagyon dohos lehet, s minden arra mutat, hogy Mikes János a kevés
                  napot, mely kivégeztetéséig még hátravan, igen alkalmatlannak fogja találni.</p>
               <p>Az árva özvegy hosszasan édelg a börtön látható hiányain, s pótlékul hozzáképzeli
                  a poshadt vizet s a keletlen, fekete kenyeret, melyen a rabok tengődnek, s ha
                  később eszébe nem ötlik, hogy a szász hatóság fogháza egy főbb rangú nemes számára
                  aligha vétethetett igénybe, a nyomor és bűn hajléka előtt több vigasztalást
                  szerzett volna magának, mint a szentegyházban.</p>
               <p>- Jóember - tudakolá most -, kend meggyesi polgár-e?</p>
               <p>A kérdezett nem érte magyarul.</p>
               <p>- Jóember, beszél-e kend a mi nyelvünkön? - szólított meg egy másikat.</p>
               <p>- Képemről láthatja az asszony, hogy székely vagyok.</p>
               <p>Ez sem volt oly egyén, kire Tarnóczinénak szüksége volt.</p>
               <p>- Jóember, született szász-e kend?</p>
               <p>- Az vagyok! - válaszolt a most kérdezett.</p>
               <p>- Tán éppen meggyesi lakos!</p>
               <p>- Meggyesi polgár és szappanyos.</p>
               <p>- Nem tudná-e megmondani, hány börtön van Meggyesen?</p>
               <p>- Csak egy, s még az is igen sok számunkra. Mi békés alattvalók vagyunk, az adót
                  megfizetjük, és senki marháját nem bántjuk.</p>
               <p>- Igen helyesen teszik kendtek. De nincs-e vagy egy fogoly a városban, kit
                  elnézésből nem a börtönben őriznek?</p>
               <p>- Tudtommal nincs.</p>
               <p>Ujjongó öröm tört ki Tarnócziné arcán, s könnyű léptekkel tért a fogadóba
                  vissza.</p>
               <p>Ott nagy zavart talált.</p>
               <p>Szobáján keresztül vittek málhákat a szomszéd szobába, melyet egy udvarias öregúr
                  oly hölgynek engedett át ideiglen, ki csak néhány órát akart itt tölteni.</p>
               <p>Paszomános legények nyargaltak ki s be, az árva özvegy béketűrését nehéz próbára
                  téve. Már tiltakozni is akart a kíméletlen mód ellen, mellyel nyugalmát
                  háborították, midőn az új vendég kinyitván az ajtót, a küszöbön vizsga tekintettel
                  állt meg, és rövid habozás után mosolygó arccal kiált föl: - Hisz ez Tarnócziné! -
                  s azzal ölelésre siet.</p>
               <p>Az árva özvegy hátralépett; de az ölelést nem háríthatá el. Pedig az úrhölgy, ki
                  őt keblére szorítá, egyik vala Heródiás leányai közül, kik Mikes Zsigmond uram
                  házában pengeték a hárfát, világi dalokat énekeltek, s idegingerlő mozdulatokkal
                  táncoltak még a boldog emlékű Tarnóczi Sebestyénnel is.</p>
               <p>- Be rég nem láttalak, Rebekka!</p>
               <p>- Sok éve nem találkoztunk! Akkor még fiatal voltál te is - szólt Tarnócziné azon
                  hitben, hogy az eltűnt korra célzással sebet ejt Heródiás leányán.</p>
               <p>- Úgy van, Rebekka! Akkor még egy kevéssé tőlem is féltéd Sebestyént, pedig nem
                  volt miért, mert ő Mikes Zsigmondnénál oltározott, ámbár ez mindkettőnknél
                  legalább hat évvel volt idősebb.</p>
               <p>Tarnócziné arca hamuszínűvé, majdnem szederjessé lőn.</p>
               <p>- De mily véletlen hoz most össze minket? - kérdé a vendég, hogy más fordulatot
                  adjon a társalgásnak.</p>
               <p>- Én Szebenből hazautazom - szólt vontatva, hidegen Tarnócziné. - S te?</p>
               <p>- Meggyesre vagyok a fejedelemnőtől betegápolónőnek küldve. S éppen a
                  polgármestert akarom hívatni.</p>
               <p>Ezzel komornyikját útba is igazítá.</p>
               <p>- Képzelheted, Rebekka - folytatá a cseléd távozása után - képzelheted, hogy még a
                  tükör által sem hagyom magamat ámíttatni, különben egy szép és fiatal lovaggal
                  aligha mertem volna - még betegsége alatt is - egy són és kenyéren élni... A
                  szobát nem is említve.</p>
               <p>Tarnócziné sötéten tekintett a palotahölgyre. Érzések támadtak keblében, melyek
                  körvonalazva nem voltak; de azért oly lehangoló erővel bírtak, mintha nevök a
                  marcangolás, égetés és a keselyűkörmű gyanú volna.</p>
               <p>- Félek, hosszasan kell e városban mulatnom - fűzé tovább a palotahölgy -, mert
                  lovagom, mint az udvari orvos mondá, igen mély, bár nem halálos sebet kapott.</p>
               <p>Tarnóczinénak eszébe jut, hogy a kocsin a fegyveresektől kísért fogoly hanyatt
                  fekvék, mi szintén beteges állapotot árult el.</p>
               <p>- Az ifjú palotahölgyek - kezdé megint a betegápolónő -, saját tíz körmeikkel
                  kaparnák ki szememet, ha szép bajnokomat az egész télen ágyban fognám tartani.
                  Mindenik meg akar általa hódíttatni, még a farsangon. De Rebekka! Te rosszul
                  vagy?</p>
               <p>- Boldog a méregkeverő! - tört ki Tarnócziné... - Fejem fáj, nem érzem jól
                  magamat! - folytatá magához térve.</p>
               <p>- Ah, most jut eszembe, neked valami kedvetlenséged volt leányod miatt.</p>
               <p>- Igen, mikor szültem. Még rajtunk van a bibliai átok! Te szerencsés vagy, sohasem
                  betegedtél le.</p>
               <p>Annyi gúny és keserűség volt Tarnócziné szavaiban, hogy a palotahölgy nem tudá:
                  sértve vagy megilletődve legyen-e?</p>
               <p>A kényelmetlen csendet a polgármester érkezése szakítá félbe.</p>
               <p>- Hogy a fejedelemnő őfensége parancsát teljesíthessem, mihelyt a hírnöktől a
                  levelet átvevém, az egész városon minden vagyonosb polgár házát személyesen
                  megvizsgáltam, remélvén, hogy még találhatok tiszta, egészséges és szépen
                  bútorozott szobára; de fáradságom sikertelen volt.</p>
               <p>- S kegyelmed nem teljesíté őfensége parancsát? - kérdé feltűnő megütközéssel a
                  palotahölgy.</p>
               <p>- Oly vakmerő, nagyságos asszonyom, nem valék - szólt a sima polgármester. -
                  Feleségemet költöztetém a napamhoz Segesvárra, s most szállásomon két szobával
                  rendelkezhetik nagysád.</p>
               <p>- Köszönöm a fejedelemnő nevében, polgármester úr, szívességét. S hogy van
                  betegünk?</p>
               <p>- Istennek hála, már javul. Holnapra ígértem, hogy gyorspostát küldök kedves
                  szüleihez, mely jelentse betegségét és gyógyulását... S mikor leend nagyságodhoz
                  szerencsénk?</p>
               <p>- Régi barátnőmmel akarok egy órát tölteni, s aztán...</p>
               <p>A palotahölgy Tarnócziné felé fordult. - Az Istenért, Rebekka! Mi bajod?</p>
               <p>Tarnóczinénak ujjhegye is kék volt, s arcának torz vonalai rémítő kifejezésűek
                  valának.</p>
               <p>- Az orvosért futok - szólt a szolgálatra kész polgármester. - Orvosunk igen
                  derék, tapasztalt férfiú.</p>
               <p>- Nem szükség - hebegé alig érthetőn az árva özvegy -, csak a fejem szédül. A
                  szabad lég segíteni fog rajtam. Ó, hogy lovaim ki vannak fáradva! Hamar kellene
                  otthon lennem.</p>
               <p>- Ha őnagysága velem parancsolni méltóztatik, a leggyorsabb postalovakat rendelem
                  ki. Csak tessék a cédulába beírni, hogy tisztelt barátnője a fejedelem ügyében
                  utazik.</p>
               <p>Tarnócziné dúlt tekintetében fölvillant az öröm sugára.</p>
               <p>A palotahölgy aláírta a polgármester által fogalmazott cédulát.</p>
               <p>Félóra alatt öt délceg ló volt az árva özvegy kocsijába fogva.</p>
               <p>- Ideje, hogy már meglátogasd betegedet - szólt Tarnócziné. - Meséld el neki a
                  legújabb szebeni hírt. Kíváncsi vagy rá, ugye, kedvesem? Nem csoda. Én egyébiránt
                  hiteles forrásból tudom. Halld!... Haller Péterné tegnap este meggyilkolta magát
                  egy kalandor iránti szerelemből.</p>
               <p>- Az Istenért, hisz ő, ha nem csalódom, a te leányod?!</p>
               <p>- Tulajdon leányom - szólt Tarnócziné. - Nekünk fő szerencsétlenségünk, hogy
                  szülünk. Mi hozzuk világra a bűnt. Meséld el Mikes Jánosnak Tarnóczi Sára
                  történetét.</p>
               <p>- Szegény asszony! Őrültté tevé az anyai fájdalom! - sóhajta a palotahölgy,
                  szemeivel kísérvén a távozó kocsit.</p>
               <p>Midőn a várost háta mögött hagyta, Tarnócziné megállítá a lovakat, előköténye
                  zsebéből egy hímzett erszényt vett ki, és azt a postakocsis elé tartá: - Látod-e
                  ezt?</p>
               <p>- Látom!</p>
               <p>Ekkor saját tenyerébe önté tartalmát, s a dénártól az aranyig minden pénznem tarka
                  vegyülete csillogott a kocsis elé.</p>
               <p>- E kincs a tied, s még ennyit kapsz otthon, ha szélvészként rohansz. Fölfordul a
                  kocsi, mondod. Nem baj, az én nyakam törik ki; te nyeregben ülsz. Kidőlnek a
                  lovak, mondod. Nem baj, kettős árat fizetek gazdádnak. Induljunk!</p>
               <p>Eszeveszetten nyargaltak; de a gondviselés szigorú volt az árva özvegy iránt. Nem
                  tört el sem kerék, sem tengely, sem rúd.</p>
               <p>Tarnócziné oly különösen érzé magát. Arca meggyulladt, a tájék körüle levegőstül
                  eltűnt, s majd ismét visszakerült hideg és csillogó, téli szépségében. Táncoltak a
                  hegyek, s megint komolyan néztek rá, mintha szégyellték volna széles jókedvöket. A
                  hanyatló nap fájón tekintett Tarnóczinéra. “Búcsúzzál el tőlem, búcsúzzál el
                  tőlem! Én örök életű vagyok; de az emberi nem változik mindig; más-más arcokkal
                  néz rám. Búcsúzzál el szép sugáraimtól! Azonban tán holnap mégis látjuk egymást...
                  meglehet, én vihar közül, te kétségbeeséssel!” Könnyei omlottak az árva özvegynek.
                  Rosszul érzé magát. Valaminek kellett rajta történni, mi az erős testből éveket
                  lopott ki, s az erős lelket lággyá hangolta. Roskadtan ült a kocsiban, az
                  állomásoknál nem volt sem étvágya, sem pihenése.</p>
               <p>Másnap csakugyan kezdett alkonyodni, s az időnek pályahosszán hibátlanul járt a
                  földünket világító égitest. Tarnócziné kocsija keresztútra ért. Jobbra
                  Mikes-várhoz, balra Szentlélekre megy, ki hová akar. Most búcsúzó sugarak vadon
                  tekintettek az özvegy lelkébe. - Hajts jobbra! - mondá a tudakoló kocsisnak
                  Tarnócziné. Ekkor számításokba mélyedt.</p>
               <p>- Meggyestől Szebenbe és vissza huszonnégy órámba került. Ha Mikeséknek futárjok
                  volt Meggyesen, legfölebb tizenhat órája, hogy a halálos ítélet hírét vették; mert
                  postalovaim gyorsaságát nyolcórányi előnynek számíthatom. Ha pedig nem volt
                  futárjok, akkor tíz órája sincs, hogy a történtek felől értesültek. Bánatjok még
                  friss, és szép látványt ígérhet. Miként hathata kedélyökre az ítélet? Zsigmond
                  bővérű, ingerlékeny egyén. Őt alkalmasint megütötte a guta a leányomra szállt
                  jószágok és a két fiúra kimondott fővesztés miatt. Zsigmond most a terítőn van. S
                  hát Kornis Ágnes? Ó, e kígyónak szívós élete van! Könnyen tud sírni. Nem hiszem,
                  hogy szíve megrepedt volna. Szerencsére János befogatását vagy én jelenthetem neki
                  először, vagy legalább a veszélyes sebet, mely miatt mozdulni sem tudott, és a
                  fegyveres csapatokkal körülvett kocsit, melyet az anya a kivégeztetés előjeléül
                  tekinthet. Hiszen tizenkilenc óra kell, míg a polgármester postája a jobb hírekkel
                  Mikes-vár kapujához érkezik. S mi nem fog tizenkilenc óra kínpadján Ágnessel
                  történni? Hahaha! Nem én vagyok a boldogtalan! Hitem ok nélkül tántorodott meg.
                  Tarnócziné még fog örvendeni, vigadni, tombolni... Ne mondjátok, hogy most temetik
                  leányomat! Ne idézzétek föl az árva bánatot, midőn a bosszú kezébe akarja venni a
                  királyi pálcáját. E nagy ünnepen felségsértés volna a könny. Majd azután,
                  azután!... Ó, mégis mily sivatag élet!...</p>
               <p>Ily gondolatokban zavará meg Tarnóczinét a postakocsis.</p>
               <p>- A várba hajtsak-e?</p>
               <p>- Állj meg a domb alatt! Majd szólítalak.</p>
               <p>Tarnócziné leszállott.</p>
               <p>Gyalog haladott föl a dombon.</p>
               <p>Egyszerre fényözön csapott szemébe.</p>
               <p>A nagyterem; oda terítették ki Zsigmondot - gondolá.</p>
               <p>Sietett a nehéz bunda s a szaggatott lélegzés dacára.</p>
               <p>Lába kövekbe botlott, a veríték csurgott homlokáról. - Nem tesz semmit! Ki ügyelne
                  most egészségére, életére!... Bosszú! A bosszú!</p>
               <p>A kapuhoz ért.</p>
               <p>Teli kocsikkal az udvar. Csillog-villog a főterem, sokkal inkább, mint Szebenben
                  az a szoba, hol Sára feküdt... Most ő a sírboltban alszik! De mi történik itt?</p>
               <p>A kapu mellé vonult Tarnócziné, várva az első kilépőre, hogy előhíreket
                  szerezhessen.</p>
               <p>Erdőmesterünk lépett ki. A holdsarló alig világítja.</p>
               <p>- Hogyan halt meg Mikes Zsigmond nagyuram?</p>
               <p>- Félrebeszél kegyelmed? Zsigmond úr egészséges, mint a makk.</p>
               <p>- S az asszony?</p>
               <p>- Virít.</p>
               <p>- Miért hát e sokaság, e világítás?</p>
               <p>- Mert Kassai uram őnagysága tegnap elhozta a fejedelem kegyelmét.</p>
               <p>- Ne űzzön tréfát egy szegény asszonnyal.</p>
               <p>- Ma tánc van. Jöjjön be kegyelmed, s nézze meg, ha tetszik.</p>
               <p>- Ha... zudsz!</p>
               <p>Ekkor megzendült a teremben a hegedű és tárogató. Régi nóták, húszévesek, Heródiás
                  leányainak korából!</p>
               <p>Az erdőmester egy tagolatlan, de iszonyú sikoltást hallott.</p>
               <p>Tarnócziné holtteste a földön hevert.</p>
               <p>Segítség érkezett, s a halottat azon szobába fektették, hová régen férjével együtt
                  volt beszállásolva.</p>
            </div>
            <div type="chapter">
               <head>23</head>
               <p>Kevés említenivalónk van még.</p>
               <p>Rákóczi tekintetbe vevén életének Mikes Móric által történt megmentését s a hű
                  szolgálatot, melyet Mikes Mihály és Kelemen bizonyos ügyben eddig is tettek és
                  remélhetőleg még tenni fognak, előre elkészíté a kegyelmezési levelet, s
                  eredetijét rögtön Meggyesre küldé, úgyhogy az csak formaság tekintetéből nem
                  hirdettetett ki az ítélethozás napján. Ezen oklevél hiteles másolatát pedig egy
                  futár hozá Kassaihoz, oly utasítás mellett, hogy a korlátnok személyesen adja át
                  Mikes Zsigmondéknak, még mielőtt az ítélet híre megérkeznék.</p>
               <p>Kapronczai nagy úr lett.</p>
               <p>Lupuj leánya a litván herceghez ment nőül; de azért mégis volt némi viszálya a
                  moldvai vajdának az oláhországival. Rákóczi a már többé komolyan nem fenyegető
                  ügybe avatkozni, a Máté vajdával kötött szerződmény szerint, szükségesnek hivé.
                  Történt is némi puskatűzváltás. Az első összekoccanásban az erdélyi tábornak csak
                  egy halottja volt, s ez is mintha szándékosan kereste volna a golyót.</p>
               <p>Mikes Jánost értem.</p>
               <p>Nyugodjék békével!</p>
               <p>Regényem többi személyeinek sorsáról nincsenek adataim; pedig magam is szerettem
                  volna tudni: férjhez ment-e Mikes Mihály uramhoz a szép Judit asszony? Egy
                  történetbúvár barátom állítja, hogy Haller Péter második neje valami özvegy
                  Naprádiné lett volna, kivel a legboldogabb házassági szövetségben élt. Félek
                  bírálóimtól. Maradjon homályban e kérdés.</p>
               
               <trailer>.oOo.</trailer>
          
            </div>
         </div>
      </body>
  </text>
</TEI>
