<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU01034" xml:lang="hu">
    <teiHeader>
        <fileDesc>
            <titleStmt>
                <title>Márta, aki Máriának született</title>
                <author ref="viaf:309595549">Kende Júlia (1864-1937)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Vida Bence</name>
                </respStmt>
            </titleStmt>
            <extent>
                <measure unit="words">74375</measure>
                <measure unit="pages">172</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>Márta, aki Máriának született</title>
                    <date>2018-10-25</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/00600/01034"/>
                    <respStmt>
                        <resp>Original Electronic Edition</resp>    
                        <name>Lipták Éva</name>
                        <name>Erdélyi Zsolt</name>
                        <name>Fecz Ágnes</name>
                    </respStmt>
                </bibl>
                <bibl type="printSource">
                    <author>Kende Júlia</author>
                    <title>Márta, aki Máriának született</title>
                    <publisher>Pallas</publisher>
                    <pubPlace>Budapest</pubPlace>
                    <date>1934</date>
                </bibl>
                <bibl type="firstEdition">
                    <title>Márta, aki Máriának született</title>
                    <author>Kende Júlia</author>
                    <date>1934</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="F"/>
                <size xmlns="http://distantreading.net/eltec/ns" key="medium"/>
                <canonicity xmlns="http://distantreading.net/eltec/ns" key="low"/>
                <timeSlot xmlns="http://distantreading.net/eltec/ns" key="T5"/>
            </textDesc>
        </profileDesc>
        <revisionDesc>
            <change when="2021-10-19"/>
        </revisionDesc>
    </teiHeader>
    <text>
        <body>
            <div type="group">
                <head>ELSŐ RÉSZ.</head>
                <milestone unit="startSubChapter" n="1"/>
                    <p rend="head">I. FEJEZET.</p>
                    <p>- Márta! Má-ár-ta?!... Nézzétek?!... Ide se hallgat. Csak fut, szalad... Azt
                        is tánclépésben... Hát illik ez? Egy tizenkilencéves leánynak? Hát illik
                        ez?</p>
                    <p>- Persze, hogy illik. Levelet vár a vőlegényétől. Most van a posta
                        érkezésének ideje.</p>
                    <p>- Mégse szeretem, ha...</p>
                    <p>- Ugyan, kedves Tekla, hagyj fel az örökös gáncsoskodásoddal! Hagyd őt
                        békén!</p>
                    <p>- Én nem hagyom őt békén?</p>
                    <p>- Kezed szívedre téve, kedves sógorasszony, mondd, miért állsz mindig perben
                        vele? Miért ellenzed minden kívánságát, kérését?</p>
                    <p>- Hát ez már sok.</p>
                    <p>- Mondjak példát? Hát tegnap, amikor...</p>
                    <p>- ...amikor előleget kért a zsebpénzére, mert azt mondja: neki szüksége
                        van...</p>
                    <p>- ...minden olyan könyvre, ami vőlegényét érdekli. Ez esetben a «Cultur der
                        Renaissance»-ra Burckhardtól.</p>
                    <p>- Na!... Hát nincs igazam? Már hogy lehetne valakinek «szüksége» egy ilyen
                        szörnyű nevű könyvre? Aztán meg: hátha nem is fiatal leánynak való
                        olvasmány? Azt meg nem kívánhatja tőlem senki, hogy előbb én olvassam el,
                        mi?</p>
                    <p>Hódréthy alig látható mosollyal az ajkán felállt és mélyen meghajolt
                        sógornéja előtt, majd magas és feltűnően előkelő alakját kihúzva, zökkenős,
                        biggyedt léptekkel indult le a lépcsőn.</p>
                    <p>Amikor pedig egészen leért a kertbe, onnan kiáltott fel nevetve:</p>
                    <p>- Én is nagyon várom a postát. Milyen rabja is az ember annak a haszontalan
                        ujságnak!</p>
                    <p>Aki mindezideig szótlanul, de annál figyelmesebben követte a nyugalmazott
                        tengernagy és özvegy Hódréthy Lórándné vitatkozását, most óriási pápaszeme
                        mögül annyi gyűlölettel nézett a távozó után, mintha valami ősi ösztöntől
                        sarkalva, minden vágya az lenne, hogy minden porcikáját összezúzza és -
                        megegye. Csak azért, hogy nyomát se lássa többet.</p>
                    <p>- Ujság! Hallottad? - nevetgélt. - Ujság! Ó, a vén lator!</p>
                    <p>Tekla bárónő félig bosszankodva, félig érdeklődve nézett a fontoskodóra:</p>
                    <p>- Azt hiszed, levelet vár valami kis nőtől?...</p>
                    <p>- Nem tudom. De... - és ekkorára már Szokványi Szidónia - vagy ahogy hatvan
                        esztendeje és száz kilója ellenére még mindig nevezték: Szokványi Picike - a
                        túlszapora beszédtől meg-megbotló nyeldeklővel öntötte hallgatója fülébe a
                        pletykát. Ha pedig ő valakit nyelvére vett, azt addig gyúrta, görgette,
                        forgatta, míg a szerencsétlennek igazi énje úgy elmaradt, mint vedlő
                        kígyótól a bőre. A pletyka tökéletes bajnoknőjévé trenírozta magát, mert
                        ösztöne azt sugalta, hogy legalaposabban úgy befolyásolhatja Hódrét
                        úrnőjének gondoskodását, ha mindenki iránt bizalmatlanná teszi. Ezért - az
                        örökölt cselédséget kivéve - nem volt állandó szolgaszemélyzet a háznál.
                        Ezért nem jutott a kis Márta sem rendszeres tanításhoz. Picike gondoskodott
                        arról, hogy a fel-felfogadott nevelőnők valamelyes «skandalum» kilátásba
                        helyezett bombájával megfélemlítve, igyekezzenek hanyatt-homlok menekülni.
                        Picike mind­ezt úgy tudta beállítani, hogy Hódréthyné benne, az önfeláldozó,
                        a neki teljesen alárendelt, sajátmagát - ellenben - örökké másodsorba
                        helyező árnyéklény-szegényrokont lássa.</p>
                    <p>Türelmesen szövögetett láthatatlan pókfonalai az évek folyamán lassan-lassan
                        úgy körül­fogták Tekla bárónőt, hogy abból a kicsiny és kicsinyes világból,
                        amelyben élt, ki sem látott többé. Igaz, hogy azelőtt sem volt sok érintkező
                        pontja a külvilággal, mert a háztartás gondjain, bosszúságain kívül,
                        különben sem nagyon érdekelte a bárónőt Hódrét határain túl semmi. Egyetlen
                        igazi szórakozás csakis a naponként órákig tartó «bezique» volt, amelynek
                        tartalma alatt kedvére szidhatta, csúfolhatta, taníthatta Picikét, aki
                        ilyenkor fel-fellázadt néha, de csak azért, hogy annál bűnbánóbban
                        igyekezzék zsarnokának kedvét keresni.</p>
                    <p>Egyszer, régen, amikor Márta még alig volt tizennégyéves, Picike azt kérdezte
                        tőle:</p>
                    <p>- Valld be, Mártuska, hogyha rajtad állna, úgy-e egészen másképpen rendeznéd
                        be életedet, mint ahogy mi, akik téged szeretünk, azt neked berendeztük.</p>
                    <p>- Bizony, egészen másképpen! - nevetett szemébe a nyurga, kamasz gyerekleány.
                        - Először is, ha azt tehetném, amire vágyom, ezt az egész házat megtölteném
                        kedves emberekkel, víg emberekkel, bölcs emberekkel. Lenne itt táncmestertől
                        csillagászig minden rendű és korú és mindnek az lenne a kötelessége, hogy
                        velünk feledtessék az élet csúf oldalát és tanítsanak meg engem mindenre,
                        ami napsugárral telíti a lelket. Érti, Picike néni? Nem pókhálóval, de
                        napsugárral! - És már futásnak is eredt, mert a virágpalántákat akarta
                        megtekinteni, mielőtt nagybátyja visszaérkezik.</p>
                    <p>- Még csak ő hiányzott - mormolta Picike, szintén a nyugalmazott tengernagyra
                        gondolva. Mennyire gyűlölte Hódréthyt! Mennyire félt attól, hogy kis
                        intrikáiba esetleg bele fog majd látni.</p>
                    <p>Pedig igazán nyugodtan várhatta volna, mert az óceánok végtelenjéhez szokott
                        tengerész úgyszólván észre se vette a kicsinyes intrikákat, bár
                        hazaérkezésének első percétől kezdve ellenszenvet érzett Picike iránt.</p>
                    <p>- És ennek a kiállhatatlan nőnek az áldozata legyen az én kedves, bájos kis
                        húgom? - mor­mogta sokszor magában. - Nem! Ezt én nem engedhetem! Nekem
                        addig nem szabad nyugod­nom, míg a gyermeket ki nem szabadítom karmai
                        közül.</p>
                    <p>Azzal természetesen tisztában volt, hogy ezt máról holnapra el nem
                        érheti.</p>
                    <p>- De talán jobb is várnom, míg jobban kiismerem magam új környezetemben.
                        Végre is, rövid látogatásaimat kivéve, évekig távoltartottam magam őseim
                        fészkétől. Alapjában, ijesztően unalmas kis világnak érzem ezt a fészket ma
                        is. De mégis örülök, hogy visszajöttem, mert van egy csillaga: Márta.</p>
                    <p>Azt, hogy a kisleánynak csodásan fogékony esze van, rögtön tudta. De nagyon
                        meglepte, vagy inkább aggasztotta, amikor arról győződött meg, hogy minden
                        igaztalansággal, gyávasággal, de leginkább az árulással szemben, mennyire
                        teljesen elveszti önuralmát. - Hová fog ez vezetni? - töprengett
                        sokszor.</p>
                    <p>Visszatérésének második hónapjában történt valami, ami csak megerősítette ezt
                        az aggodal­mát.</p>
                    <p>A három hölgy a reggelire várva, kinn foglalatoskodott az erkélyen.
                        Körülöttük verebek, cinkék röpködtek, ugrándoztak, Hódréthyné kendermaggal,
                        morzsával kényeztette naponként őket, Márta valami csipkefélén babrált,
                        Szidónia ügyetlen kézzel epret válogatott befőzéshez, Hódréthyné ritkás
                        szövésű vászonból szálat húzott.</p>
                    <p>- El akarnék ezzel készülni, - mondta -, mert Terka azt jelentette, hogy
                        kifogytunk a gömölye­kendőből.</p>
                    <p>Márta tudta, hogy most sok panasz fog következni a juhsajt alacsony ára
                        miatt. Jó lesz menekülni.</p>
                    <p>- Megyek az agarakhoz - mondta hangosan, mialatt egy darab kenyeret
                        igyekezett eltüntetni a köténye zsebében, de az anyja rajtakapta:</p>
                    <p>- Hogyisne! Add csak vissza rögtön? - és már morzsolta is és szórta szét az
                        erkély kövezetére, ahonnan már rég elrepültek a jóllakott madarak. Majd
                        Mártához fordult:</p>
                    <p>- Mintha azoknak az undok dögöknek nem lenne elég jó a moslék is.</p>
                    <p>- De úgy örülnek szegények valami jobb falatnak.</p>
                    <p>- Hagyd abba, Márta! Jól tudod, hogy gyűlölöm a fajtájukat... örülj, hogy még
                        nem üttettem agyon valamennyit. Ezt is csak neked köszönhetik.</p>
                    <p>Márta lehorgasztott fejjel távozott. Az agarak apja kedvencei voltak: elég ok
                        arra, hogy édesanyja látni sem kívánja őket.</p>
                    <p>- Ti szegények! - szólt hozzájuk, amikor az ólhoz ért. - Fecske! Szellő!
                        Vándor! Ná-a-naa! Csak meg ne egyetek nagy örömötökben!</p>
                    <p>Egy csorba tálat húzott ki ballábával a szalma közül, de az teljesen száraz
                        volt, úgyszintén a mellette álló vödörféle is. Az agarak izgatottan
                        forgolódtak, vinnyogtak, panaszkodtak. Márta látta, hogy a cselédek -
                        ismerve úrnőjük ellenszenvét a kutyák iránt - megint éhen hagyták őket.
                        Mártában forrt a méltatlankodás.</p>
                    <p>- Hát Sólyom hol van?</p>
                    <p>Az agarak mintha megértették volna: keserves vonításba kezdett mind a három.
                        Márta rosszat sejtve sietett a konyhaépület felé. Éppen akkor ért oda,
                        amikor a szakácsnő, egy óriás husán­got két kézre fogva, az éléskamrához
                        igyekezett, a többi cseléd pedig ott szorongott nyomában és leste a
                        történendőket.</p>
                    <p>- Terka? Mit csinál? - kérdezte a kisleány, de az asszony nem felelt, hanem
                        egyre ezt motyog­ta:</p>
                    <p>- Megállj csak, megállj! Most jön a hadd el hadd! Megállj!</p>
                    <p>- Terka, hová szalad? Mit akar? - kiáltott rá Márta erélyesen.</p>
                    <p>Az oda sem hederítő szakácsnő helyett az inas válaszolt:</p>
                    <p>- Az asszonyságnak csak most jutott eszébe, hogy tegnap este az agárra zárta
                        a kamaraajtót és mivel egészen biztosra vehető, hogy azóta legalább egy
                        gömölyét bekebelezett őkelme, hát most meg akarja mustrálni.</p>
                    <p>- Mit?! Az agarat?</p>
                    <p>Erre már nem emberi hang felelt, hanem a szerencsétlen Sólyomnak fájdalmas és
                        rémült felordítása.</p>
                    <p>Mártát elfutotta a harag. Csak azt tudta, hogy a szakácsnő saját hibájáért az
                        ártatlan állaton áll bosszút. Egy ugrással ott termett, ahol Terka az első
                        suhintás után a másodikra készült.</p>
                    <p>- Nem tűröm. Érti? Nem tűröm... - kiáltotta Márta az asszony karját
                        megragadva, de a szakács­né durván taszította el:</p>
                    <p>- Még védelmezi? - sivította. - Agyon kell az ilyen pákász dögöt ütni...
                        Agyon...</p>
                    <p>Vastag combjával elállta az agár útját, hogy ne szabadulhasson. De Márta
                        felocsúdott meg­lepetéséből. Látta, hogy a bot ismét ütésre emelkedik.
                        Lihegve, mint a bosszúálló angyal, ragadta ki a husángot az ellenkező némber
                        kezéből s mielőtt bárki is megakadályozhatta volna, kemény csapást mért a
                        szakácsné kövér kezére. Majd Sólymot corkájánál fogva - futott, futott vele,
                        - elbújni, menekülni, hogy ne halljon semmit, hogy a zokogását ne láthassa
                        senki.</p>
                    <p>Önvádat, megbánást nem érzett. Pedig ennek az ügynek hónapok multán is
                        megvolt a követ­kez­ménye. Anyja hosszú ideig nem beszélt vele, ellenben
                        Picikével gyakran aggodalmasko­dott leánya veszedelmesen «túlságos»
                        hangulatai miatt. Na, hogy túlságos, az igaz! - toldította Picike
                        mindannyiszor. Amikor Hódréthy Zoltán előtt is szóvá tették ezt, a
                        tengernagy odaszólt sógornőjéhez:</p>
                    <p>- Emlékszel, Tekla? Még négyéves sem volt, amikor egyszer a levestosztó inas
                        előtt hirtelen felállt a földről - egyikünk sem vette észre - és a tál egész
                        tartalma azon forrón, egyenesen a fejére ömlött.</p>
                    <p>- Most, hogy mondod, emlékszem. Szinte látom is, hogyan indult Lóránd
                        összeszorított ököllel a megrémült Pista inas felé!</p>
                    <p>- Úgy van. De remélem, arra is emlékszel, hogy amint ezt a kisleány meglátta,
                        abban a pilla­natban abbahagyta a sírást és azt kiáltotta apjának: - Én
                        voltam a hibás, apa, nem a Pista... Én! - Mondd, Tekla, ti az ilyen
                        cselekedetekre nem kerestek más meghatározást, mint azt, hogy
                        «túlságos»?</p>
                    <p>Az a forrázási jelenet jutott ismét eszébe Hódréthynek, a Márta tizennegyedik
                        születés­napjának reggelén, amikor a nagybácsi húgával kora reggel a
                        nagyerdő legtávolabb eső széléhez lovagolt. Gyönyörű júniusi reggel volt.
                        Minden fűszálat külön-külön gyémánt­boglárral ékesítette volt a titkon
                        érkező és titkon eltűnő harmat.</p>
                    <p>- Milyen szép ma itt körülöttünk minden - mondta a tengernagy, de olyan
                        halkan, hogy Márta meg sem hallotta. Ő pedig révedezve azokat a reggeleket
                        vonultatta fel emlékezetében, melyeket eddig legszebbeknek tartott.</p>
                    <p>Körülnézett, de Mártát már jómessze látta maga előtt. - Szeretném tudni -
                        gondolta -, hogy az ő okos kis fejében minő hangulatot ébreszt a szépnek ez
                        a ragyogó megnyilatkozása. - Mivel «Fairy Queen»-t sohasem kellett arra
                        nógatni, hogy gyorsan iramodjék, csakhamar utólérte a leánykát:</p>
                    <p>- Hallod-e, Mártikám, ezt az ezer meg ezer hangot? A madarak felelgetnek
                        egymásnak, a bogarak zsongnak, cirpelnek, zümmögnek.</p>
                    <p>A leányka azonban dióbarna magyar szemével csak némán mosolygott. De annyi
                        szomorúság volt e mosolyban, hogy nagybátyja ijedten kérdezte: - Mi az, kis
                        leányom? És éppen ma? Születésnapodnak gyönyörű reggelén?</p>
                    <p>Márta elgondolkozva vont vállat:</p>
                    <p>- Talán éppen ez juttatott annyi régi dolgot eszembe. Ne törődj vele,
                        bácsikám.</p>
                    <p>- Már hogyne törődném. Mondd, mi bánt angyalkám?</p>
                    <p>Márta elébb egészen közel vezette lovát és ezt a nem várt kérdést dobta át
                        Hódréthynek:</p>
                    <p>- Zolti bácsi, vannak neked kedves emlékeid a gyermekkorodból?</p>
                    <p>- Hm - köhintett a tengerész. - Hát izé... már hogyne volnának. Persze, hogy
                        vannak. Most, hogy kérded, egészen tisztán látom, hogy vannak. De miért
                        kérded?</p>
                    <p>- Mert nekem nincsenek - felelte a leány keserűen.</p>
                    <p>Hódréthy idegesen rántott egyet lovának kantárán. Csaknem felállt a
                        kengyelben, úgy nézett át húgára, aki a szélben ide-oda lengő, kibontott
                        hajával, kipirult arcocskájával inkább egy régi kép apródjára, mint a
                        Hódréthyek családfájának egy most fakadó bimbajára emlékeztetett.</p>
                    <p>- Az esze is inkább fiúhoz illenék - jegyezte meg magában Hódréthy, ki tudná
                        hányadszor. - Csak az a könny, amit annyira igyekszik elnyomni... az egy
                        gyötrődő kis leányszív könnye... Szegény, szegény gyermek!</p>
                    <p>Hangos szigorúsággal szólt rá:</p>
                    <p>- Pedig mióta megszülettél, mindenki mindig csak imádott és kényeztetett. Ha
                        neked volnék, nem hálátlansággal gondolnék gyermekkoromra, kis húgám! Én így
                        tennék! Igy bizony!...</p>
                    <p>Márta már egészen összeroskadva ült nyergében és kétségbeesetten igyekezett
                        fel-feltörő zokogását megfékezni. Amikor végre szóhoz jutott, szégyenkezve,
                        bocsánatkérő alázattal nyuj­totta át kezét nagybátyjának s csak annyit
                        mondott halkan:</p>
                    <p>- Nem engem bántottak... de apa és mama egymást... és ez sokkal rosszabb.</p>
                    <p>- Hogyhogy? - kérdezte a tengernagy s már meg is bánta, hogy ezt tette, mert
                        íme rettentő mélységek égő sebéből fakadt a leányka válasza.</p>
                    <p>- Mindig az az örökös egyenetlenség, azok a durva szavak!... Azok a
                        kiszámított sértegetések, kárörömök, amikkel egymást gyötörték. És előttem,
                        mindig előttem!...</p>
                    <p>- Miért nem futottál el? Ki a kertbe, az erdőbe. Kicsi korod óta szereted a
                        könyveket, vitted volna magaddal a legszebbet. És feledtél volna. A kis
                        gyermek oly hamar felejt.</p>
                    <p>- Azt csak a nagyok hiszik, Zolti bácsi. Én tudom, mi az, amikor a képeskönyv
                        kihull a pici kézből, mert a gyermek azon töpreng, hogy odabenn a civódók
                        közül melyiknek van igaza.</p>
                    <p>- Apád elköltözött, amikor még alig voltál tízéves...</p>
                    <p>- Imádtam... Visszavártam... Nem jött.</p>
                    <p>- Itthon halt meg.</p>
                    <p>- Még nincs két esztendeje. Szörnyű emlék. Anyám orvost sem akart hivatni,
                        mert azt mond­ta... Meghallottam, amikor Picike nénivel egyszer
                        összesúgtak... Hallottam, hogy: «aki olyan gyalázatos betegséggel mert
                        hazajönni, mint «Lóránd», az csak kínlódjék, annyit, amennyit megérdemel».
                        Mondd, Zolti bácsi? Mit értsek az alatt, hogy: «gyalázatos betegség?» Annyit
                        gondolkoztam már rajta, de sehogysem találtam ki...</p>
                    <p>Most már Hódréthyn volt a sor, hogy a muslincákat vádolva kezdje a szemét
                        dörzsölni.</p>
                    <p>Pár órával később, anélkül, hogy egy szót elárult volna Márta vallomásából,
                        nagy tanácsko­zást tartott sógornőjével. Érvelt, magyarázott neki, hogy
                        milyen jól tenné, ha az iskolaév beálltával leányát egy külföldi
                        nevelőintézetbe adná.</p>
                    <p>- Neked is jobb volna, kedves Tekla, mert tudom, hogy ki nem állhatod a
                        «gubrisokat» a házban, már pedig a mai világban egy 15 éves úrileányt nem
                        lehet csak úgy nőni hagyni, mint a sóskarengőt!</p>
                    <p>- Ugyan kérlek! Márta ma is többet tud, mint kellene. Hiszen folyton a
                        könyveket bujja.</p>
                    <p>- Rendszer nélkül, mert nincs aki irányítsa. Összevissza, jót és rosszat.
                        Ahogy jön.</p>
                    <p>- Ezt már ne mondd, hogy jót és rosszat. Kérdem, honnan is jutna rosszhoz
                        ebben a házban? Mondd inkább: jót és unalmasat. De ez az ő dolga.</p>
                    <p>- Tegnap a Kaméliás hölgy-et láttam a kezében.</p>
                    <p>- Azt éppen én adtam neki. Ami abban a könyvben «olyan»... azt úgysem érti
                        meg. Ellenben szüksége van arra, hogy a franciában gyakorolja magát.</p>
                    <p>- Francia fordításban itt vannak Plutarch életrajzai is, miért zártad el
                        azokat előle?</p>
                    <p>- Egyszerűen azért, mert semmi kedvem arra, hogy a leányomból nevetséges
                        figura váljék. Életrajzok!? És még hozzá Plutarchtól! Hallatlan, legközelebb
                        még majd azzal áll elő, hogy Cicerót akarja olvasni. Na, még csak az
                        hiányzik. Sosem kap férjet, ha híre megy az ilyes­minek... Sosem!</p>
                    <p>Hódréthy meggyőződés nélkül bólintott, majd cirógatni kezdte azt a kis puha
                        kezet:</p>
                    <p>- Úgy tudom, hogy a svájci iskolák októberben kezdődnek. Megengeded, hogy
                        Mártát én vigyem ki?</p>
                    <p>Hódréthyné arca felderült:</p>
                    <p>- A magad költségén?</p>
                    <p>- Természetesen.</p>
                    <p>- Nem, nem, mégsem... De tudod mit? A Márta vasúti jegyét megmutyizzuk,
                        jó?</p>
                    <p>- Persze, hogy jó. Sőt neveltetésének költségeit is.</p>
                    <p>Hódréthyt, a világkörüli utazót, Montecarló jól ismert vivőrjét e pillanatban
                        nagyon mulattatta sógornője kicsinyes fukarkodási öröme. Boldog volt, hogy
                        megnyerte a csatát. Hát még, amikor húga szemében megpillantotta az
                        örömkönnyek felragyogását.</p>
                    <p>- Most pedig előtted a nyár, használd ki - biztatta Mártát Hódréthy.</p>
                    <p>- Hogy értsem ezt, Zolti bácsi?</p>
                    <p>- Úgy, hogy tanulj önfegyelmet.</p>
                    <p>- Tudom, hogy én vagyok a hibás, de mondjak valamit? Az a bajom, hogy bennem
                        motoszkál valami... valami örök sóvárgás, ami felfelé vonz, nagy, széles
                        látókörök szintjére. Bácsi, segíts! Hogyan fejezzem azt ki magyarul, hogy
                        harmónia, de nem zenei értelemben?</p>
                    <p>- Kiegyenlítettség?</p>
                    <p>- Igen, igen. Tehát bennem van egy örök sóvárgás a lelki békesség,
                        napsugaras, de még milyen napsugaras! kiegyenlítettsége után.</p>
                    <p>- Szóval, kislányom, a Sors azzal tréfált meg, hogy nemcsak kezet és lábat
                        adott neked, mint más halandónak, hanem szárnyakat is. Még szerencse, hogy
                        láthatatlanok ezek a szárnyak.</p>
                    <p>- Mit ér, ha olyan rettenetesen érzékenyek? Egy szó, egy tekintet, valami
                        igazságtalanság elég, hogy csattogjon az olló - és vérezzék a sebhely.</p>
                    <p>- Sebaj! Fiatal vagy. Izmosabb lesz a szárny, amely visszanő. Mert visszanő,
                        ez már átkod vagy szerencséd - ám elkerülhetetlen!</p>
                    <p>- És ha a végzet úgy akarja, hogy az olló mindig nagyobb és élesebb
                        legyen?</p>
                    <p>- Ne légy hálátlan, kisleány! Csak hálátlan ne légy!</p>
                    <p>Oly szép volt a nyár. Oly sokat lehetett a nagy nyárfa hosszú, kiálló ágán
                        ülni s ott zavarta­lanul olvasni. Márta egészen boldognak érezte magát.
                        Különben is, mióta elhatározott dolog lett, hogy október elején Svájcba megy
                        a «finishing school»-ba (ahogy Picike ujságolta, ma­gyarázta mindenkinek,
                        mindig az angol szót használva), mintha anyja is kedvessé akarta volna tenni
                        rövid itthonlétét.</p>
                    <p>Szó nélkül engedte, hogy akkor fogasson be a parádés hintóba, amikor kedve
                        tartja: sőt egyszer-másszor még pénzt is adott neki bevásárlásokra.</p>
                    <p>Két hónappal a tervbevett indulás előtt a főispán hivatalos levélben tudatta,
                        hogy a püspök bérmaútját Hódrét érintésével tervezik. Mikor is «özvegy
                        Hódréthy Lórándné, született báró Kelecsényi Tekla úrnő vendégszeretetét
                        bátorkodnak igénybe venni».</p>
                    <p>A főispánné ugyanekkor azt írta: «Kedves, egyetlen Teklájának», hogy az
                        egyházfejedelem kíséretében nemcsak a főispán és alispán érkezésére
                        számítson, «de még legalább 8-10 ven­dég­re. Meg is fogom őket később
                        nevezni, de most érd be angyalom azzal, hogy a vármegye színe-java fogja
                        hetedhét országban híres konyhád dícséretét zengeni».</p>
                    <p>Nosza, lett erre nagy készülődés. A jégverem csak úgy nyelte a sok frissen
                        fogott halat, rákot, leterített vadat, szelíd csirkét és a pástétommá
                        nemesített libamájat. Márta pedig minden posta érkezése után újra és újra
                        faggatta anyját, nénjét, bátyját, megtudták-e már végre, kik lesznek azok az
                        előkelőségek?</p>
                    <p>- Dehogy tudjuk - türelmetlenkedett a bárónő. - Ne kínozz még te is!</p>
                    <p>- Megnyugtatlak, édes Tekla - mondta egy nappal a nagy vendégjárás előtt a
                        tengernagy. - Itt van Kápolnássy Kázmér levele, amelyben az ő vendégjárását
                        írja le és felsorolja mindazokat, akik a püspököt kísérik. Ebből úgy látom,
                        hogy asszonyok érkezésétől nincs ok rémüldözni, ellenben nekem legalább
                        nagyon kellemes hír, hogy az öreg gróf Bárdffy Antal is útban van Hódrét
                        felé.</p>
                    <p>- Bárdffy Antal? - kérdezte Picike - Hortáról?</p>
                    <p>- Onnan.</p>
                    <p>- Úgy tudom, fia is van.</p>
                    <p>- Igen, sőt az is jön.</p>
                    <p>- Igazán? Hány éves? - érdeklődött Márta.</p>
                    <p>- Tizenhat... tizenhét. Ilyesmi - sietett a felelettel, (nehogy valahogy
                        megelőzze) a mindentudó Picike. - Mert mikor én... - és itt végnélküli
                        visszaemlékezés következett (amire különben senki se volt kíváncsi, de azért
                        ő csak mondta, mondta).</p>
                    <p>Márta türelmetlensége végre is gátat vetett a szóáradatnak s most már ő
                        kérdezett fárad­hatatlanul:</p>
                    <p>- Milyen az a fiatal Bárdffy? Van-e már bajusza? Hányadik osztályba jár?
                        Vajjon víg és őszinte pajtás? Fiú még, vagy ő is olyan útálatosan «felnőtt»,
                        mint amilyen Telekes Péter, amióta leérettségizett?</p>
                    <p>Olyan boldognak érezte magát arra a gondolatra, hogyha csak egy pár órára is,
                        de végre lesz egy nálánál csak egy pár évvel idősebb valaki, akivel szíve
                        szerint kibeszélheti magát: lóról, kutyáról, úszásról, tenniszről, a
                        csillagokról, a hazáról, a régmult hősökről és a Kugler-csoko­ládéról és
                        versekről és újra versekről. Mert Márta nagy titokban három nyelven is
                        verselt. Szóval száz és egy végtelen fontos témáról, melyek mind oly
                        színesen, forrongón, lüktetőn torlódnak az ő gondolatvilágában s melyekről
                        még sohasem beszélt senkivel. Mert hiszen az öregekkel lehetetlen ilyenekről
                        beszélni!</p>
                    <p>Tulajdonképpen az, hogy a fiatal gróf Bárdffy fiú és nem leány, nagyon
                        közömbösen érintette. Nem mindegy az? Az a fő, hogy megértő, jó pajtásra
                        leljen benne.</p>
                    <p>Egyelőre azonban nem sok alkalom nyilt a beszélgetésre, mert az a kékszemű,
                        szőkehajú gyermekember, aki apja után szófogadóan cipelte a kézitáskát,
                        azonfelül a sapkát, felöltőt, fényképezőgépet, látcsövet, minden kétséget
                        kizáróan erős rosszulléttel küzdött. Látszott rajta, hogy nagyfokú láz
                        gyötri s csakis a legnagyobb önfegyelem menti meg attól, hogy össze ne
                        roskadjon.</p>
                    <p>A hangos és örömteli üdvözletek árjában - Mártát kivéve - senki se vette ezt
                        észre. Márta annál szomorúbban látta kedves álmait veszélyeztetve.
                        Nekibátorodva nyujtotta ki a kezét:</p>
                    <p>- Adja csak ide azt a rettenetes «Feldstecher»-t! Akkora, mint egy távcső és
                        biztosan cseppet sem könnyebb. Adja csak, adja! Meg a fényképezőgépet is.
                        Nem? Miért nem? Hiszen látom, hogy alig áll a lábán.</p>
                    <p>- Kérem, hallgasson! - suttogta Bárdffy ijedten. - Nem szabad, hogy az apám
                        észrevegye.</p>
                    <p>- Akkor meg jöjjön. Levezetem a kertbe. Ott most senki sem jár. Pihennie kell
                        ebéd előtt... Lássa be, hogy muszáj. - S kézenfogva máris vonta, vezette, a
                        rózsalugason túl álló kényel­mes kerti székekhez.</p>
                    <p>- Üljön le szépen, szófogadóan. Igy ni.</p>
                    <p>- Mondja, lázas? - kérdezte, amikor látta, hogy jókedvű csacsogása nem lel
                        valami nagy vissz­hangra. - És ha lázas, mióta lázas?</p>
                    <p>- Azt hiszem, csak reggel óta. De ne törődjék vele kérem. Majd elmúlik, ha
                        megúnja.</p>
                    <p>- Aztán fáj valami?</p>
                    <p>- Hát, ha már kérdi, bevallom, hogy igen. A torkom. De nagyon.</p>
                    <p>- Miért nem mondja meg atyjának, hogy beteg?</p>
                    <p>- Mert nem vagyok beteg. Különben is még ma alig láttam. Más kocsin jöttem. Ő
                        a püspök­kel, én a Kápolnássy Kázmér kocsisa mellett.</p>
                    <p>- A bakon?</p>
                    <p>- Csakis. Ismer annál jobb helyet?</p>
                    <p>- Nem én! De tekintve fájós torkát, ez mégsem volt okos dolog.</p>
                    <p>- «Okos dolog?» Ki bánja? Csakhogy jöhettem!</p>
                    <p>Márta meglepetve hagyta abba a rózsaszedést:</p>
                    <p>- Ezt úgy mondja, mintha már rég tudna Hódrétről.</p>
                    <p>- Tudok is. Emlékszik Adeline kisasszonyra?</p>
                    <p>- Hogyne. Nagyon szerettem. Csaknem egy évig kihúzta itt a kedvemért, mert
                        nagyon szere­tett ő is engem. Ismeri?</p>
                    <p>- Persze. Amikor innen elment, nálunk volt Hortán.</p>
                    <p>- De hiszen akkor... akkor maga rég ismer valamennyiünket. Igaz?</p>
                    <p>- Különösen Picikét - adta meg a választ Sándor csendesen mosolyogva.</p>
                    <p>Márta most már, hogy elkészült bokrétája, elhallgatott s minden figyelmét
                        virágainak adta. Gyönyörködve nézegette azokat sorra, majd meg nagy
                        lendülettel tette más és más helyzetbe a csokrot. Egyszer egészen le,
                        csaknem a földre, aztán fel magasan a feje fölé, hogy az ég kékje képezze a
                        háttért, majd meg karját kifeszítve messze tartotta magától, mint egy
                        kelyhet, végre két kézzel átfogva magához vonta s arcát egészen beletemetve,
                        szívta be a bódító illatot. De egyszerre lelkifurdalást érzett, hogy
                        vendégéről közben teljesen megfeledkezett. Hibáját kiköszörülendő, sietett a
                        virágokat neki ajándékozni.</p>
                    <p>- Nézze - magyarázta. - Látott már valaha szebb sötét bársonyt? - és egy
                        «Menotti Garibaldi»-ra mutatott, melynek oltványát még a nagyapja kapta
                        nagytitokban, valamikor a hatvanas évek legelején Itáliából.</p>
                    <p>Most már a fiatal Bárdffyn volt a sor, hogy a rózsákat rendre megcsodálja,
                        szagolgassa. Neki egy «Maréchal Niel» tetszett legjobban s miután kellőleg
                        kiélvezte illatát, Mártának nyujtotta:</p>
                    <p>- Szagolja csak. Úgy-e isteni?!</p>
                    <p>- Remek, - felelt a kisleány, mialatt újra betemette arcát a rózsák közé,
                        hogy minden egyes szirmát külön érintse simogató ajkával.</p>
                    <p>- Szent Isten! Vigyázzon! - kiáltotta Sándor ijedten - még megkapja a
                        torokfájásomat ezektől a rózsáktól!</p>
                    <p>Jókedvű kacagás volt a felelet. Csengő kacagás, amely azonban egyszeriben
                        rémült segély­kiáltássá változott. Mert a fiatalember felállt, hogy a ház
                        felé induljanak, de ájultan terült el a pázsiton.</p>
                    <p>A lóhalálban előkerített orvos hamarosan meg is állapította: Itt kérem, a
                        vörheny iskola­példájával állunk szemben, miért is kérem a fiatal grófot
                        mindenkitől elkülöníteni. - Ha ugyan már nem késő - súgta Hódréthynek.</p>
                    <p>A leggondosabb ápolás sem óvhatta meg a fiatal Bárdffyt attól, hogy az
                        életnek és halálnak mesgyéjére ne kerüljön. Voltak napok, amelyek csak
                        annyiban különböztek egymástól, hogy a kétséget a kétségbeesésig fokozták.
                        Voltak napok, amikor sürgető táviratok hívták a pesti orvosok
                        legkiválóbbjait a beteg ágyához. S jött egy nap, amikor ők is csak azt
                        suttogták: - Itt már csak a csoda segíthet.</p>
                    <p>És mialatt a Hódréthy tengernagy kis házában a fiatalember ágya körül
                        bánattól roskadozó szülei imádkoztak azért a csodáért, a nagy kert túlsó
                        végén, a Hódréthy-nemzetség ósdi kasté­lyá­ban szintén lábujjhegyen járt
                        mindenki s könnyeket törülgetett köténye csücskébe a leg­utolsó kis
                        konyhaleány is. Mindenkinek szemefénye, a kis Mártuska is - láztól
                        gyötörten, kínzó fájdalmak kínpadjára feszítve - küzdött, viaskodott a
                        rettenetes kórsággal.</p>
                    <p>De nem hiába küzdött sem ő, sem a fiatal gróf. Mindkettőjüknél győzött a
                        fiatalság makacs élniakarása.</p>
                    <p>Négy hét sem mult el, amikor az orvos megengedte, hogy kivihessék őket a
                        szabadba.</p>
                    <p>- Te természetesen még legalább húsz napig a vendégem maradsz - jelentette ki
                        a tengernagy, mire egy feltűnően megnyurgult, sápadt, nagyon lefogyott,
                        remegőlábú, de az életörömtől sugárzó fiatal fiú csak annyit felelt:</p>
                    <p>- Jó az Isten, Zoltán bátyám!</p>
                    <p>Hogy Márta mit felelt volna hasonló rendelkezésre, nincsen feljegyezve.
                        Amikor legelőször Mártát a kertbe vitték s megpillantotta a párnákkal
                        telerakott, hosszúra nyitott két hajószéket, amelyek egyikén már ott feküdt
                        Bárdffy Sándor boldogan hunyorgatva a nap felé, bizony, az ő szeme is
                        felragyogott az örömtől.</p>
                    <p>Micsoda kedves, békességes, ezerszeres kárpótlást adó, gyönyörű napok
                        következtek az elszenvedett testi kínok után!</p>
                    <p>Márta akkor tanulta meg, hogy ami után kisgyermek kora óta ösztönszerűleg
                        sóvárgott, a lelki ki­egyenlítettség bársony simogatása, nem tévelygő
                        elképzelés, de igenis létezik, sőt - elér­hető...</p>
                    <p>- Most rátaláltam erre a boldogságra. Tartom. Az enyém! - ujjongott magában,
                        mialatt ő és társa lassan-lassan és fokról-fokra újra birtokukba vették
                        mindazt, amit a betegség elrabolt tőlük: fiatalságuk tudatát s a velejáró
                        lelkesedést minden iránt, ami szép és nemes. És vissza­jött az életbe vetett
                        bizalommal önbizalmuk is, ami viszont nagy titokban elsuttogott nagy
                        terveikben jutott kifejezésre. Víg kacagásuk néha még Hódréthynét is
                        kibékítette sorsával. Nagy szó volt ez, amikor örökké hadilábon állt
                        vele.</p>
                    <p>Picike néni nem árulta el senkinek, hogy már kétszer volt fültanuja a
                        gyermekek beszélge­tésének. Nem is véletlen fültanuja. Annál méltánylandóbb,
                        sőt meghatóbb az, hogy nem árulkodott. Pedig csak az Úristen tudhatja, hogy
                        milyen önfeláldozásába került a hallottakat nem
                        felcicomázni és leadni. De ez egyszer győzött talán nem is annyira a
                        jóság, mint inkább a multnak aranyporából, még több könnyéből, émelygősen,
                        kesernyésen édes emlékcukrából leszűrődött érzelgősség, ami a nyolcvanas
                        évek idősebb asszonya és hajadona lelkivilágának olyan dédelgetett, olyan
                        parádés holtsúlya volt.</p>
                    <p>Igazában, amikor Szokványi Szidónia elsőízben lopakodott a fagyalbokrok
                        sűrűjébe, hogy onnan lesse meg és közvetlen közelről hallhassa a fiatalok
                        beszélgetését, a leghamisítatlanabb rosszakarat vezette. De, ahogy meglátta
                        a fiúnak szőke fejét a lány sötétszőke fürtjei mellett egy füzetkére
                        hajolva, hirtelen támadt meghatottságtól nagyot dobbant a szíve. Kéretlen,
                        váratlan egy kép bontakozott ki negyven évvel ezelőtt elraktározott
                        emlékeiből. Egy kép... A legszebb, a legféltőbb kegyelettel őrzött. Az,
                        amelyet minden esztendő, amely azóta eltelt, újabb és újabb szépségekkel
                        festett át és tökéletesített.</p>
                    <p>- Ugyanígy ültünk mi is... Én és Tamás... Szorosan egymás mellett... -
                        sóhajtott fel és úgy érezte, hogy nem tudja visszatartani hangos zokogását.
                        Mégis a kíváncsiság, hogy azt a verset, amit Sándor éppen olvasni kezdett,
                        elejétől végéig meghallgassa, erőt adott neki. Csak néma könnyei peregtek
                        fonnyadt arcán végig feltartóztathatlanul...</p>
                    <p>Amit Bárdffy Sándor, a leány egyik kezét a kezében tartva, félig olvasott,
                        félig elszavalt, ekként hangzott:</p>
                    <p>Jó éjt! Az akácfák sűrű lombja alatt,</p>
                    <p> Már minden álmodik, már minden hallgatag.</p>
                    <p> Az alvó madarat ne költse fel szavunk,</p>
                    <p> Lépjünk halkan, amint az úton haladunk.</p>
                    <p> A virágkehelyben picinyke tündérek,</p>
                    <p> Szerelmet rabolva szerelmet ígérnek,</p>
                    <p> Illattól mámoros a csapodár lepke,</p>
                    <p> Keblét piros rózsa tartja átölelve,</p>
                    <p> Gyönyörtől boldogan álmodik itt minden,</p>
                    <p> Ne zavarjuk őket, távozzunk el innen!</p>
                    <p>Jó éjt! A csillag nem ragyog úgy, mint szemed,</p>
                    <p> A tündérkirályné nálad szebb nem lehet,</p>
                    <p> Lepkék, esti szellők, virágillatárja,</p>
                    <p> Nem mámorít úgy, mint engem csókod lángja.</p>
                    <p> Jer közel egészen. Csókolj meg még egyszer,</p>
                    <p> Mondd, hogy nem feledsz el, ó, mondd százezerszer.</p>
                    <p> Aztán, Isten veled, lelkem követ téged,</p>
                    <p> Legszebb álmaidnál szebb legyen az élet,</p>
                    <p> Örök szerelemről álmodozzál szépen,</p>
                    <p> S felébredve örök hűséget adj nékem!</p>
                    <p>Amikor Sándor a vers végéhez ért, kissé szepegve, kissé bizonytalanul s mégis
                        boldog előérzettel kérdezte Mártától:</p>
                    <p>- Tetszik?... Szereti?...</p>
                    <p>A leány feleletképpen gyöngéden kivette a fiú kezéből a versekkel teleírt
                        füzetet és ráhajolva ajkával érintette azt. Olyan meggyőződéssel, áhítattal,
                        mintha imádságos könyvet csókolt volna meg... Ám sem neki, sem Sándornak nem
                        jutott eszébe, hogy a versbéli csókot meg is lehetne adni.</p>
                    <p>Picike néni, aki rejtekéből mindent látott, mindent hallott, álló helyében
                        megfogadta, hogy ezután ennek a két szép gyermeknek a pártján lesz - mindig,
                        mindig.</p>
                    <p>- Ó, mert nincs is szebb a fiatalságnál...</p>
                    <p>Sajnos, ez a lelkes elhatározása nagyon lehiggadt estére, mert azok az
                        «ijesztőn modern» gyermekek újra csupa hátborzongató dolgokról beszéltek...
                        Ahogy ott üldögéltek a rózsák közelében, csak úgy rajzott körülöttük az,
                        hogy: «limes», meg «rython», meg «tanagra», meg «hyalith», meg «Aci
                        Reale»...</p>
                    <p>- Szörnyűség!...</p>
                    <p>- Csak azt szégyelem - hallotta Mártát Picike -, hogy még mindig nem tudok
                        latinul.</p>
                    <p>- Annyi baj legyen - nevetett Sándor. - Sokkal fontosabb az, hogy bírna-e már
                        versenyt futni velem? Csak addig a nagy platánfáig, ni.</p>
                    <p>S mielőtt a bámuló nagynéni megtilthatta volna, már neki is iramodtak. Igaz,
                        hogy fele úton már mind a kettő kénytelen volt nagy hirtelen fűbe, fába
                        kapaszkodni, hogy el ne essék. De másnap azért mégis újra úgy kergetőztek a
                        gyepen, mint két kiszabadult kölyökagár. Amikor pedig ebbe is beleúntak,
                        kiválasztották maguknak a legmagasabb szénaboglyát s annak tetején ülve
                        olvasták egymásnak Klopstock Messiás-át. Sőt, elhitték magukról és
                        egymásról, hogy szeretik ezt az öreg époszt. Hogy nagyon, nagyon szeretik.
                        Pedig igazában - csak egymás hangját szerették hallgatni.</p>
                    <p>Hódréthy Zoltán örömmel, de némi aggodalommal figyelte húga átváltozását. A
                        túlérzé­keny­ségre, szárnyaszegett elmélyedésre hajló gyermek íme, most
                        derűs jókedvvel védte ki anyja vagy nénje oktalan gáncsoskodásait. Látszott
                        rajta, hogy lénye egészen más gondolatvilág felé figyel és ami nem onnan jő,
                        az nem is érdekli.</p>
                    <p>- Mi lesz ebből? - töprengett a megértő nagybácsi. - Az idő múlik. Napok
                        kérdése, hogy Sándornak el kell innen menni... És azután?... Lehet, hogy
                        sohasem látják többé egymást... Vagy ha igen... Ki tudja milyen más szemmel
                        látják meg egymást?!...</p>
                    <p>A fiataloknak dehogy jutott ilyesmi eszébe!</p>
                    <p>- Tudja a régi székely mesét? - kérdezte a fiú egy nappal elutazása előtt. -
                        Hallgasson ide, Márta: Az Úristen szereti a mogyorót. Gyémántkéssel
                        feszegeti ketté a héját s megeszi a gyümölcsét. A kétfelé vágott üres
                        héjakat aztán ledobálja a földre. Egyik félből lesznek a lányok, másik
                        félből a fiúk. S ezek mind-mind elindulnak, mennek, mendegélnek, valamennyi
                        csak azért, hogy keressék, megtalálják azt az egy mogyoróhéjat, amely az ő
                        énjüknek a másik fele.</p>
                    <p>- S ha megtalálják?</p>
                    <p>- Akkor a jó Istenke egymást megértő szeretettel tölti ki az üres
                        héjat...</p>
                    <p>- S ha rájönnek, hogy ők ketten mégsem ugyanegy mogyorónak a részei?</p>
                    <p>- Az bizony nagy sorstragédia!... De Márta?!... Úgy-e? mi olyan két kis
                        mogyoróhéj vagyunk, akik a nagy mindenségben máris egészen, de egészen
                        bizonyosan - egymásra találtunk?...</p>
                    <p>A kislány rábólintott, nagyon lassan, nagyon komolyan egy vallomásnak beillő
                        igent, de szól­ni nem szólott egy szót sem. Érezte, hogy úgysem tudná
                        kifejezni azt a határtalan boldogsá­got, mely Sándor kérdésére egész valóját
                        betöltötte.</p>
                    <p>Még a válás sem hatott rájuk leverőleg, annyira biztosak voltak, hogy az ő
                        jövőjük csak jót hozhat.</p>
                    <p>Azonban az idő, a nagy távolságokat véve munkatársul, elkezdte szürkítő,
                        tompító munkáját.</p>
                    <p>Bárdffy Sándor évekre külföldre került, ahová szülei is követték. Előbb
                        Oxfordban tanult. Mikor pedig kivívta magának a «tripos» dicsőségét, apja
                        biztatására egy tudományos expedí­cióhoz csatlakozott, amely Sziciliában
                        ásatásokat végzett. Hódréthy Márta is elkerült hazulról, hogy egy svájci
                        nevelőintézetben csiszolgassa sokoldalú tehetségét. A komoly tanulás
                        mellett, soha nem álmodott gyönyörűségét lelte a különböző sportokban. Rövid
                        időn belül elérte, hogy elismert első lett, nyáron a tennisznél, télen a
                        korcsolyapályán. De ami lelki fejlődésére leg­jótékonyabban hatott: az a
                        sokféle nemzethez tartozó társainak örökös jókedve, gondtalansága és főként
                        az övétől egészen elütő észjárása volt. Hazulról hozott hangulatából
                        hamarosan ki­gyógyították a malícianélküli vidám kacagások. Látóköre
                        kiszélesedett. Bárdffy Sándorról ezt írta volt imádságos könyvébe:</p>
                    <p>Lelkes a nézése, büszke a járása,</p>
                    <p> Kárpáthy Zoltánnak eleven képmása.</p>
                    <p>Azt azonban, hogy ott a gleccserekre néző, zúgó patakot hallgató, a fenyők
                        friss illatát be­lélegző stílszerű faházban mennyi titkos könny vegyült
                        mégis a sok szívből jött kacagásba, sohasem árulta el senkinek.</p>
                    <p>Mert az történt, hogy míg az elválásukat követő első hónapokban úgyszólván
                        naponként ér­keztek a végnélküli, kedves, várva-várt levelek, addig a
                        második évben csak rövid tudósítások jöttek, két-három hétben egyszer. A
                        harmadik esztendő utolsó felében már hónapok teltek el, mialatt egy-egy
                        szűkszavú levelezőlap megtalálta az utat az Etna aljáról a Matterhorn
                        olda­láig.</p>
                    <p>Márta nem tudta mire vélni ezt. De inkább meghalt volna, semhogy megkérdezze.
                        Akárcsak Sándor, aki fiatalos dacból, önkínzásból tartózkodott attól, hogy
                        magyarázatot kérjen. Mert ő is szenvedett, ő is keserű vádakkal illette
                        gondolatban egykori játszótársát, mert szíve vérével írt leveleire soha, de
                        soha nem kapott egy igazi levelet, egy igazi választ.</p>
                    <p>- Végre is, ami sok, az sok! - lázongott és elkeseredett meggyőződéssel bízta
                        a tűzhányóhegy visszhangjára azt a magyar nótát, amely fennen fogadkozik,
                        hogy - «nem leszek asszony bolondja»... Arra persze sohasem gondolt, hogy a
                        mult század nyolcvanas éveinek hajadonjait arra oktatták legszigorúbban,
                        hogy: fiatalemberekkel soha, semmi körülmények között, nem illik levelezni.
                        Aki pedig e parancs ellen vét: jellembe vágó, nagy hibát követ el!</p>
                    <p>Ha Sándor ezt tudta volna, sok-sok szomorúságtól menthette volna meg
                        mindkettőjüket. Hiszen Mártának a nyilt levelezőlapokon írt rövid mondatai
                        annyi édes üzenettel voltak telisteli annak számára, aki tud olvasni a betűk
                        között.</p>
                    <p>Az egyiken ez állt: «Gondolok a hódréti rózsákra!» A másikon: «De jó volna,
                        ha itt lehetne - velünk!» A többesszám biztosan nem volt egyéb, mint a saját
                        lelkiismeretének a megnyug­tatása.</p>
                    <p>Egyszer pedig Márta még tovább ment. Egy kép alá, két bekötözött fejű beteg
                        cica alá azt merte írni - igen azt -, hogy: «Talán vörhenyesek - a
                        boldogok!»</p>
                    <p>Ha Sándor látta volna a leány lángoló arcát, amikor ezt leírta. Ha sejtette
                        volna lelki tusáját, főként: ha ez a vallomásnak beillő kis felsírás nem
                        négyévi távollét után jut kezéhez, - be másképpen fogadta volna! De így
                        csupán azt látta, hogy megint csak egy levelezőlap, ismét csak másfél sor
                        írással.</p>
                    
                <milestone unit="endSubChapter" n="1"/>
                <milestone unit="startSubChapter" n="2"/>
                    <p rend="head">II. FEJEZET.</p>
                    <p>Négy év nagy idő, - kivált, ha lepergése közben a gyermekből férfi, a
                        kisleányból hajadon lesz.</p>
                    <p>Hódréthy Márta sem gondolt már a fiatal Bárdffyra a régi, sajgó
                        ábrándozással. Már neki sem fájt, ha nem kap hírt felőle, már megszokta azt,
                        hogy ne várja és ne remélje a viszontlátást. De azért átmentette, mégpedig
                        azon hamvasan, azon szívetmelegítőn mentette át nagyleánysá­gának gazdag
                        lelkivilágába gyermekkorának azt a ragyogó emlékét. Alighogy átlépte újra a
                        szülői ház küszöbét, mintha csak kapuk és ablakok zárultak volna be mögötte,
                        körülötte és ő ismét abban a szűkös börtönben érezte magát, amiből Hódréthy
                        Zoltán négy év előtt kimen­tette. Sőt, talán a valóságnál is sivárabban
                        látott maga körül mindent, a kedves emlékű nevelőintézetre gondolva. Egy
                        meglepetésért mégis őszintén hálás volt anyjának. Újonnan, szépen
                        berendezett kis szoba várt reá a ház nyugati szárnyában.</p>
                    <p>- Köszönöm, édes jó mamikám - örvendezett, mialatt Hódréthyné kezét újra és
                        újra csókokkal borította... - Jaj be gyönyörű! Te nem is tudhatod, mamám,
                        hogy milyen nagy jót tettél velem.</p>
                    <p>Aztán, miután minden zsöllyét és pamlagot kipróbált, minden szekrényt és
                        fiókot kinyitott, becsukott, minden tükör előtt megállva, mélyen bókolt és
                        mosolygott, végül az íróasztalhoz lépett.</p>
                    <p>- Mit szólsz ehhez a szobához, öregem? Vetted észre, hogy éppen a hosszú
                        hársfa-alléera nyilnak ablakaim? Minden nyáron idehallom majd a méhek
                        zümmögését. Kileshetjük a madarak legtitkosabb családi ügyeit. És még
                        valami! Amikor írni akarok...</p>
                    <p>- Márta? Miket beszélsz össze-vissza? - csattant fel Hódréthyné hangja
                        rosszaló szigorú­sággal. Tudod, hogy ki nem állhatom a túláradó rajongást!
                        Már az apádnál sem állhattam ki. Aztán meg, hogyan értsem azt, hogy írni
                        akarok? Mi?...</p>
                    <p>- Egy cikkre, amit a «Journal de Genéve» szerkesztőjének ígértem.</p>
                    <p>- Elég rosszul tetted, mert...</p>
                    <p>- De hogyan is juthatott ilyesmi eszedbe? - kontrázott unokanővérének az
                        éppen belépő tisztes vénkisasszony. - Aztán hadd hallom, mi lenne abban a
                        híres cikkben, mi?</p>
                    <p>Márta kezdte önuralmát veszteni.</p>
                    <p>- Ha tudni kívánja, kedves Picike néni, ezúttal Mikszáthról...</p>
                    <p>- Kinek kell az?</p>
                    <p>- Mivel Jókairól írt kis tárcám nagyon tetszett a svájciaknak...</p>
                    <p>- Mi-it? Te cikket írtál, ami meg is jelent? - kiáltotta a két hölgy
                        rémüldözve. - Legalább névtelenül?</p>
                    <p>- Sőt ellenkezőleg - nevetett Márta - és most...</p>
                    <p>De nem folytathatta tovább, mert nagynénje kezeit összecsapva, hadarta:</p>
                    <p>- El vagyok szörnyedve! És csak azt mondhatom - úgy-e, Teklám? - hogy nekem
                        ebben a korban - úgy-e, Teklám? - kisült volna a szemem, ha a saját nevemet
                        nyomtatásban meg­pillantom. Kivéve a báli tudósítások rovatában. Úgy-e,
                        Teklám?</p>
                    <p>- Elvárom, hogy az estéket velünk töltöd a szalonban - szólalt meg újból
                        anyja - s nem holmi haszontalan firkálással.</p>
                    <p>- Csak legalább Zoltán bácsi jönne már haza! - gyötrődött Márta titkon. -
                        Pedig hinni akarom, mindennek dacára, hinni akarom, hogy szép az élet. De...
                        Hátha a Végzet nálam úgy intézte, hogy az én életem sem szép, sem jó ne
                        legyen?... De úgy-e nem?... Én jó Istenem! Úgy-e nem?</p>
                    <p>A késő este vetette haza és azzal a kifogással, hogy a feje fáj, egyenesen
                        szobájába vonult.</p>
                    <p>A cikk azonban örökre megiratlan maradt.</p>
                    <p>Másnap, alighogy megreggelizett, a Badallóhoz sétált és ott gyönyörűséggel
                        nézte a nap ezer és ezer szilánkra aprózódó sugarait. Ott csillantak,
                        villantak, siklottak, tűntek, visszajöttek a sugarak az örvénylő víz
                        forgatagában.</p>
                    <p>- Mik vagytok? - kérdezte tőlük. - Danae aranyesője? Sellők tépett hálója? Ti
                        persze azt nem tudjátok, hogy legutóbb a Róne-ban gyönyörködtem bennetek.
                        Lehet, hogy az öreg Matterhorn­nak e percben a homlokán van még sűrű
                        felhőkből szőtt éjjeli sapkája, de rögtön le fogják azt onnan venni az
                        égbeli angyalkák, hogy napsugárdiadémmel koronázzák fehér kopaszkáját.</p>
                    <p>- Ejh! Mire való magamat odaképzelni? Most itt vagyok... Itt kell maradnom,
                        tehát itt kell megtalálnom, ami érdekeljen... Nehéz lesz... Nagyon
                        nehéz...</p>
                    <p>Ekkor már ott ült a nagy körtefa tövében, ahol magasranőtt vadvirágok
                        hajladoztak körülötte. Egy pici piros pont vonta magára figyelmét. - Nini?
                        Katibogár!</p>
                    <p>- Várj, Katicám! Látom, hogy mennyire igyekszel. Hát mondok neked valamit:
                        mire fel fogsz jutni ennek a hosszú-hosszú fűszálnak a tetejére, legalább
                        három perc fog eltelni. Gondold meg, milyen jó tudni, hogy három perc
                        elmúlik abból a rettenetesen lassan telő időből, amit morzsolgatnom kell
                        életem céltalan, céltalan, céltalan taposómalmában.</p>
                    <p>Most már tisztában volt azzal, hogy nappal az ócska fehérneműek foltozására
                        fogják, este meggátolják a tanulásban. Mindez miért? Véletlenségből? Nem.
                        Elvből! Mert anyja úgy véli jónak, hogy egyrészt leányhoz illő férjváró
                        tétlenségben töltse napjait, másrészt, hogy edzve találja a majdan egészen
                        biztosan elkövetkezendő rossz sors, balsors.</p>
                    <p>- De, Istenem! Ha ez csakugyan így van rendjén, akkor fiatalságomat miért
                        adtad nekem?</p>
                    <p>- Lehet jó kertész az, aki mesterséges deret csinál almafanyíláskor? Nem. Itt
                        valami nagy-nagy hibának kell lenni. Szegény jó mama a legjobbat akarja,
                        tudom, de így valami szörnyű megrablásnak leszek az áldozata hovatovább.</p>
                    <p>Nem három, de tíz perc múlt el, mire a kis katicabogár, küzdelmes újra- és
                        újrakezdés után végre feljutott a rezgő fű gyémánt koronájára. Pár
                        pillanatig csaknem aléltan pihent ott nagy fáradsága után, de aztán
                        egyszerre valószínűleg eszébe juthatott, hogy szárnyai vannak, mert íme
                        bontogatni kezdte azokat.</p>
                    <p>- Milyen butus vagy, kis öregem - korholta Márta. - Mért nem ezen kezdted?
                        Mennyi fárad­ságtól kímélhetted volna meg magadat... Aztán meg: nem venni
                        tudomást arról, hogy repül­hetsz, szállhatsz!... Hol volnék én, ha szárnyaim
                        lennének!...</p>
                    <p>- Halljam, hol volnál?... - s Márta kitörő örömmel vetette magát nagybátyja
                        karjába...</p>
                    <p>- Te édes, édes Zoli bácsi! Csakhogy megjöttél. Úgy-e, most már itt maradsz
                        velem?</p>
                    <p>- Dehogy maradok! De te sem...</p>
                    <p>- Hogyan? Hogy én sem?</p>
                    <p>- Mert viszlek.</p>
                    <p>- Hova? Mondd már hová?!... De különben minek mondanád... Mama úgysem fog
                        elengedni.</p>
                    <p>- Ide pillants, húgom - súgta hamiskás hunyorgatással Hódréthy, mialatt
                        oldalzsebéből egész csomó ezresbankónak a csücskét huzigálta elő, de csak
                        egy pillanatra. - Mit szólsz ehhez, mi?</p>
                    <p>- Nem értem, bácsi...</p>
                    <p>- Ejnye, no, csókolom az eszecskédet... Hát hallgass ide, butuskám:
                        nyertem... Sok, nagyon sok pénzt nyertem.</p>
                    <p>Márta ijedten nézett rá:</p>
                    <p>- Kitől?</p>
                    <p>De nagybátyja jóízűen nevetett:</p>
                    <p>- Kitől? Hát senkitől. Soha életemben nem játszottam nagy pénzben egyes
                        emberekkel. Arravaló Montecarlo, meg Baden-Baden, meg Ostende. Ezek mind nem
                        zsebek, de zsákok. Amelyekből, ha a Szerencse azt súgja, hogy «markolj«, hát
                        lelkiismeret nélkül markolok. Most is azt cselekedtem. Most aztán azért
                        jöttem haza, hogy magammal vigyelek.</p>
                    <p>- El? Engem? Hova?</p>
                    <p>- Válassz.</p>
                    <p>- És a mama?</p>
                    <p>- Bízd rám. Válassz. Párizs? London? Madrid? Hová vágyol? Csak valamelyik
                        világrészbe? Vagy: körül a világon? Nos? Egy-kettő! Halljam...</p>
                    <p>Márta visszaült a fűbe s hirtelen elhatározással odanyujtotta kezefejét a
                        katibogárhoz. Az nagy bizalommal egyszeriben ott motoszkált, botorkált, a
                        ragyogó gyűrűk útvesztőjében.</p>
                    <p>- Mondd meg te! - biztatta, felemelve karját. - Amerre repülni fogsz, oda
                        megyünk... - Igaz, bácsi?</p>
                    <p>S mintha megértette volna a kérést a kis bogár, íme - feketén pettyezett
                        karniol vértje alól, két icinkó-picinkó sötét selyemfátyolt vonogatott elő,
                        két hátsó lábával végigtapogatta, hogy rendben vannak-e, aztán kifeszítette
                        azokat simára és máris csöppnyi ragyogó piros pont úszott, emelkedett s tűnt
                        el a levegőég végtelen kékségében.</p>
                    <p>- Északnak tart! Egyenesen északnak - örvendezett Márta.</p>
                    <p>- Én úgy látom nyugatnak.</p>
                    <p>- Nem, nem, északnak.</p>
                    <p>- Ám legyen. És mit parancsol nagysád? Annak az északnak mi legyen a neve?
                        Szentpétervár? Moszkva?</p>
                    <p>- Bácsi!... Higgyük el, hogy ez a kis szerencsebogár meg sem áll
                        Tátrafüredig.</p>
                    <p>- Csak? - A tengernagy hangjában nagy csalódás mordult, de húga már újra ott
                        csüggött a nyakán s úgy súgta, magyarázta:</p>
                    <p>- Most lesz ott az Anna-bál... Érted?</p>
                    <p>- Nem én... Azt hittem, valami elérhetetlen messzeséget varázsoltak eléd
                        szavaim s te kapva kapsz majd utána...</p>
                    <p>- Hát nem volt nekem elérhetetlen még csak egy fél órával ezelőtt is minden,
                        ami koromhoz illő vígságot, gondtalanságot jelent?... Bácsi, ne haragudj,
                        de... de... kezdjük Tátrafüreddel. - Mint látod,
                        lehet velem alkudni...</p>
                    <p>- Velem is, te kis boszorkány, velem is... Most pedig eredj és kérj tanácsot
                        a ruhaszekré­nyedtől, hogy mire van szükséged?...</p>
                    <p>- De majd a mama...</p>
                    <p>- Bízd rám... Picikét is... Te pedig egyet ne feledj: Ne szólj szám...</p>
                    <p>Márta sohasem jött rá, hogy milyen érvekkel nyerte meg csatáját a tengernagy.
                        Picike ugyan olyan ügyetlenül rejtegetett egy vég finom vásznat és két
                        ruhára való nehéz «gros grain» selymet, hogy húga még aznap megpillantotta
                        azokat. De hogy anyja mosolygós beleegye­zését hogyan magyarázza meg
                        magának, azon igazán hiába törte a fejét. Csak egyszer ébredt benne némi
                        gyanú - mint mikor napsugaras réten végigsiklik a repülő madárnak árnyéka -,
                        akkor az egyszer, amikor a mellékszobából véletlenül meghallotta, hogy az
                        «öregei», anyja, nénje és bátyja legalább tíz olyan fiatalember nevét
                        emlegették egymás előtt, akikről az ország­ban mindenki tudja, hogy a
                        legelőkelőbb és leggazdagabb házasulandók!</p>
                    <p>De repült az idő, ezért ki ért volna rá közönyös dolgokra gondolni?... Márta
                        biztosan nem.</p>
                    <p>Búcsú. Útrakelés. Budapest. Boltból ki, boltba be... Szép ruhák próbálása.
                        Kalapválasztások... Egy útibőrönd ezüstkupakos üvegcsékkel, dobozkákkal, s
                        mindezeken, ó soha el sem képzelt gyönyörűség! Összefonódó szép-szép 
                            H és M betű!...</p>
                    <p>- Bácsi, láttál már valaha tökéletesen boldog valakit?... Nem? Hát nézz
                        húgodra. De várj! Ide állok a hármas tükör elé, kinyitom a két szárnyát. Igy
                        ni... Mit látsz most?</p>
                    <p>- Hogy mit látok? Sok-sok Mártát. A Hódréthy Márták nagy sorát... És mind
                        mosolyog, mindnek ragyog a szeme... mind mintha madarat fogott volna, ahogy
                        mifelénk mondják.</p>
                    <p>- Ezt akartam. Ez az igazi. Mártát egyszeresen látni, az most semmi. De száz
                        boldog Mártát, ezer boldog Mártát! A végtelenségbe vesző Márták boldog
                        nyüzsgő sokaságát!... A te nagyon boldog kis húgodat!...</p>
                    <p>- Kislány, kislány! Szinte megijeszt, hogy mennyire tudsz te örülni.</p>
                    <p>- Mit akarsz ezzel mondani?</p>
                    <p>- Hogy az Isten óvjon meg téged gyermekem az ellenkezőjétől...</p>
                    <p>Márta szótlanul ráhajolt nagybátyja kezére s mielőtt az elkaphatta volna,
                        hálás csókot nyomott rá.</p>
                    <p>- Bácsikám, te jóban, rosszban mindig mellettem leszel és ezt olyan jó
                        tudni...</p>
                    <p>- Szegény kislány! hadd higgye - gondolta magában Hódréthy. Mert ő tisztában
                        volt azzal, hogy nagyfokú érelmeszesedése máris építi azt a kaput, aminek
                        felirata az, hogy: Nincs tovább.</p>
                    <p>- Négy vagy öt, legfeljebb hat év, de lehet, hogy sokkal kevesebb s akkorára,
                        feltétlen készen fog az a kapu állni, az életem útjának a kellős közepén.
                        Tiltón. Elzárón. Könyörtelenül - kereszt­ben. Csak azt érném még meg, hogy
                        ez a gyermek akkorára meglelje a hozzá méltó élettársát!</p>
                    <p>Ez a vágy sugalta neki azt az ötletet is, hogy húgát pár hónapra újra
                        kimentse Hódrét szürke magányából. Pedig jólesett volna szép virágai és
                        szeretett könyvei között csendben üldögélni s visszaemlékezni azokra a
                        régmult időkre, mikor még a Sors olyan kedvteléssel hányta-vetette az ő
                        könnyelműségekkel telesallangozott, érdekes, mulatságos, kalandos
                        fiatalságát.</p>
                    <p>- De persze erre nekem most gondolni sem szabad - határozta el. - Márta
                        mindenekelőtt!</p>
                    <p>- Legalább utunk céljának Bombayt vagy Riót vagy Melbournet választotta volna
                        az én szeszélyes kis húgom - szomorkodott titkon, - De: Tátrafüred? Hisz ez
                        a tengernek az innenső partjától is olyan nevetségesen messze esik! Na, de
                        ha erre vágyik, legyen Tátrafüred...</p>
                    <p>Csak akkor vigasztalódott némileg, amikor a Pozsonyba induló hajóra érve -
                        Márta Pozso­nyon át óhajtott Poprádfelkára jutni - gróf Kápolnássy Kázmért
                        pillantotta meg.</p>
                    <p>- Hová, hová, öregem? - kérdezte érdeklődéssel, mire az is örvendezve
                        nyujtotta kezét:</p>
                    <p>- Párizsba, a régészeti kongresszusra.</p>
                    <p>- Mióta vagy te régész?</p>
                    <p>- Amióta kezdtem a katedrálisokat kortársaimnak tekinteni.</p>
                    <p>- Ami azt illeti, én is - felelte a tengernagy. - Sőt örökös reparatúra alatt
                        is állok, a nagyobb hasonlatosság kedvéért.</p>
                    <p>Kápolnássy egyetértőn hunyorított, aztán azt kérdezte:</p>
                    <p>- És te? Hová igyekszel?</p>
                    <p>- Sose találnád ki, barátom! Tátrafüredre! Na, úgy-e, abszurdum? De a
                        kishúgom így rendelte és én szót fogadtam.</p>
                    <p>- A kishúgod? A kis Hódréthy-lány? Itt van ő is? Ennek igazán örvendek. Szép
                        lett? Gyer­mekkorában sokat ígért.</p>
                    <p>Hódréthy felelet helyett a gőzhajó legelejére mutatott, ahol Márta a korlát
                        rúdjában fogódzva nézte a gőzös indulását.</p>
                    <p>Könnyű nyári útikabátja redőit kapkodta, csapkodta, lobogtatta a szél. Még
                        inkább sötétszőke haját, melyet mialatt az áramlás lengette, borzolta,
                        táncoltatta, a lemenő nap arannyal, bíborral itatta át meg át, úgyhogy
                        minden egyes szála lángolni látszott.</p>
                    <p>Kápolnássy egy darabig néma kedvteléssel gyönyörködött benne, aztán súgva
                        szólt Hódréthy­hez:</p>
                    <p>- Nem gondolod, hogy bűn lenne őt elmerülésében háborgatni? De nézd, ott
                        jönnek az útitársak. - Csupa régészettel foglalkozó nő, úr. És Sándor? -
                        kérdezte tőlük Kápolnássy.</p>
                    <p>- Mingyárt jön, - felelte dr. Parády Béla. - Csak valamelyes iratokat kértem.
                        Azokat keresi.</p>
                    <p>- Szabad tudnom ki az a Sándor? - kérdezte Hódréthy, valami öreg tudóst
                        képzelve. Annál jobban lepte meg Ortvay egyetemi tanár válasza:</p>
                    <p>- Ki más, mint a mi legifjabb kollégánk, gróf Bárdffy Sándor. Őszintén
                        mondom, nagyon, de nagyon sokat várunk tőle. De jön is már.</p>
                    <p>- Gyere csak, öcskös - kiáltott reá Kápolnássy Kázmér. - Kérlek - fordult a
                        tengernagyhoz -, engedd meg, hogy az öreg Bárdffy Tóni fiát neked
                        bemutassam... De most jut eszembe, hisz rég ismered...</p>
                    <p>- De még mennyire! Nagyon örülök, hogy újra látlak, fiam - örvendezett a
                        tengernagy, kezet nyujtva a feltűnően szép, magas, szőke fiatalembernek. -
                        Mondd csak, te írtad azt a cikket az Archeológiai Közlönybe, amely a
                        népvándorlási kor asszonyainak karpereceiről szól?</p>
                    <p>- Gyűrűiről, bátyám!</p>
                    <p>- Bocsánat! Gyűrűiről, persze, hogy gyűrűiről...</p>
                    <p>A következő pillanatban elragadtatással kiáltott fel Sándor:</p>
                    <p>- Nike!...</p>
                    <p>És a hajó másik oldalán álló Mártára mutatott.</p>
                    <p>- Nike? - csodálkozott a tengernagy. - Eddig Mártának hívták... Márta...
                        Igen, aki ott áll, nem más, mint egykori játszótársad. Ezért, egyszerűen
                        menj hozzá és újítsátok fel a régi barátsá­got. Aztán - énmiattam akár
                        Pozsonyig - beszélhettek fibulákról, csatokról, gyűrűkről és hasonló izgató
                        témákról, mert hogy miért, azt az Isten tudja, de tény, hogy Mártát is
                        módfelett érdeklik az ilyesmik.</p>
                    <p>Mindezt már csak Kápolnássy gróf és az öreg professzorok hallották, mert
                        Bárdffy Sándor rohanvást futott ahhoz, aki eleven szoborként állt és mitsem
                        sejtve nézett a távolodó messze­ségbe. A fiatalembert már alig pár lépés
                        választotta el tőle, amikor rettentő kérdések polip­karjai fogták át a
                        szívét. Nemcsak az, hogy hátha Márta nem ismer reá, de ezerszerte
                        aggasz­tóbban az, hogy hátha nem óhajt reáismerni?</p>
                    <p>Hogy átkozta e pillanatban magát, amiért csaknem két év óta még csak egy
                        rövidke üdvözletet sem küldött neki.</p>
                    <p>- Mivel békíthetném meg... Rögtön, de rögtön?... - tépelődött növekvő
                        izgalommal.</p>
                    <p>A láthatár legalján izzó nap utolsó sugárkévéi aranybíbor szőnyegekkel
                        teregették tele a széles, nagy Dunát. Finom, rózsaszín felhők selymesen
                        úsztak, nagy lassan, békességesen a hajó felett. Sándor már olyan közel
                        jutott a leányhoz, hogy annak lobogó, röpködő hosszú csipke­fátyola egy
                        pillanatra az ő haját érintette, arcát simogatta. Mintha varázslat lett
                        volna ebben az érintésben! Sándor egyszerre feledte tépelődését és a leány
                        vállához hajolva, halk szóval lehelletszerűen súgta a bíbor alkonyatba:</p>
                    <p>«Jó éjt. Az akácfák sötét lombja alatt.</p>
                    <p> Már minden álmodik, már...»</p>
                    <p>De tovább nem mondhatta, mert Márta - e percben igazán sokkal inkább Nike,
                        mint Márta - fehérre sápadtan fordult vissza és nézett vele szembe.</p>
                    <p>- Márta - súgta Sándor, míg mindkét kezét kérőn, vágyakozással, bocsánatkérőn
                        nyujtotta feléje.</p>
                    <p>- Márta?!...</p>
                    <p>És a következő pillanatban két jéghideg kezecske remegett az övében.</p>
                    <p>A leány még mindig szótlan csodálkozással állt mellette. Mialatt arca kezdte
                        visszakapni szí­nét, ajkára az első perc fájdalmas komolysága után,
                        elmélázó, megbocsátó mosoly rajzolódott.</p>
                    <p>- Jöjjön - mondta végre, miközben két egymás mellé állított hajószékre
                        mutatott. - Emlékszik?</p>
                    <p>Sándor szíve nagyot dobbant örömében.</p>
                    <p>- Még kérdheti?</p>
                    <p>- Bizony kérdhetem a tapasztalatok után... - És tréfásan s mégis
                        szemrehányóan fenyegette meg.</p>
                    <p>- Mea culpa! Mea maxima culpa! - könyörgött Sándor. És Márta
                        megbocsátott.</p>
                    <p>Most már úgyszólván üres volt a fedélzet, csupán egy-egy utas feje bukkant
                        fel nagy néha a lépcső nyílásában. De rögtön el is tűntek újra.</p>
                    <p>Hűvös, erős szél söprögette a fedélzetet. A leszállott szürkületben a hajó
                        kürtőjéhez húzták a két hajószéket. Szorosan egymás mellé, úgy mint régen és
                        feledve, hogy mások is vannak a világon, néha suttogva, olykor hangosan,
                        legtöbbnyire boldog nevetéssel röpködtek a kérdé­sek, válaszok és újra
                        kérdések és újra válaszok kettőjük között. Hódréthy Zoltán felelőssége
                        teljes tudatában többször elindult keresésükre, de ég tudja miért, mindig
                        talált valami ürügyet, hogy ne zavarja a fiatalokat. De azért a lépcső
                        korlátja mellől egy kicsit, bizony hallgatódzott. Természetesen nem úgy,
                        ahogy Picike néni tette volna. Ó, dehogy! Hallgatódzás és hallga­tódzás
                        között is van annyi különbség, mint a tökrészegség és nobel spicc
                        között.</p>
                    <p>- Van - felelte Kápolnássy, akivel közölte is ezt az aforizmát. - És mi volt
                        diszkrét hallga­tódzásodnak az eredménye?</p>
                    <p>- Egy érdekes tapasztalat. Az, hogy míg folyton nevető, magyarázó ajkukról
                        csak az hallat­szik, hogy «fibula», «násfa», «rython», Zách Klára és Nike,
                        sőt még az is, hogy Szent Simon árkája, addig az egymást kereső tekintetük,
                        egy szót, egyetlenegy, a titkok titkának hitt, a világért ki nem mondott
                        szót fejez ki, azt, hogy: szeretlek.</p>
                    <p>Talán mégsem egészen jól hallgatódzott a lelkiismeretes tengernagy, mert lám,
                        mire tíz óra tájban Márta mégis csak elindult, hogy nagybátyját felkeresse,
                        balkezének negyedik ujján egy új ékszer ragyogott, Bárdffy Sándor elhúnyt
                        édesanyjának jegygyűrűje.</p>
                    <p>- De gyermekem! Mi jut eszedbe? - zsörtölődött az öreg Hódréthy... - Mikor
                        lehet köztetek egybekelésről szó? Te tizenkilencéves vagy, ő mennyi is,
                        huszonkettő? Na látod!... Ráadásul tudhatod, hogy Hódrétet sok adósság
                        terheli. Szegény anyádnak csak éppen hogy annyi a jöve­delme, amennyivel a
                        háztartása költségeit úgy, ahogy fedezheti. Sándornak pedig él az apja. Nem
                        hinném, hogy a fia kedvéért bármiről is lemondana.</p>
                    <p>- Ó, ezt nagyon jól tudjuk, Zoli bácsi, de Sándor reméli, hogy egy éven belül
                        állása lesz a Nemzeti Múzeumban.</p>
                    <p>- Boldog ember! Spirituszban fog hálhatni! Mi lesz, ha anyád megtudja, hogy
                        olyan vőt szánsz neki, aki úr létére, tudományos pályán akar működni?...
                        Igazán nem merek rágondolni, hogy milyen rettenetes állapotba sírja bele
                        magát.</p>
                    <p>- De, hátha azzal állok elő, hogy Sándor hetedhét országon túl is híres
                        kuglizó.</p>
                    <p>- Kuglizó? Még csak ez hiányzott! Ezt valahogy meg ne említsd Hódréten. Ha
                        Sándornak valamilyen úripassziójával tudnál előállni: különösen olyannal,
                        amit nem maga végez, hanem a lova végez helyette!</p>
                    <p>- Tavaly díjat nyert a bécsi lovasmérkőzésen.</p>
                    <p>- Látod, ez már beszéd! Ő mondta?</p>
                    <p>- Dehogy! Csak nem képzeled, hogy dicsekedjék. Mindezt Rombay Pucitól tudom,
                        aki Vácon szállt a hajóra.</p>
                    <p>- Rombay Puci? Ki az?</p>
                    <p>- Sándor egykori iskolatársa. Ő mutatta be.</p>
                    <p>- Ha odaült mellétek, képzelem mennyire örült Sándor a viszontlátásnak.</p>
                    <p>Márta elnevette magát.</p>
                    <p>- Szerencsére csak rövid ideig maradt a fedélzeten. Fázott.</p>
                    <p>- Fázott? Hát persze, ha valakit huszonkétéves korában még mindig Pucinak
                        hívnak, arról minden nyám-nyámságot eleve elhiszek.</p>
                    <p>- Úgy hiszem, tévedsz. Az a zömök, szélesvállú, villogószemű ember éppen nem
                        úgy fest, mintha bármiként is nyám-nyám lenne.</p>
                    <p>- Az ám, kezdem hinni, hogy a fázás csak ürügy volt nála.</p>
                    <p>- Ürügy?</p>
                    <p>- Igen, mert most, hogy mondod, jutott eszembe, hogy mikor Siklóssy Aurél a
                        vacsoránál azokról beszélt, akik a kapitány fülkéjén túl szorongnak és nagy
                        tételekben kártyáznak, mintha a Rombay nevet is említette volna. De akár
                        Puci, akár Kuci, Muci, vagy Cuci is az az ipse, engem csak annyiban érdekel,
                        hogy szeretném tudni alkalmatlankodása előtt vagy után történt-e meg Sándor
                        és közted a szerelmi vallomás?</p>
                    <p>- Bácsi!</p>
                    <p>- Jó. Ha szentségtörés erről beszélni, beszéljünk másról. Például
                        Tátrafüredről.</p>
                    <p>- Persze! Igaz! - csodálkozott Márta. - Tátrafüred is van a világon.</p>
                    <p>- Most azt kérdem: odamegyünk?</p>
                    <p>- Ha muszáj...</p>
                    <p>- Úgy?... És ha nem muszáj?...</p>
                    <p>Márta az öregúr dús, hullámos ezüsthaját kedveskedő bizalmaskodással
                        simogatta:</p>
                    <p>- Őszinte legyek?</p>
                    <p>- Noná! Tehát ha nem muszáj?...</p>
                    <p>- Akkor menjünk másfelé. Mert lásd, olyan sok léha fiatalság van ott
                        biztosan.</p>
                    <p>- Ne mondd?! Igazán? Sok léha fiatalember?</p>
                    <p>- ...és örökös bál.</p>
                    <p>- Csodálatos! Az is?</p>
                    <p>- ...és örökös tennisz... kirándulás...</p>
                    <p>- Megannyi kényszermunka, mi?</p>
                    <p>- Ne csúfolódj Zolti bácsi. Én nem tehetek róla...</p>
                    <p>- ...hogy gróf Bárdffy Sándorba újra fülig szerelmes lettem - fejezte be a
                        mondatot a tenger­nagy.</p>
                    <p>Hamiskás, egyetértő mosollyal néztek össze.</p>
                    <p>Hódréthy magához ölelte húgát:</p>
                    <p>- Most pedig jó éjszakát, Mártikám. Intézkedtem, hogy hálóhelyed az ablaknál
                        legyen. Úgy tudom, csak ketten vagy hárman lesztek a női teremben.</p>
                    <p>Sándor már korán reggel a fedélzeten volt. Márta nem soká késett.</p>
                    <p>- Mondok egy jó újságot - kiáltotta üdvözlet helyett. - Nem szállunk ki
                        Pozsonyban.</p>
                    <p>- Hanem?</p>
                    <p>- Bécsben. Onnan pedig - találja ki, hogy hová megyünk?</p>
                    <p>- Párizsba! Úgy-e, hogy Párizsba?! - ujjongott a fiatalember. Mikor pedig azt
                        látta, hogy a lány igent bólintott, hirtelen körülnézett és azokat a
                        napbarnította szép kezeket elkapva, elkezdte minden ujját külön-külön
                        csókolni, csókolni íztől-ízig.</p>
                    <p>És mégis volt tanuja e rajongó jelenetnek. Mégpedig egy, ha nem is egészen
                        rosszakaratú, de őszintén irígy tanuja: Rombay Puci.</p>
                    <p>Ott állt a zakatoló gépezet szomszédságában, látszólag teljesen elmerülve
                        annak nézésében. Pedig - tulajdonképpen - ügyet sem vetett rá. Őt e percben
                        senki és semmi sem érdekelte, csak Hódréthy Márta. De ez annál jobban. Mióta
                        tegnap először meglátta, még a ferbli szédületes tétjei sem tudták
                        gondolatait lekötni. Mégis - csodálatos véletlen - éppen tegnap, sőt tovább,
                        hiszen a játszma hajnalig tartott - folyton csak nyert és nyert... És ez
                        most nagy keserűséggel töltötte el. «Aki szerencsés a játékban,
                        szerencsétlen a szerelemben» - zümmögött, dongott a fülébe szűnös-szüntelen.
                        És hiába mondogatta magában azt, hogy ez csak ostoba babona... Valahányszor
                        arrafelé nézett, ahol Márta és Sándor csak egymást vették tudomásul, mintha
                        minden mosolyuk, nézésük, suttogásuk, megannyi bizonysága lenne e szállóige
                        nagy igaz­ságának.</p>
                    <p>- Ejh! Miért ne fordulhatna javamra a kocka - bíztatta magát. - Lám, ezek az
                        ezresbankók itt a zsebemben tegnap ilyenkor még milyen elvitázhatatlanul a
                        Pondrósy Gyula tulajdonát képezték. És ma?... Ez a tény is megtaníthatna -
                        ha már a kártyaasztal meg nem tanított volna régen -, hogy hinni kell a
                        szerencsében. Bízva bízni - ahogy a költő olyan bölcsen mondja. Csak ne
                        forszirozná Juci néném azt az átkozott berlini egyetemet... De, hopp! Annak
                        a leány­nak, úgy látom, az imponál Bárdffynál, hogy a jámbor - kicsi kora
                        óta - nagykanállal szede­geti magába a tudományt. Na hát, én megmutatom a
                        világnak, hogy mire viheti egy Rombay Pál, ha valaminek nekifog. De - futott
                        végig a hátán egy nagy ijedség - hátha megelőz az a tejfelszájú? Hogy
                        utáltam mindig s mire visszakerülök Németországból, már el is vette azt a
                        nekem született gyönyörű teremtést?!</p>
                    <p>- Ejh, dehogy is veszi - biztatta magát a hétre bevágó híres hazardőr. -
                        Dehogy is veszi. Amíg nincs biztos kenyér a kezében, nem gondolhat
                        házasságra, már pedig: él az öreg Bárdffy. Az Isten tartsa sokáig! Él és
                        uralkodik s amilyen önző a lelkem - még ha a Dárius kincsét kapná is a
                        kezébe, nyugodt lehetek, hogy egy fityingről sem mondana le a fia boldogsága
                        miatt.</p>
                    <p>Igy fűzte gondolatait, mialatt lopva át-átsandított a fedélzet túlsó végére,
                        ahol Sándor és Márta jövőjükről beszéltek.</p>
                    <p>- Tudja, úgy-e, hogy legjobb esetben is csak egy év mulva lehet meg az
                        esküvőnk - mondta Bárdffy.</p>
                    <p>- Tudom...</p>
                    <p>- Nem fél annyi tenger időtől?</p>
                    <p>- Miért félnék?</p>
                    <p>- Hogy megcsalja a saját szíve.</p>
                    <p>- Másszóval, hogy másvalakibe szeretek?</p>
                    <p>- Ne nevessen, Márta! Én... én ennek a puszta gondolatára is úgy érzem, hogy
                        megőrülök.</p>
                    <p>- De, Sándor?!...</p>
                    <p>- Imádom... Imádlak... Érted? Nekem csak te vagy az egész világon és csak
                        addig akarok élni, amíg tudom, hogy engem szeretsz!</p>
                    <p>- Akkor Filemon és Baucis megirígyelhetik majd a korunkat!</p>
                    <p>- Te édes, te jó! Hogy meg tudsz nyugtatni!... Egy szavadra kisüt a nap a
                        lelkemben!</p>
                    <p>- Remélem, soha sincsen ott ború?</p>
                    <p>- Nem lesz ezután! Igérem, hogy nem lesz! De azért úgy-e, a napsugár...</p>
                    <p>- Örökké rád fog sütni, te irígylésreméltó ember, te! - hallatszott Rombay
                        hangja a Mártáé helyett.</p>
                    <p>Sándor alig palástolt bosszankodással tekintett a tolakodóra.</p>
                    <p>- Azt hittem, még alszol - vágta feléje fölényesen -, mert úgy hallom, csak
                        nagyon későn jutot­tál ágyba.</p>
                    <p>- Mondd inkább, hogy korán... Reggel ötkor... - nevetett a fiatalember
                        hangos, recsegő neve­téssel. Majd hirtelenül elkomolyodva Mártához fordult:
                        - Mert tudja ugyebár, hogy vannak olyan szerencsések, akiknek szívén
                        egyetlen egy igaz istennő uralkodik... És vannak olyan elátkozottak, akik
                        ugyan egyszerre négy, mindenképpen hamis királynét kénytelenek istennő­ként
                        tömjénezni...</p>
                    <p>- Kénytelenek? Ugyan, ugyan! Ki lehetne «kénytelen» az ilyen életrontó
                        balgaságokat elkö­vetni? - kérdezte Márta némi türelmetlenséggel.</p>
                    <p>Rombay a szemébe nézett és ugyanolyan komolyan, feltörő fájdalommal
                        válaszolt:</p>
                    <p>- Tudja ki? Az, akit becéző anyakéz nem vezetett a jó útra soha, mert mielőtt
                        a gyermek első lépését megtehette volna, az a kéz a sírban porladt
                        régen...</p>
                    <p>Márta mélyen megsajnálta, mert hangjában őszinteség csengett, de mivel
                        zavarában nem talált szavakat ennek kifejezésére, elpirulva hallgatott.
                        Sándor pedig - bár a beálló csendet kellemet­lenül nyomasztónak találta -,
                        mégsem vágyott azt egy Rombayval folytatott beszélgetés kedvéért
                        megszakítani. Igy akarta megbüntetni, amiért a hátuk mögé lopódzott és
                        tolakodott.</p>
                    <p>- Igen, tolakodott, - gondolta dühösen, mialatt idegesen feszengett helyén és
                        elfordulva a vidéket nézegette és gyufák prédálásával gyujtogatta egyik
                        cigarettát a másik után, észre sem véve, hogy hányat dobott máris a
                        Dunába.</p>
                    <p>Rombay mindezt nem akarta észrevenni. Biztos ösztönnel érezte, hogy előbbi
                        őszintesége mély benyomást tett Mártára, most tehát arra várt, hogy alkalom
                        nyíljék magát még kedve­zőbb világításba helyezni. De erre nem került sor,
                        mert kirobbanó idegességgel mégis csak Sándor szakította meg a csendet.</p>
                    <p>- Tulajdonképpen - bökte Rombay felé a szót, jóllehet kényszeredett mosollyal
                        igyekezett ennek élét venni -, tulajdonképpen ki adta neked a Puci
                        nevet?</p>
                    <p>A cigányosan sötétbőrű, feketehajú, villogófogú, villogószemű fiatalember
                        kelletlenül érintve kapta fel a fejét:</p>
                    <p>- Apámnak a...</p>
                    <p>De ekkor tekintete Mártára esett, mire szemét lesütve zavart tétovázás után -
                        halkan vallotta:</p>
                    <p>- Apámnak a...</p>
                    <p>És még halkabban folytatta: - Az az asszony, akivel apám a halálos ágyán
                        megesküdött...</p>
                    <p>Márta megérezte, hogy a szavak veszedelmes talajra kerültek, azért az öreg
                        urakat meg­pillantva, nagy megkönnyebbüléssel ugrott fel helyéről.</p>
                    <p>- Halló! Halló! - kiáltott ugyanakkor Hódréthy. Márta és Sándor siettek a
                        hívásnak eleget tenni. Rombay kissé hátrább maradt. Mikor végre ő is a
                        beszélgető csoporthoz ért, minden egyes tagja előtt megállt. Gyerekes,
                        szögletes mozdulattal meghajtotta fejét és ugyanakkor katonásan ütötte össze
                        bokáját és gépiesen ismételte nevét.</p>
                    <p>- Rombay... Rombay... Rombay... - hallatszott újra és újra. Ám éppen ilyen
                        gépiesen és nagy közönnyel hangzottak a válaszok:</p>
                    <p>- Örvendek... Örvendek... - Közben ráncos, öreg kezek lanyhán viszonozták a
                        csodálatosan acélos és mégis ideges ujjak szorítását.</p>
                    <p>- Örvendek, örvendek - mondta egy óra mulva Sándor is, aki kicsapongó
                        jókedvvel figyelte a Pozsonyban kiszálló tömeget.</p>
                    <p>- Nézzék, hogy dolgozik a két könyökével a Puci.</p>
                    <p>- Puci? - türelmetlenkedett a tengernagy. - Puci?! Az nem név, de
                        minősítés... Erre azután Sándor mint a forgószél, egy pillanat alatt az
                        öregúrnál termett, hogy lelkesedve ölelje meg.</p>
                    <p>- Köszönöm, bátyám. Ez jólesett! - ujjongott.</p>
                    <p>Kárörvendően nevetett vissza Hódréthy.</p>
                    <p>- Remélem, soha-soha nem látom többet. - mondta Bárdffy, aztán csak Mártának
                        súgta: - Úgy-e, soha, soha, soha?</p>
                    <p>- Ne gyerekeskedjék, - felelte fejcsóválva és tettetett szigorral a leány. -
                        Tudja nagyon jól, hogy nekem sem rokonszenves szegény, de azért megvallom,
                        hogy - őszintén sajnálom! Hiszen gyermekkora olyan szomorú lehetett. - «Neki
                        is» - szaladt a nyelvére, de mégsem mondta ki.</p>
                    <p>Sándor a keze után nyúlt:</p>
                    <p>- Te jóság - súgta szerelmesen. - Milyen jó azt tudni, hogy az egész
                        életemnek egyedüli célja, hogy téged boldoggá tegyelek...</p>
                    
                <milestone unit="endSubChapter" n="2"/>
                <milestone unit="startSubChapter" n="3"/>
                    <p rend="head">III. FEJEZET.</p>
                    <p>Hat hét a nyárból, a gyönyörűségből.</p>
                    <p>Párizs után keresztül-kasul Franciaországon egy kényeztető nagybácsi
                        védőszárnya alatt, a nagytudású gróf Kápolnássy társaságában és Sándorral,
                        aki minden szépre azonnal felhívta Márta figyelmét, mégpedig olyan módon,
                        hogy a leány azt olvashatta ki minden szavából: Mégis te vagy nekem a
                        legszebb a világon!</p>
                    <p>Ősz kezdetére egy kis csendes tengeri fürdőhelyen telepedtek meg pár hétre.
                        Jólesett a pihe­nés a sok vándorlás után.</p>
                    <p>A két öregúr hamarosan megbarátkozott néhány jól whistező angollal (akkor még
                        a bridgezés ősformája járta az előkelő társaságokban) és gyakran ültek a
                        szálloda erkélyére hozatott kártyaasztalnál, ahonnét mérföldekre leláthattak
                        a tengerre és partjára.</p>
                    <p>Hódréthy gyakran feledte a kezében levő kártyát, annyira érdekelte két
                        icinykó-picinykó kis pont:</p>
                    <p>- Nézzék! - mutatott utánuk. - Alig néhány perc előtt még utánuk kiálthattunk
                        volna és már milyen messze járnak.</p>
                    <p>Az a két kis icinykó-picinykó kis pont természetesen Márta és Sándor volt,
                        akik ilyenkor mindig nagy sétákra mentek, végig a hullámoktól keményre
                        sulykolt fövenyen.</p>
                    <p>- Nem lehet ezt megúnni soha! - mondták egymásnak.</p>
                    <p>- Kivált amikor vihar után telve van a homok mulatságos lelnivalóval.</p>
                    <p>De legszívesebben mégis egy ócska halászbárkán üldögéltek, amelyet valaha
                        régen aljával az égnek fordítottak.</p>
                    <p>Milyen szép volt a világ erről a bárkáról! Hátuk mögött a fehér mészszikla,
                        melynek zöld hátáról egykedvű birkák és békességet kedvelő tarka tehenek
                        bámultak le rájuk. Előttük pedig a mindig más és más s mégis mindig
                        változatlan tenger. Egy délután, mikor ismét ott ültek, a rozoga bárka
                        felfelé züllött fenekén, Márta a körülöttük sikongó, szálldogáló sirályokra
                        mutatva élénken kiáltott:</p>
                    <p>- Nézd, nézd őket! Úgy-e, mintha nem is madarak lennének, hanem darabokra
                        tépett hullám­foszlányok, melyeket ide-oda dobál, freccsenget örömében a
                        szél!...</p>
                    <p>Sándor gyönyörködve nézett rá.</p>
                    <p>- Úgy látom, hogy az én egyetlen örömöm, kincsem, madaram, nagyon-nagyon
                        boldognak érzi magát. Eltaláltam?</p>
                    <p>- Amit most érzek - felelte Márta szerelmese vállára hajtva fejét - az még a
                        boldogságnál is több!...</p>
                    <p>- Hogy értsem azt, hogy több? Hisz az nem is lehetséges...</p>
                    <p>- Nekem megadatott - hangzott a válasz álmodozva, meggyőződéssel.</p>
                    <p>Aztán Márta ismét a tenger felé nézett és elragadtatással folytatta:</p>
                    <p>- Úgy szeretném neked megmagyarázni... De hogyan?... Különben mit töröm ezen
                        a fejemet? Hiszen azért szeretlek a világ kezdete óta, biztosan azért, mert
                        a te lelked is egészen úgy van megalkotva, mint az enyém.</p>
                    <p>- Mert a kis mogyoróhéj meglelte párját, aminek nagyon, de nagyon örül az
                        Istenke. Ugyebár? - nézett Sándor mélyen a leány szemébe.</p>
                    <p>- Bizony azért!... Maga édes, édes egyetlenem - súgta Márta tréfás
                        titkolódzással. - Ezért hittem én - folytatta elkomolyodva -, ezért
                        reméltem, tudtam, hogy te is ismered azt a nagy érzést, amikor (leginkább
                        tenger partján vagy hegyóriások közelében, ritkábban emberi művészet
                        alkotásai előtt, bármily tökéletesek legyenek is azok), amikor az ember
                        annak tudatára jut, hogy egész valója éppen úgy kiegészítő részét képezi a
                        világ naprendszereinek, mint a szobája ablakán beszűrődött fénysugárban
                        táncoló legkisebb paránynak.</p>
                    <p>- Igazad van! - kiáltott Sándor meglepetve. - Igazad van! Ilyenkor idő,
                        távolság megszűnik létezni... És mintha valami nagy, összekötő áramlás
                        ringatna bennünket és vinne-vinne a kékbe, a szépbe, el messze mindentől,
                        ami bántó, ami kicsinyes, ami röghöz kötött. El messze, talán saját
                        magunktól is, az életnek ezekben a legintenzívebben élt perceiben...</p>
                    <p>- De jó, hogy tudod ezt te is! Nem gondolod, hogy assziszi Szent Ferenc is
                        ismerte ezt az érzést és erre gondolva szólította «szeretett kis
                        testvérkéimnek» a holdat, a csillagokat? Hanem keresek egy szót...</p>
                    <p>- Ami mindezt kifejezze? Egyetemes?</p>
                    <p>- Talán. De várj csak... Inkább mindenséges...</p>
                    <p>- Még sohasem hallottam ugyan, de ha Minerva mondja...</p>
                    <p>- Csacsi! - hangosan felnevettek. Sándor leugrott magas ülőhelyükről, de
                        akkor Márta élénk kiáltása hallatszott:</p>
                    <p>- Nézz csak jobbra. Egészen, de egészen a föveny szélére. Valamit kidobott a
                        tenger. Ha jól látom egy óriás meduzát - és már futásnak is eredt. De
                        vőlegénye ügyesen elkapta:</p>
                    <p>- Hohó! Még egy magyarázattal tartozol! Miért mondod, hogy az általad
                        mindenségesnek nevezett érzés szerinted még a boldogságnál is több?</p>
                    <p>- Mily egyszerű a felelet! - nevetett a leány. - A boldogságot az én kapja,
                        embertől vagy körülményektől. Mondjuk, - de jó, hogy mondhatjuk! - mondjuk,
                        hogy én kapom tőled. Ám azt a képességet, hogy annak a másik érzésnek
                        áramlását olyan tökéletesen átérezhetem, azt az én énem, mint az istenek
                        ajándékát, hozta már magával, amikor megszülettem.</p>
                    <p>- Tudod-e én gyönyörűségem - nézett imádattal Sándor a leányra -, tudod-e,
                        hogy neked nem jól választották a nevedet, mert téged nem Mártának, de
                        Máriának kellene hívnunk. Hogyan nem érezték ezt meg szüleid? Hogyan nem
                        olvasták ki a te ragyogó szemedből azt, hogy te nem egy csipri-csupri
                        bajoskodásokkal bibelődő Mártának, de magasba szárnyalásra, elmé­lyü­lésre,
                        nagy megértésekre teremtett Máriának születtél?!</p>
                    <p>- Ühüm - bólintott rá Márta meghatva vőlegénye szerelmes szavaitól s mégis
                        jóízűen fel­kacagva, mert saját magáról nem ez volt a véleménye...
                        Sőt!..</p>
                    <p>- De most gyere! Siess! - nógatta a leány Bárdffyt -, mert ha egy nagyobb
                        hullám talál jönni, sohasem nézhetjük meg azt az érdekes kocsonya is, üveg
                        is, tengeri furcsaságot.</p>
                    <p>Ha e pillanatban Hódréthy tengernagy arrafelé nézett, biztosan szeretettel
                        kísérte szemével azt a gyorsan haladó világoskék pontocskát, amelyet egy
                        sötétkék pont olyan nagy igyekezettel sietett utólérni.</p>
                    <p>Szeptember vége nemcsak az őszt hozta meg, de a szerelmeseknek az első
                        nagyon-nagyon fájó válást is. Ez annál keservesebb volt, mert éppen az
                        utolsó estén érkezett meg az öreg Bárdffy gróf levele, amelyben tudatta
                        fiával, «bár semmi kifogásom nincs szép és kedves választottja ellen, akit
                        sok szeretettel fogadtam máris apai szívembe, de mégis, kénytelen vagyok
                        kijelenteni, hogy semmi szín alatt sem engedhetem meg a házasságot három év
                        letelte előtt, vagyis a maga nagykorúságáig, édes fiam. Akkor,
                        természetesen, nem fogom azt ellenezni, sőt én örülnék annak legőszintébben,
                        ha hamarább találna valamelyes fizetéssel járó állást, amiből megélhetnek.
                        De ne feledje, hogy a jó anyjától maradt örökségnek magát illető része,
                        melyet most én kezelek, még a legmesszebbmenő takarékosság mellett sem
                        fedezhetné kettőjük költségeit. Nem is szólva hármójukról vagy négyükről,
                        aminek elkövetkezése valószínű. Pedig, kedves fiam, remélem maga is belátja,
                        hogy én a magaméból, amíg élek, nem adhatok, de még egy fillért se!...
                        Elhiheti, hogy ennek a kijelentésnek kényszere semmi esetre sem fájhat úgy
                        magának, aki előtt ott áll egy szép, hosszú élet, mint nekem, a sír szélén
                        álló aggnak»...</p>
                    <p>Sándor és Márta megsemmisülve olvasták e sorokat.</p>
                    <p>- Még három év!... - mondták egymásnak, nehezen küzdve könnyeikkel. De ennél
                        többet egyikük sem szólt jó darabig. Érezték, tudták, hogy csakis panaszok
                        és vádak hagynák el ajkukat, ezt pedig mindenáron kerülni igyekeztek.</p>
                    <p>Lázongó gondolataik annál fegyelmezetlenebbül húzkodták elő azt a sok-sok
                        bántó képet, hangulatot, jelenetet, amelyek annyi titkos gyötrelmet okoztak
                        nekik már eddig is.</p>
                    <p>Márta gyermekkorára emlékezett vissza, melyet előbb szülei örökös cívódása
                        tett ijesztően sívárrá, bántóvá, kietlenné, később pedig anyja örökös
                        idegessége, makacs gáncsoskodása.</p>
                    <p>Sándor viszont nagy keserűséggel gondolt atyjára, akinek érthetetlen önzése
                        nemcsak a be­folyó és a reménybeli jövedelmeket, de még a messze földön
                        híres családi ékszereket is rendre-rendre drága borra, cigányra,
                        mulatozásra, de főként asszonyszerelmére váltogatta át.</p>
                    <p>Ezalatt a másik szobában egy-egy kényelmes karosszékben ülve, csibukozva,
                        békésen vitat­kozott a két öregúr.</p>
                    <p>A fiatalok eleinte nem hallgattak oda. Szomorúan, mint két viharvert madár,
                        üldögéltek egymás mellett s vették elő néha-néha zsebkendőjüket.</p>
                    <p>- Nem értek veled egyet, barátom - hallatszott át a Kápolnássy hangja. -
                        Tőlem, tőle, meg a többi velünk egyivású uraktól, nem is lehet elvárni, hogy
                        dolgozzunk, takarékoskodjunk! Gondold csak el. Mi még mindannyian a
                        jobbágytartó, adótnemfizető negyvennyolc előtti felfogásban nevelkedtünk.
                        Elejétől fogva badarság lett volna tehát azt hinni, hogy a mi gene­rációnk
                        úgyszólván átmenet nélkül fog átvedleni kuporgató, vagyongyüjtésért
                        szorgalmas, pénzért lótó-futó, körmölő, mérnökösködő, ügyvédeskedő
                        nyárspolgárrá... Nem. Erre a leg­jobb igyekezet mellett is képtelenek
                        lettünk volna és vagyunk...</p>
                    <p>- Az én őseimnek is csakúgy pallosjoga volt, mint a tieidnek - nevetett
                        Hódréthy. - És én mégis negyven évig dolgoztam.</p>
                    <p>- Katonai pályán, barátom! Katonai pályán! Vagyis még mindig apáink hősi
                        életfelfogásának keretén belül.</p>
                    <p>- És te? Szeretném tudni volt-e valaha Kápolnássy gróf a világon, aki - hogy
                        egyebet ne em­lítsek - tudományos ásatásokat vezetett volna, az egész világ
                        régészeinek elismerése mellett?</p>
                    <p>- De mindig csak mint műkedvelő, a saját költségemen! Látod, itt van a
                        különbség. Itt az óriási különbség, mert mi szégyeljük tudásunkat pénzért
                        kimérni. Mi még ott tartunk - nem vitatom, hogy okosan vagy balgán -, de ott
                        tartunk, hogy karddal vagy szóval, de szűnös-szün­telen mentjük a hazát, ám
                        földjéből azt a darabkát, amely évszázadok óta a miénk volt s amelyről ma
                        már érezzük, hogy ebben az átalakulásban lévő új világrendben, ha nem
                        vigyázunk, lassan-lassan széthullik és elpereg a lábunk alól, mégsem tudjuk
                        megmenteni ma­gunknak. Nem tudjuk! Nem bírjuk! Ahhoz, hogy ez sikerüljön,
                        kevesebb előítélet, más gyer­mekkori emlékek, főleg pedig alkalmazkodóbb
                        világnézet lenne szükséges, mint amilyen mibennünk van.</p>
                    <p>- Ugyan kérlek!</p>
                    <p>- De igen - bizonykodott gróf Kázmér olyan hangosan, hogy a másik szobában is
                        muszáj volt meghallani. - Gondolj csak a mi generációnk legmarkánsabb
                        egyéniségére: a mi pompás öreg Bárdffy Tóninkra.</p>
                    <p>Ekkor már Sándor és Márta lélegzetüket visszafojtva figyeltek át a nyitott
                        ajtón.</p>
                    <p>- Ismersz nála zseniálisabb embert? No ládd! Én sem. Voltam vele sok véres
                        ütközetben. Isa­szegen. Solferinónál, az ég tudja még hol mindenütt.
                        Hallottam őt a felolvasó asztalnál. Sőt, egyszer láttam hordó tetején is
                        kortesbeszédet mondani, persze nem a maga érdekében. Hogy mindenütt megállta
                        a helyét, úgy hiszem, mondanom sem kell... És mégis...</p>
                    <p>- Halt! - kiáltott Hódréthy jókedvvel. - Halt!... Miért nem sorolod fel azt
                        is, amikor művész­tanyákon és még gyakrabban kulisszák árnyékában
                        találkoztatok?</p>
                    <p>- Ha óhajtod... De ez most nem tartozik ide. Amit én mondani akarok, az, hogy
                        annyi tudós és annyi becses talentuma mellett Tóni mégis elprédálja önmagát,
                        mint ahogy elprédálja a vagyonát. Tudod miért? Megmondom. Egyedül azért,
                        mert nem tud lemondani.</p>
                    <p>- De most már éppen nem adhatok neked igazat! Hogyne tudna lemondani az, aki
                        - magad bizonyítod - önfeláldozásra mindig kész?</p>
                    <p>- Hagyd el, barátom! Rég rájöttem, hogy csakis asszony tud titokban
                        önfeláldozó lenni. Mi férfiak? Soha! A mi kedves, hízelkedéshez,
                        tömjénezéshez szokott öreg cimboránk meg éppen soha!... Ezért nem is
                        várhatsz tőle lemondást!... Nem, nem! Ne várj Bárdffy Antaltól lemon­dást...
                        De tőlem se várj, öregem! Mert lásd, mi még abból a korból valók vagyunk,
                        amikor - fogadom - a gólya sem mert volna velünk elindulni, mielőtt fel nem
                        csengetyűzte, sallangozta, parádézta magát...</p>
                    <p>A két fiatal egymásra nézett.</p>
                    <p>- Gyere te is... - súgta Sándor Mártának s kézenfogva indultak az
                        öregekhez.</p>
                    <p>- Köszönöm, Kázmér bácsi... Nem is tudja milyen nagy jót tett velem!... -
                        mondta a fiatal­ember csaknem ünnepélyesen. - Egész lelkemből köszönöm.</p>
                    <p>Kápolnássy meglepetve nézett rá:</p>
                    <p>- Köszönöd? Nekem? Mit köszönsz, édes fiam?...</p>
                    <p>- Hogy... hogy... megérttette velem az apámat és ezzel a megértetéssel
                        visszahelyezte őt a szívembe!...</p>
                    <p>A kérdő tekintetre válaszképpen Márta szó nélkül nyujtotta át az öreg gróf
                        Bárdffy levelét Hódréthynek, de már azt nem várta be, hogy kivegye
                        borítékjából, hanem felzokogva futott ki a szobából...</p>
                    <p>Sándor is kiosont az öregek mellől és a szálloda lépcsőit kettesével véve,
                        egyszerre az utcán találta magát. Céltalan bolyongásra indult s folytonosan
                        ismételgette magában:</p>
                    <p>- Három év... Még három év...</p>
                    <p>Lassanként mégis enyhült azoknak a rettenetes első óráknak a keserűsége,
                        amikor apját láza­dozva vádolta, ítélte és gyűlölte. Mert gyűlölte.
                        Legbensőbb énjének mélységéből gyűlölte azt a szép fehérhajú embert...</p>
                    <p>- Lehetséges? - és kezét végigsimította forró homlokán. - Lehetséges? Én? Az
                        apámat?... Lehetséges?...</p>
                    <p>Most már, hála Kápolnássynak, először életében látta meg apját olyannak,
                        amilyen. Nem egy olimpuszi Istennek, mint amilyennek anyja, háznépük és a
                        tányérnyalók hada gyermekkép­zeletébe plántálta, de nem is szívtelen
                        zsarnoknak, mint ahogy az ő fejlődő, egyéni életre ösztönszerűen vágyó
                        fiatalsága magának kiszínezte. Legkevésbbé pedig olyannak, amilyen­nek a mai
                        levelet olvasva, hirtelen támadt haragjában bélyegezte.</p>
                    <p>Mindezekkel az érzésekkel és gondolatokkal szemben lám, Kápolnássy szavai
                        mintha csak kiemelték volna Bárdffy Antalt az «én, meg te, meg ő» szűk
                        keretei közül, hogy a hozzáillő nagy, széles, történelmi háttér
                        középpontjába illesszék.</p>
                    <p>- De jól tette... áldja meg az Isten Kázmér bácsit, amiért ezt tette -
                        sóhajtott fel Sándor, amikor éjfélután végre visszament a szállodába. A nála
                        oly jellemző kedély változással most már remélte, hogy apja le fogja
                        szállítani a kényszervárakozás idejét legalább is a felére.</p>
                    <p>Ezzel a reménységgel szívében integetett búcsút másnap a Magyarország felé
                        induló Mártá­nak és nagybátyjának. Ő maga pedig Brüsszelbe váltott jegyet,
                        ha ugyan nem tévedt, mert egy alvajáró többet látott, hallott volna maga
                        körül, mint ő, akit szószerint fejbevert az a gondolat, hogy Mártát
                        hónapokig nem fogja látni.</p>
                    <p>Már messzi száguldott a vonat, mikor ráeszmélt, hogy Kápolnássytól
                        elfelejtett búcsút venni.</p>
                    <p>- Három év... Még három év! - ismételték fáradt feje alatt a kerekek. Azt is,
                        hogy: Megérteni, mindent, mindenkit... Csak megérteni, megérteni, az a
                        fő!... Az a nagy jó... A jutalom... De azt is, hogy: Örömkincsem, Csicsergő
                        fecském... Kis feleségem. És még sok ehhez hasonló jóleső, visszahivogató,
                        becéző megszólítást, amelyek lassanként kiszorítottak minden más
                        gondolatot...</p>
                    <p>Aztán elhalkultak, fátyolozódtak, mert a gondtól, aggódástól elcsigázott
                        fiatal szervezetre mindent megsemmisítő álom borult.</p>
                    
                <milestone unit="endSubChapter" n="3"/>
                <milestone unit="startSubChapter" n="4"/>
                    <p rend="head">IV. FEJEZET.</p>
                    <p>Márta hazaérkezését türelmetlen örömmel várta egész Hódrét. Azt, hogy
                        menyasszony lett, a legutolsó kis libapásztor is tudta már a faluban. Azt,
                        hogy a Tekla bárónő íróasztalának fiókjából, ahol leánya leveleit
                        tartogatta, milyen utakon szivárgott ki az a titok, senki sem sejtette
                        (Szokványi Szidónia mélyen hallgatott, sőt annál is többet tett, amennyiben
                        felhá­borodva tagadta le és kegyelmet nem ismerő méltatlankodással
                        árulkodott mindazokra, akik a nagy hírt újságolni merték). Hogy mennyire
                        hiába buzgólkodott, mutatta az az általános moz­go­lódás, kalaplengetés,
                        keszkenőlobogtatás, amely minden oldalról körülvette a hazaérkezőket.</p>
                    <p>Márta eleinte nem tudta ezt mire vélni.</p>
                    <p>- Mit adtál te a falunak, Zolti bácsi? Harangot? Legelőt? Kocsmajogot? Vagy
                        mit, hogy így ünnepelnek?... - de Hódréthy mosolyogva védekezett:</p>
                    <p>- Én? Micsoda gondolat! Honnét adhatnék én?... Nem vagyok én képviselőjelölt,
                        - különben is, ha az lennék, akkor is legfeljebb ígérnék... De adni?...</p>
                    <p>- Nézd, nézd, Peterdy Andrásné is kitolatta magát... Na, ez aztán a
                        megtiszteltetés! Borostás Lidi, az a sárkány, az az emberevő, még az is ott
                        áll és integet! Nekem integet?...</p>
                    <p>- Ha már ő is így kifordult a sarkából... akkor valami csoda történhetett
                        valóban! - nevetett Hódréthy egyszerre megértve mindent, még Picike művét is
                        az egész dologban. - Dehogy is csoda... Dehogy is csoda! Neked szól ez,
                        babám, neked, a szép kis menyasszonynak...</p>
                    <p>Igen, így kellett, hogy legyen, hiszen olyan ölelgetések anyjától, annyi
                        cuppanó csók Picikétől, annyi kézcsók és félénken gyöngéd simogatás karján,
                        ruháján az öreg cselédektől még sohasem fogadta a szülői házban.</p>
                    <p>- Hogy fog Sándor örülni, ha mindezt megírom neki... - volt Márta első
                        gondolata. Másodikra nem is igen jutott ideje, annyi temérdek kérdéssel,
                        helyi pletykával ostromolták és fogadták.</p>
                    <p>Életében talán először most, igazán otthon érezte magát Hódréten... A házat
                        kitatarozták. Szobájában virágok várták, de különösen gyönyörű volt a kert
                        őszi pompájában. Márta órákig el tudott barangolni az óriás fák között. Néha
                        azon tűnődött, hogy a tölgyek barnazöld árnya­lata Rembrandt színskálájába
                        illenék-e jobban, vagy Van Dickéba? Máskor meg odavitt egy táboriszéket a
                        juharfák lángolása elé és Turner naplementjeire gondolt. De mindeniknél
                        jobban szerette a platánok ragyogását. Sokszor némelyiknek egészen a
                        törzséhez lapult és onnan, annak az olvadt arannyal telt kohónak aljáról
                        nézett fel az ég messze-messze kéksé­geibe, a csipkének szövődő levelek
                        millióihoz. Mint megannyi arany kéz, titkos ütemeket pedztek, pengettek
                        napsugárhúrokon azok. Mit pengettek? Ábrándot? Nocturnet? Ki tudhatja? Az
                        biztos, hogy valami nagyon-nagyon fájónszépet.</p>
                    <p>- Vajjon Sándor ott künn, Londonban láthat-e néha ilyen gyönyörűségeket? -
                        tűnődött, míg szíve össze-összeszorult arra a gondolatra, hogy mily
                        rettenetes távolságok választják el őket egymástól.</p>
                    <p>- Mikor lesz vége ennek a kegyetlenségnek? - lázongott.</p>
                    <p>A napok mégis csak fogytak, peregtek, ha a szerelmes leány lassúsággal
                        vádolta is azokat. November meghozta az esőt, a ködöt, a sarat. A szobákban,
                        melyeknek ablakait szigorú parancs tartotta zárva, az újonnan befűtött
                        kályhák fullasztó szaga terjengett. Este még kelle­metlenebb volt a
                        Hódréthy-ház, mert csak egyetlenegy helyen volt szabad egy
                        petróleum­lámpának égni. Ott, ahol a család éppen tartózkodott. Ezt az egy
                        lámpát az inas - miután a vacsorát bejelentette - minden este egyforma
                        komolysággal vette fel az asztalról és magasan tartva, mint egy fáklyát,
                        világította meg vele azt a hosszú utat, amely a nem fűtött szobákon,
                        folyosókon át vezette a hölgyeket az ebédlőbe. S mintha az a lámpa féltette
                        volna őket, hogy a sötétségen át nem találnak majd vissza a nappaliba.
                        Hüvelyk Matyi módján gondoskodott útjelzőről, amennyiben kormozó, fullasztó
                        füstjével végigködölte az áthaladt helyiségek vala­mennyiét.</p>
                    <p>Mártának egyedüli mentsvára az a kedves kis vadászkastély maradt, ahol
                        nagybátyja az évnek azokban a hónapjaiban éldegélt, melyeket a
                        kényszertakarékosság jegyében kellett eltöltenie.</p>
                    <p>Ide menekült, amikor csak tehette. Annál is inkább, mert tudta, hogy számára
                        mindig készen áll ott a hordozható kis íróasztal, amelynél senki sem fogja
                        zavarni, még ha órákig írja is «sokminden»-nek elnevezett naplóját és a
                        Londonba szánt végnélküli leveleit.</p>
                    <p>- Zolti bácsi - mondotta egyszer. - Ma egy olyan kedves, jóságos, okos
                        levélre fogok vála­szolni. Ezért nagyon hálás vagyok valakinek. Annak, aki
                        úgy rendezte, hogy teljes nyugalom­ban írhassak. Különben is - képzeld -
                        rájöttem egy nagy igazságra. Arra, hogy amiképpen vannak olyan sugarak,
                        melyeket bár emberszem nem láthat, de mégis tudjuk, hogy léteznek,
                        azonképpen van olyan ember - nagyon kevés, de van -, aki láthatatlan
                        őrangyalszárnyakkal jár-kél közöttünk. Én legalább ismerek egy nagyon
                        szeretett, drága valakit, akiről egészen biztosan tudom, hogy ilyen
                        láthatatlan szárnyakkal őrködik felettem.</p>
                    <p>Hódréthy szeretettel ölelte Mártát magához. Tekintete e percben nem húga
                        sötétszőke, hullá­mos haját látta, hanem azt az elképzelhetetlen messzeségbe
                        vezető utat, melynek mérföld­kövei sírkertek fejfái.</p>
                    <p>- Szeretnék melletted maradni, kisleányom, legalább addig, amíg szükséged van
                        reám, - hallotta Márta magasan a feje felett.</p>
                    <p>- Zolti bácsi, miért mondod ezt? Hogyan értsem ezt?</p>
                    <p>- Úgy, hogy ne törődj vele. Öreg ember motyogása volt. De hogy egészen
                        megnyugtassalak... - és húgát az ablakhoz intette. - Nézz oda - mutatott
                        mindenkori büszkeségére, nagy gonddal ápolt kertjének legtávolabbi részére.
                        Nos? Mit látsz ott?</p>
                    <p>- Sok-sok új ültetést, - örvendezett Márta.</p>
                    <p>- Amelyeknek mindnek évek kellenek, míg árnyékotadó, terebélyes fák lesznek
                        belőlük. Mit gondolsz, kinek ültettem? Bizony, önzőn, a saját magam örömére!
                        No látod?</p>
                    <p>Órájára nézett.</p>
                    <p>- Nemsokára itt lesz a postaérkezés ideje - súgta titokzatosan, mint egy új
                        örömhírt és úgy történt, ahogy remélte, mert íme, Márta csakugyan
                        elmosolyodott.</p>
                    <p>- Tudtam - kiáltott diadalmasan. - Tudtam. A posta érkezése! Van-e ennél
                        szebb perce a nap­nak? Mi?</p>
                    <p>- Van - nevetett vissza Márta, máris a nagy kertbe vezető kiskapu zárával
                        viaskodva. - Van... Illetőleg: lehetne, ha már nem kellene a posta
                        érkezésére várnom. De mikor lesz az? Mikor jöhet meg a levelek helyett a
                        levelek írója?...</p>
                    <p>Mivel Jóska előbb a nagyházhoz szokta a leveleket vinni, ők is odasiettek.
                        Hódréthyné már künn ült a verandán.</p>
                    <p>- Gyere csak, Márta, segíts ezt a pamutot legombolyítani... - De Márta nem
                        fogadott szót, hanem táncolva igyekezett a nagy kapuhoz. Nemsokára levelét
                        fennen lobogtatva, ismét visszatért a verandára és annyi boldogság ragyogott
                        szemében, annyi örömet fejezett ki egész valója, hogy anyja feddő szó
                        helyett mindkét kezét feléje nyujtva sietett elébe:</p>
                    <p>- Kisleányom, mi történt?</p>
                    <p>Márta pedig meghatott örömtől túláradóan vetette magát anyja karjába.</p>
                    <p>- Mama!... Nem három év - csak másfél!... Az öregúr csak azt köti ki, hogy
                        Sándor mégegy­szer kísérje el gróf Kápolnássyt görögországi
                        expedíciójára...</p>
                    <p>- Mit? - kiáltott közbe Picike, aki perzselő kíváncsiságában feledve a
                        hűléstől való örökös félelmét, kabát nélkül merészkedett a szabadba kijönni.
                        - Mit?... Az öreg gróf meglágyul?</p>
                    <p>- Igen, igen! - kiáltott Márta s máris ölelte, csókolta, táncolva forgatta a
                        sokkilós és sokesz­tendős, de annál rövidebb lélegzetű nénikét.</p>
                    <p>- Igen, igen! Hallgassátok csak, mit ír Sándor.</p>
                    <p>És tízszer is újra elolvasták, megtárgyalták a nagy örömhírt, hogy az öreg
                        Bárdffy meg fog elégedni azzal, ha fia egyelőre fizetésnélküli állást foglal
                        is el. Ha tehát ez meglesz, egy év mulva «megüljük a lakzit, kedves fiam, jó
                        magyar szokás szerint... Úgy legyen...» - írta.</p>
                    <p>- Persze, hogy úgy lesz - örvendett Márta és legott besiettek a szobába,
                        kizárták a csodála­tosan meleg délutánt és leültek a kandalló tüzéhez
                        tervezgetni...</p>
                    <p>Előbb a hivatalos eljegyzés, aztán a «stafirung» részletei. Hódréthyné
                        egészen belemelegedett a nagy tervezgetésbe. Szeme ragyogott, kezei meg
                        remegtek, mikor azt a temérdek képzelet­beli kamuka-abroszt, így meg úgy
                        hímzendő párnahuzatot, paplant tervezgette.</p>
                    <p>- A szépanyád menyasszonyi ruhájából is paplant csináltatunk... Gyönyörű
                        lesz!</p>
                    <p>Uzsonnaközben, vacsoraközben, órákig, éjfélig, sőt jóval azon túl is folyt a
                        tervezgetés, mert ki gondolt volna lefekvésre, amikor a lakodalmi menünek
                        megbeszéléséhez mindeddig hozzá sem kezdtek?!</p>
                    <p>E menü megállapítása alatt azonban Tekla bárónő és Picike - sajnos - komolyan
                        összezör­dültek. A dolog úgy történt, hogy Hódréthyné gyors fejszámítással
                        összeadva a kétlábúak állományát, ennek eredményeként hangosan azt
                        jelentette ki, hogy a pecsenye, természetesen, kacsa lesz. Mire Picike, aki
                        a kacsasültet ki nem állhatta, megborzadva csapta össze kezét:</p>
                    <p>- Jézus, Mária! Hát nem pulyka? Tekla?!... Csak nem mondod ezt komolyan?</p>
                    <p>- Miért ne?!... - csattant fel a bárónő.</p>
                    <p>- Édesem, éppen te... Te ne tudnád, hogy úri lakodalmi ebéden a sült csak
                        pulyka lehet?! - rémüldözött Szidónia, aki a spanyol trónról sem nézhetett
                        volna több lekicsinyléssel egy rossz kuktára, mint ahogy most Hódrét
                        úrnőjére nézett.</p>
                    <p>Hódréthyné rögtön kiérezte, hogy Picike most nem őhozzá vagdossa a szavakat,
                        hanem régenboldogult apai nagyanyjához, aki mint szakácsnő kezdte földi
                        pályáját s mint Kelecsényi Kristóf báró felesége fejezte azt be. Erre a
                        támadásra ő is kihúzta magát és kimért elő­kelőséggel ejtegette nagy lassan
                        a szót:</p>
                    <p>- Csodálom, édesem, hogy egyáltalán beleszólsz olyan dolgokba, amikhez nem
                        érthetsz. Mert, hisz igazán nem tudom, hogy valaha is lett volna neked
                        lakodalmad... Vagy volt?...</p>
                    <p>De ekkorára Márta már alig győzte vigasztalni a szerencsétlen aggszűzet, aki
                        hangos siránkozás, orrfúvás és szipogás közben kiabálta a másik sértett
                        félnek:</p>
                    <p>- Milyen kegyetlen vagy!... Jól tudod, hogy Tamást az a bestia halászta el
                        tőlem... És te ezt felhánytorga... ga... ga... tood... ne-eke-em?!</p>
                    <p>Tekla bárónő hajthatatlan maradt. Picike erre - bosszúvágytól sápadozva -
                        kezdett előhuza­kodni mindazzal, ami negyven mostoha esztendőn át gyűlt,
                        gyülekezett a lelkében. Mint egy papírkosárból, mint egy szemetesládából,
                        úgy döntötte, ontotta, forgatta ki, teregette szerte, vájkálta elő mindazt a
                        teméntelen, rég elferdült, kopott, felismerhetetlen emlékhulladékot, ami
                        annyi idő óta folyton mérgezte, savanyította, keserítette gondolkodását.
                        Vádolt. Panaszkodott. Csúfolkodott. Sértett. Sírt. Hisztériás dührohama
                        átragadt unokanővérére is, aki erre szintén vádolt, panaszkodott, sértett,
                        sírt. Márta végül is kénytelen volt cselhez folyamodni. Oda­rohant a két -
                        szemközt álló - ablakhoz és gyorsan felpattantotta azokat. Erre aztán
                        Krimhilda és Brunhilda egyszeriben egyformán kapott fejéhez, fogta be füleit
                        és menekült a biztos halált hozó «cúg» elől...</p>
                    <p>Az a boldogító levél mintha még az ólomlábon csoszogó időt is meggyorsította
                        volna!... Igaz, hogy az egész hódréti házat felrázta álmából. Csomagok
                        érkeztek, varrónők dolgoztak. Mesteremberek adták egymásnak a kilincset.
                        Tekla bárónő is, a tengernagy is, sőt még a telje­sen megbékélt és
                        kíváncsisággal mindig csordultig tele Picike is megegyeztek abban, hogyha
                        egy hódréti Hódréthy-leány gróf Bárdffy Antal fiához megy feleségül,
                        kelengyéjének kifogás­talannak kell lenni.</p>
                    <p>- De miért ennyire sietni vele? - kérdezte Hódréthy. - Másfél év? Dehogy kell
                        ahhoz másfél esztendő! Ha hat hónap mulva kezdenétek ehhez a munkához, az is
                        éppen elég idő lenne...</p>
                    <p>De hamar letorkolták... - «Az idő mindenen bosszút áll, ami nélküle készül» -
                        idézte ünnepé­lyesen Picike.</p>
                    <p>Abban az évben korán jött a tavasz. Márta majdnem minden nap kilovagolt
                        bátyjával, kivált a repce virágzása idején. Mind a ketten szerették a
                        «napsugár-kuporgatókat», ahogyan Márta a sárga lombot és a sárga virágokat
                        nevezte. Hát még az aranyszínbe borult repcetáblák...</p>
                    <p>- Emlékszel, tavaly a napraforgók - mondotta a bácsi - milyen szépek
                        voltak?</p>
                    <p>- Mintha díszes arany gallérjával, zöldselyem zekéjével hetykén, kackiásan,
                        mindannyi lako­da­lomba lett volna indulóban - nevetett Márta.</p>
                    <p>- Zolti bácsi, tudod úgy-e, hogy a nyár végére megjön Sándor?...</p>
                    <p>Hódréthy tettetett meglepetéssel válaszolt:</p>
                    <p>- Ne mondd!? Igazán?... Augusztusra?</p>
                    <p>- Reménylem, még előbb.</p>
                    <p>Június elején azonban meglepetést hozott a posta. Rombay Pál
                        képeslevelezőlapon kérdezte, hogy mivel jövő hét szombatján Csókára megy
                        rokonlátogatásra, megengedik-e neki Hódrét istennői, hogy átutazóban egy kis
                        félórára betérhessen legőszintébb hódolatát bemutatni?</p>
                    <p>- Persze, hogy megengedjük - mondta Tekla bárónő... - Anyját, apját
                        ismertem... csak jöjjön... Felelj neki, hogy szívesen látjuk.</p>
                    <p>- Feleljek neki én? - kérdezte a tengernagy Mártától.</p>
                    <p>- Megteszed? De jó is vagy, Zoltán bácsi!...</p>
                    <p>Nagyon örült e könnyítésnek, mert úgy érezte, hogy Sándor nem szívesen
                        hallaná, hogy írt Rombaynak.</p>
                    <p>Azon a szombat reggelen szokatlanul rekkenő melegre ébredtek Hódréten. Az
                        ólomszínű ég alatt csöpp szellő sem járt. Ember, állat menekült a szabadból
                        a fák alá vagy fedél alá, bár legfeljebb a pincék adhattak volna valamelyes
                        enyhülést. Márta különösen szenvedett az ilyen hőségben.</p>
                    <p>- Egy előbbi létben - fogadni mernék - jégmadár voltam... - mondta néha
                        magyarázatképpen.</p>
                    <p>Éppen fürödni indult a Badallóhoz, amikor ijedve neszelt fel. Mi ez? Már dél
                        lenne? De nem... Szörnyűség... félreverik a harangot... Tűz van?... Hol?...
                        Kinél?...</p>
                    <p>Az utcán már nagy zűrzavart talált.</p>
                    <p>- Hol ég? - kérdezte a futó sokaságtól.</p>
                    <p>- A cinterem mellett... A község szalmája... - hangzott a visszakiabált
                        válasz. Ő is arrafelé sodródott, amerre a többiek. Legközelebbi szomszédja
                        ki-kimaradó szóval jajveszékelt:</p>
                    <p>- Ha megfordul a szél, mindenünk odaég!... Nem menthetünk meg semmit.</p>
                    <p>- Ugyan ne mondjon ilyent. Már mért nem?</p>
                    <p>- Mert nincs víz. Kiszáradtak a kutak.</p>
                    <p>- Mind? Egytől-egyig?</p>
                    <p>- Bizony mind. Ha csak a Borostás Lidi udvarán nincs még valamennyi...</p>
                    <p>- Borostás Lidi? De hiszen, ha van, az lesz legközelebb a tűzhöz...</p>
                    <p>- Igen ám, de van-e?... És ha van, ad-e?</p>
                    <p>Márta hirtelen megállt, úgy nézett a beszélőre.</p>
                    <p>- Ad-e?... - nézett az asszonyra Márta. - Micsoda kérdés? Hát persze, hogy
                        ad...</p>
                    <p>- Na, meg tetszik látni, hogy egy cseppet sem...</p>
                    <p>Még ezután is mondott valamit, de azt már elnyelte a tűz rettentő
                        lármája.</p>
                    <p>A lángok olykor olyan magasra csaptak, hogy a torony barnult arany keresztjét
                        égő pirosra csillantották. Néha pedig vadul kavargó, felszabadult
                        szikrarajok jelezték, hogy ismét le­szakadt valami.</p>
                    <p>Márta most már odaért, ahol az óriás kazlak sora izzott. Némelyik magas
                        lángoszlopokat dobott ki magából, mások gomolygó füsttömböket, de mind azt a
                        látszatot keltette, mintha egész milliónyi millió tűzhernyóból állanának.
                        Magukat emésztő, ijesztő tűzhernyókból, amelyek most a megsemmisüléstől való
                        őrjítő félelmükben egymás hegyén-hátán másznak, kúsznak, csavarodnak,
                        kínlódnak... Lankadnak és enyésznek...</p>
                    <p>A falubeliek pedig mindenfelől jöttek, szaladtak, gyűltek. Volt közöttük
                        zaklatott képű férfi, jajveszékelő asszony, riadt és mégis kíváncsian
                        nézdelődő gyermek. Ezek minduntalan más és más csoportba verődtek és mind
                        mutogatott, szörnyűködött, panaszkodott, imádkozott vagy átkozódott...</p>
                    <p>- Nincs víz... Nincs víz - ezt hangoztatta, kiáltotta, sírta mindenki. Ez a
                        két szó ismétlődött szün­telenül minden csoportban. Ezt mondta egymásnak
                        percről-percre növekvő kétségbe­eséssel a szomszéd a szomszédnak, ellenség
                        az ellenségnek.</p>
                    <p>Márta mégsem akarta elhinni.</p>
                    <p>- Tisztelendő uram - kiáltotta a lihegve érkező plébános felé -, miért nem
                        olt senki?</p>
                    <p>- Mert nincs mivel - hangzott a válasz. - A fecskendőnk berozsdásodott.
                        Tikfalváról még nem érkezhettek meg a tűzoltók. De különben sem tudom,
                        vehetjük-e hasznukat, mert úgy hallom, hogy itt nincs víz sehol.</p>
                    <p>- Dehogy nincs! - És a Hódréthy-lány máris futott oda, ahol a legtöbb
                        fehérnép állt egy rakáson.</p>
                    <p>- Hé asszonyok! - kiáltotta erélyesen. - Egy-kettő fussanak dézsákért,
                        vedrekért. Nem látják, hogy a szél a falu felé kezd fújni? Ha a Tóthék
                        fedele tüzet fog, akkor egyik háznak a másik után vége... Mit ténferegnek
                        itt maguk, emberek? - förmedt egy másik csoportra. - Jöjjenek maguk is,
                        csináljunk láncot... Úgy adjuk egymás kezére a vizet... Nem lehet? Ki
                        mondja, hogy nem lehet? De igenis, hogy lehet!... Majd meglátják,
                        hogy...</p>
                    <p>- Jaj, jaj, jaj!... - némított meg mindenkit egy éles felsírás. Valaki
                        arrafelé intett, ahol a Tóthék szalmafedeles házának végéből vékony füst,
                        majd meg lidérces fényként ide-oda táncoló lángocskák törtek fel.</p>
                    <p>Most már nem kellett Mártának tovább biztatni a tömeget. Szaladt az
                        hanyatt-homlok, amerre vezette. Míg gyorsan szedegette lábait, haditervet
                        csinált: Igaz, mindenekelőtt arról kell meg­győződni, van-e csakugyan víz a
                        Borostás Lidi kútjában? Egyenesen oda igyekezett tehát...</p>
                    <p>Alighogy a kanyarodón befordult, különös kép tárult eléje: Az egész sikátor
                        csakúgy hemzse­gett az asszonynéptől, akik minden oldalról futottak, jöttek,
                        de mégis üres térség tátongott a Borostás Lidi ütött-kopott háztája körül,
                        mert a ház asszonya ott állt kapuja előtt, arcához emelt puskával. Haragtól
                        eltorzult szájából ezalatt ólomgolyóknál cseppet se könyörületesebb szók
                        röpködtek, hogy sebezzenek közelben, távolban, akit csak érnek.</p>
                    <p>Márta egyenesen feléje tartott:</p>
                    <p>- Lidi! - szólította. - Nem tudja, hogy tűz van?</p>
                    <p>- Mi közöm hozzá? Holnap mosni akarok...</p>
                    <p>- Mosni? Értse meg: Veszedelemben a falu!</p>
                    <p>- Veszedelemben? Hát legyen... Mikor az én szép, nagy tornácos házam égett,
                        nem bánta azt senki. Azért lakom ma ebben a düledező kunyhóban... Ha ég...
                        hát égjen!...</p>
                    <p>Ekkorra már több asszony vízhordó edényeket lóbálva közelükbe
                        merészkedett.</p>
                    <p>- Tudod jól, hogy csak a te kutadban van víz... - kezdte az egyik, de Lidi
                        hirtelen feléje fordult.</p>
                    <p>- Aki be mer lépni a kapun, azt lelövöm! Mint egy kutyát!...</p>
                    <p>- Lidi?!... - kiáltott rá Márta parancsolón, vádlón. Az asszony,
                        feleletképpen egészen a küszöbéig hátrált és onnan tartotta puskáját lövésre
                        készen.</p>
                    <p>- Asszonyok! - kiáltotta Márta. - Asszonyok! Utánam! - S már át is ugrotta
                        azt a kis árkot, mely a Borostás-házat a szekérúttól elválasztotta. De nem
                        követte senki, mert mintha igézet szállta volna meg az asszonyokat, egy sem
                        mozdult. Ekkor kondult meg újra a félrevert harang... E pillanatban a
                        faluban mindenki tudta, hogy újabb segítségért kiált az mindnyájuk
                        nevében...</p>
                    <p>- Hallja?!... Lidi?!... Hallja?! - kiáltotta magából kikelve Márta, de amikor
                        látta, hogy csak egy csökönyös, durva vállvonogatás a felelet, egyszerre
                        elöntötte a harag. - Az ő ezerszer meg­átkozott, soha meg nem fékezhetett
                        ijesztő haragja. És minden további gondolkozás nélkül a konok asszony
                        puskájához kapott. A puskát kezéből kicsavarni egy fél pillanat műve volt.
                        Még annyiba sem tellett a kapu zárját felpattantani és Lidit, mint egy
                        zsákot belökni rajta. Most már ott térdepelt a mellén s tenyerét az asszony
                        lihegő torkára szorította. - Most már én mondom azt, ha csak egy szót szól,
                        halál fia!... Megértette?</p>
                    <p>Olyan tekintettel és olyan hangon mondta ezt, hogy bár csakis Lidi hallhatta,
                        mégis megértet­ték azt valamennyien.</p>
                    <p>Majd erélyesen rendelkezett:</p>
                    <p>- Előre, asszonyok! Kezdjétek a vizet húzni... Hé! Jöjjön ide négy...
                        Kötözzétek meg ezt az izgága nénit... Mivel?... Hát azokkal a fejtős
                        kendőkkel, amik ott lógnak a tornácon... Igy... Igy... Meg így...
                        Keményen... Most pedig vigyétek be a szobájába és fektessétek az ágyába! Te,
                        Kondor Julis, meg te Tódor Ági, őrt álltok és nekem feleltek róla! Ha idő
                        előtt ki­eresztitek, velem gyűlik meg a bajotok. Megértettétek?</p>
                    <p>Alighogy Lidit ártalmatlanná tették, kész volt a kettős lánc is és a rocskák,
                        dézsák, kannák kézről-kézre adva gyors egymásutánban jöttek-mentek,
                        jöttek-mentek, ki a vész színhelyére és onnan vissza. Márta mindenütt ott
                        volt. Parancsolt, rendelkezett, vigasztalt, bátorított. Köz­ben módját
                        ejtette még annak is, hogy Lidihez be-benézzen. Nemcsak azért, hogy őt jó
                        őrizetben lássa, de hogy az őrzőit is szemmel tartsa.</p>
                    <p>Ezalatt a tüzet, hála a Tikfalváról érkezett segítségnek, egy órán belül
                        eloltották. Sajnos, egyet­len kazlat sem sikerült megmenteni, a Tóthék házát
                        sem. Pár őrt kivéve, mindenki haza­szállingózott. Márta is éppen arra
                        gondolt, hogy talán eljuthat a Badollóig, mielőtt Rombay megérkezik.</p>
                    <p>- Hogy elfelejtettem, hogy ma jön! - vallotta magának.</p>
                    <p>- Lidi - szólt be mégegyszer foglyához -, ha megígéri, hogy nem bánt
                        senkit...</p>
                    <p>- Szabadon ereszt?</p>
                    <p>- Ha megkér...</p>
                    <p>- Mintha bizony lehetne a kisasszonyra haragudni.</p>
                    <p>Márta rögtön kiérezte Lidi szavából, nézéséből, hogy igazán, őszintén szent a
                        béke közöttük. Ezért gyors elhatározással intett a leányoknak, hogy
                        elmehetnek, ő pedig sajátkezűleg oldotta meg a köteléket.</p>
                    <p>- Úgy-e, megígéri... - kezdte. Ebben a pillanatban két dologra lettek
                        figyelmesek: egy gyorsan szaladó kocsi zajára és a harmadszor félrevert
                        vészharang rémes kongására.</p>
                    <p>Most már Márta és Lidi együtt szaladtak a vész helyére, de nem ott volt a
                        baj, hanem a Tóthék rombadőlt házán túl.</p>
                    <p>- A Sápoki Pistáéknál ég! - döbbent meg Márta - akinek...</p>
                    <p>- Akinek három gyermeke fekszik torokgyíkban... - vette át a szót Lidi.</p>
                    <p>Mire odaértek, már végtől-végig lángokban állt a szalmafödelű, paticsból
                        összerótt, apró­abla­kos házikó. Emberek tolongtak, emberek nyüzsögtek a
                        szegényes udvaron és megint vízért kiabált férfi, asszony, gyerek. A
                        lármánál is hangosabb volt Sápokiné jajveszékelése, aki csoporttól
                        csoporthoz férkőzve, félőrülten magyarázott, kért könyörgött:</p>
                    <p>- A gyermekeim!... Mentsék meg a gyermekeimet!</p>
                    <p>Márta utat tört magának, odafordult az egyik hatalmas, erős tűzoltóhoz:</p>
                    <p>- Ment be értük valaki?</p>
                    <p>- Lehetetlen - jött a válasz tízfelől is - lehetetlen...</p>
                    <p>- Nincs lehetetlen! - vetett oda felháborodással. - Máris összekapta magán
                        ruháját és indult az égő ház felé. Ekkor háta mögül iszonyú káromkodás
                        ütötte meg a fülét és egy erélyes kar durván tolta őt félre az útból.</p>
                    <p>Mire a lány a kettős sérelem meglepetéséből feleszmélt, az a valaki már
                        eltűnt az égő ház szörnyű poklában.</p>
                    <p>Márta egy pillanatig értelmetlenül bámult utána, aztán a fejéhez kapott:</p>
                    <p>- Rombay?!...</p>
                    <p>De nem soká időzött a gondolatnál, hanem a tűzoltókhoz intézte
                        parancsait.</p>
                    <p>- Az ajtó már úgy látom, tüzet fogott... Üssenek hát nagyobb rést az ablakon!
                        Ne tanakod­janak! Itt... Igen... Itt... A fecskendő meg ide dolgozzon!...
                        Ide a küszöb és ablak közti részre... Nem látják, hogy már ez is
                        füstölög?...</p>
                    <p>Közben azon gyötrődött, hogy hátha hiába minden? Hátha már nem is élnek azok
                        a szegény gyerekek...</p>
                    <p>Egyszerre két kart látott kinyúlni az ablakon. Odaugrott és átvette terhüket:
                        egy teljesen elalélt fiúcskát... Mire az örömében felsíró anyának átadta,
                        azok a karok íme, máris kinyúltak újra, hogy egy sivító, rémült gyermeket
                        adjanak ki az égő házból.</p>
                    <p>- Hát a harmadik? - hallotta Sápokinét és ugyanakkor az egyik tűzoltó hangját
                        is, aki torka­szakadtából ordította: - Vigyázz!</p>
                    <p>Márta riadtan nézett rá.</p>
                    <p>- Enged a gerendázat... - mutatott a tűzoltó a ház felé.</p>
                    <p>Márta annyira megdöbbent, hogy elfelejtette kínzó fájdalmát. Az előbb
                        alaposan megégette a kezét. Pedig fájt... Nagyon fájt. Mindegy, majd ráér
                        azután törődni magával. Most minden figyelme az égő házban életveszedelemben
                        lévőket illette. Miért késnek? Hol maradnak? Végre! Óráknak tetsző percek
                        után íme harmadszor is látható lett Rombay két karja, amint egy támolygó
                        sápadt gyermeket vezet a most már földig lebontott ablakon át ki a szabadba.
                        Márta még egy pillanatra egy kifogástalan fehér fogsor mosolygós villanását
                        látta. És a követ­kező pillanatban... A lezuhanó tüzes gerenda éppen akkor
                        temette maga alá Rombayt, amikor a kimentett gyermeknek nyomába lépett.</p>
                    <p>- Szent Isten! Porrá ég! Oda van! - sikoltott Márta. - De máris ott volt a
                        lelkes segítség, mely egykettőre kiszabadította Rombayt szorongatott
                        helyzetéből.</p>
                    <p>- Él! - örvendezett Márta.</p>
                    <p>- Éljen! Éljen! - harsogta a tömeg...</p>
                    <p>- Nemcsak él, de ép csontokkal él... - hangzott a válasz, különösen tompa
                        hangon, de azért vígan.</p>
                    <p>- Igazán? Nem történt semmi baja?</p>
                    <p>- Ugyan? - nevetett a fiatalember erőltetett könnyedséggel és Márta keze után
                        nyúlt, hogy megcsókolja. De az önkénytelenül felszisszent a fájdalomtól.</p>
                    <p>- Fáj? - kérdezte Rombay, akinek sápadtságát a korom sem tudta eltakarni.</p>
                    <p>- Semmi, semmi - felelte Márta, aztán odaszólt egy bámészkodóhoz:</p>
                    <p>- Hamar! Rohanj az udvarba és mondd meg a Jóskának: fogjon be és jöjjön... De
                        rögtön, rögtön!...</p>
                    <p>- Jól fog esni a mosakodás és az ebéd, úgyebár? - fordult vendégéhez. De az
                        mintha álomból ébredne, látható erőfeszítéssel felelte:</p>
                    <p>- Kérem, ne zavartassa magát. Nekem mennem kell... Én is úgy mondom, hogy
                        rögtön, de rögtön...</p>
                    <p>- Menni? Hová? Hát nem hozzánk jött?</p>
                    <p>- Őszintén szólva, nem... Ma csak át akartam hajtatni Hódréten és holnap
                        jelentkezni... ma... Most várnak... Csókán...</p>
                    <p>És Rombay az egyik bokor ágaiba kapaszkodott, hogy el ne essék. De azért
                        folyton mosoly­gott és felelgetett, amíg csak fogata elő nem állt. Hiába
                        volt minden marasztalás, kissé bizony­talan léptekkel, de mégis kocsijába
                        szállt és elhajtatott.</p>
                    <p>Márta sebesült kezét ép kezén nyugtatva, megütődéssel nézett utána.</p>
                    <p>- Milyen különös volt - tünődött. - Miért ez az értelmetlen hajszolás? Miért
                        nem akart marad­ni? Előbb összeégett, aztán csuronvizesre locsolták... És
                        milyen sápadt volt... Pedig szerettem volna megmutatni neki, hogy mennyire
                        méltányolom elszánt bátorságát, hősiességét. Igen... Valamiképpen
                        ünnepeltettem volna az egész falu népével... Mert meg kell hagyni, hogy
                        remekül viselkedett... Úgy hiszem, ezt Sándor is el fogja róla
                        ismerni...</p>
                    <p>Márta örült ennek a gondolatnak, mert szerinte ennél nagyobb jutalom nem is
                        érhetne földi halandót. Vajjon mit szólt volna Sándor, de még inkább Márta,
                        ha annak a tovarobogó kocsinak a titkát megsejtik? Ha láthatják, hogyan
                        kényszeríti a kocsis az úgyis gyorslábú lova­kat még gyorsabb vágtatásra s
                        hogyan állítja meg őket egész testükben remegve, izzadva, a legközelebbi
                        városka orvosánál és hogyan emelnek a kocsiból, egy ájult, törtkarú
                        embert...</p>
                    
                <milestone unit="endSubChapter" n="4"/>
                <milestone unit="startSubChapter" n="5"/>
                    <p rend="head">V. FEJEZET.</p>
                    <p>Mártának minderről sejtelme sem volt. Keze egy hét alatt teljesen
                        meggyógyult, most már szorgalmasan hímezte kelengyéje monogramjait.
                        Levelezett az iparosokkal. Egyszer Pestre is felrándult vásárlásokra. Minden
                        percét jövendője töltötte ki. Csoda-e, ha gondolatai messze jártak
                        mindentől, ami boldogságának érzetét csökkenthette volna.</p>
                    <p>- Téged látva, kislányom - nevetett reá Hódréthy, aki Szent István-napján
                        érkezett vissza Norvégiából -, megértem azt a kifejezést, hogy «örömtől
                        sugárzik»... Nem csodálkoznám azon sem, ha majd találkoztok, fénysugarak
                        öveznék homlokodat... Hát igazán olyan nagyon szereted azt a fiút?...</p>
                    <p>Márta csendesen, komolyan igent bólintott.</p>
                    <p>Hódréthy a húga kezében fehérlő levélre mutatott:</p>
                    <p>- Ma is írt? - kérdezte. - Ha én teneked volnék, már el se olvasnám. Minek?
                        Hisz itt lesz nemsokára. Úgy-e, mára várod őt?</p>
                    <p>- Igen - mosolygott vissza Márta s bátyja felé nyujtotta a kezében tartott
                        fehér papírlapot.</p>
                    <p>- Na nézzék!... Michel Angelo egyik szonettje? Olvasd el nekem...</p>
                    <p>- Olvasni? Minek? Hisz könyv nélkül tudom - válaszolta Márta és fejét bátyja
                        vállára hajtva, súgva, mégis minden egyes szó szépségét felcsillantva mondta
                        el a legnagyobb művész legszebb költeményét:</p>
                    <p>Ha ketten hű szerelmet esküvének,</p>
                    <p> És jámborul egyenlő sors között,</p>
                    <p> Egyformán tűrnek bajt és örömöt;</p>
                    <p> Ha két kebelben egy csupán a lélek</p>
                    <p>S egy szellem ád két ifjú testnek éltet,</p>
                    <p> S a szellem fent repül a föld fölött,</p>
                    <p> Ha két sebet ugyanegy nyíl ütött,</p>
                    <p> Ha egy a tűz, amely két lelket éget,</p>
                    <p>S egymást imádják, egyik sem magát,</p>
                    <p> Szerelmet kérnek csak szerelmükért,</p>
                    <p> Előtalálják egymás vágyait,</p>
                    <p>Parancsnak nézik egymás óhaját,</p>
                    <p> Soha hűséget köztük egy se sért,</p>
                    <p> Vajh! Ily kapocs is felbomolhatik?</p>
                    <p>- Tagadhatatlan, jó ízlése van a gyereknek - próbálta Hódréthy tréfával
                        palástolni meghatott­ságát, mert valahogyan önkénytelenül, folyton arra
                        gondolt, hogy mi lenne, ha Márta bármily okból is, elszakadna szerelmesétől.
                        - És aztán, mondd csak? Ha ő mindennap ilyesmit küld neked, te mivel
                        viszonzod? Például mit küldtél neki legutóbb?</p>
                    <p>- Sose találnád ki, azért máris bevallom: egy jeruzsálemi rózsát.</p>
                    <p>- Mi a csudát?...</p>
                    <p>- Ne tedd magad, Zolti bácsi, hiszen az igazat megvallva a te gyüjteményedből
                        csentem el...</p>
                    <p>- Mit hallok?</p>
                    <p>- Persze. Egyszer azt mondtad arról a növényről, hogy lim-lom és egy fiókba
                        dobtad. De engem nagyon érdekelt. Emlékszel? Úgy nézett ki éppen, mintha
                        aszott, száraz mohából lenne kicsinyke gombóccá göngyölítve. De amint vízbe
                        tettem, egyszeriben megéledt, kizöldült.</p>
                    <p>- Azt hiszed, Sándor tudja a titkát? - nézett Hódréthy Mártára.</p>
                    <p>- Megírtam neki azt is... Azt is, hogy ez a jeruzsálemi rózsa hasonló
                        énhozzám. Amikor távol vagyok tőle, aszott, száraz mohához vagyok
                        hasonló.</p>
                    <p>- Igy érzed? Csak nem?</p>
                    <p>- De igen! Mert úgy van az, hogy igazán csakis akkor élek, amikor őt magam
                        mellett tudom.</p>
                    <p>A tengernagy megsimogatta húga sötétszőke haját, de nem felelt semmit. Hogy
                        mondja meg ennek az életigenlő, boldog, bizalommal teli fiatal leánynak,
                        hogy félti... Hogy valami meg­magyarázhatatlan sejtelemtől űzve nagyon
                        félti. Csalódástól? Bánattól? Mitől?... Maga sem tudja, de szíve
                        összeszorult most is, hogy szeme ragyogását, álmodozó mosolyát látta.</p>
                    <p>- Ejh, agyrémek! - próbálta gondolatait elűzni. - Hiszen amennyire embersors
                        biztosítottnak vehető, azt, aki a fiatal Bárdffy Sándor élettársa lesz, nem
                        kell félteni!</p>
                    <p>Ennél a jóleső megállapításnál időzött a szerető rokon gondolata, amikor egy
                        rémült sikoly hallatszott közvetlen közelükben.</p>
                    <p>- Márta! - kiáltott fel Hódréthy, amint meglátta a lány elsápadását, majd
                        rémült iramodását. Alig száz lépésnyire a vendégváró nyitott kapun nem az
                        öreg Bárdffy gróf híres ötöse fordult be vígan csilingelő ezüst
                        csengetyűkkel, hanem: lassú lépésben, nagy vigyázattal előrecso­szogó néma
                        csoport... Kit hoznak rögtönzött tragacson? Kit...</p>
                    <p>A Márta már nem is emberi, szörnyű feljajdulása adta meg a választ...</p>
                    <p>A szerencsétlenség részleteit csak napok mulva tudták kibogozni. Mi történt?
                        Hogyan történt? A szemtanuk szerint az úthenger furcsa zakatolásától
                        megvadulva, az öt tarka ló eszeveszetten nekivágott egy ideiglenes hídnak.
                        Ez pedig összeroppant a teher alatt. A békésen szántó emberek csak azt
                        látták, hogy a lovak, a kocsi, a kocsis és az, aki a gyeplőt fogta,
                        mind-mind a mélységbe zuhant. Többen szaladtak segítségre, de a megáradt
                        folyó máris messze sodorta áldozatait.</p>
                    <p>- Mire közelükbe érhettek - újságolták -, csakis a kocsis élt még, de a
                        nagyságos kisasszony vőlegénye, az a szép, derék fiatal gróf már... Istenem,
                        micsoda bánat!... Csak a szőke hajáról volt felismerhető.</p>
                    <p>Az égi hatalmak irgalma azonban, mielőtt Márta ezt a borzalmat láthatta
                        volna, az önkívület jégujjaival fogta be szemét, altatta el eszét,
                        tompította le szíve vergődését.</p>
                    <p>Mire magához tért hosszú, hosszú idegbajából, már az öreg Bárdffy Antalt is
                        régen elföldelték - a fia mellé. A kert fái is lehullatták lombjaikat, sőt
                        már egyik-másik rügyezni is kezdett. De még tűz pattogott a fehér leányszoba
                        kandallójában. Márta pedig kérdőn nézett mindenkire, mert sehogy sem
                        értette, hogy miért szomorúak körülötte, sőt szomorú ő maga is. Neki most
                        boldognak kellene lenni, hiszen ma fog megérkezni Sándor...</p>
                    <p>Sajnos, lassan-lassan visszatért az emlékezés kínzó képessége és attól kezdve
                        mintha leg­ben­sőbb énjében kettévált volna a lelke. Az egyik rész
                        vergődött, szenvedett és úgy érezte, hogy messze minden fénytől, hangtól,
                        céltalanul didereg a világűr mérhetetlen magányában. A másik azonban mintha
                        mindezt - úgyszólván - páholyból nézné és figyelné és bírálná, néha még
                        mosolygott is.</p>
                    <p>Szörnyű volt!</p>
                    <p>Hova tűnt az a boldogító, egyetemes érzés, amelyet ők ketten túláradó hálával
                        mindenséges­nek neveztek?</p>
                    <p>- Lehet így élni?... És ha lehet, érdemes? - kérdezte Márta magától, mialatt
                        szinte kéjelegve vonultatta fel gondolatában az öngyilkosság különböző
                        nemeit.</p>
                    <p>Vissza-visszariadt valamennyitől. Ennek magyarázata pedig abban rejlik, hogy
                        lelkének csak­is egyik fele sóvárgott a teljes megsemmisülésért, a másik
                        fele, elpusztíthatatlan ösztönnel ragaszkodott az élethez.</p>
                    <p>Hódréthy Zoltán volt az egyetlen, aki húga kettős énjének ezt az
                        élet-halálküzdelmét megsej­tette, de legokosabbnak vélte, ha nem szól róla
                        senkinek. Mártának legkevésbbé.</p>
                    <p>Tekla és Picike őszintén aggódtak és tele voltak jó tanáccsal,
                        kényeztetéssel. Az ő belátásuk azonban nem terjedt tovább a legjobb
                        csirkebecsináltnál, a legpuhább párnánál, a leghizlalóbb cukros süteménynél.
                        Az ő szemük nem látott semmi különbséget mosoly és mosoly közt. Egyformán
                        örvendeztek annak, ha szomorú, ha víg, csak legyen mosoly és nem az a
                        kifejezés­telen semmibenézés, ami hónapok óta márványba véste a leánynak a
                        felismerhetetlenségig lesoványodott fehér arcát...</p>
                    
                <milestone unit="endSubChapter" n="5"/>
                <milestone unit="startSubChapter" n="6"/>
                    <p rend="head">VI. FEJEZET.</p>
                    <p>Mikor a tengernagy először látta azt, hogy a csókák párosával és nem tömegben
                        üldögélnek a jegenyefák tetején, odatelepedett húga mellé, aki most már
                        szokott módján írt, rajzolt vagy csipkét vert nyíló virágokkal telidesteli
                        szobájában.</p>
                    <p>- Kis Mártám, nem tesz nekem jót ez a nedves, barátságtalan, magát a télből
                        tavaszba át­pi­tyer­gő idő. Másrészt nem szeretnélek téged itt hagyni, azért
                        rávettem anyádat, hogy menjünk mind a hárman vagy Mentonba vagy Nizzába,
                        vagy Cannesba. Vagy talán Portofino vidékére? Alapjában véve mindegy.
                        Ahogyan te akarod...</p>
                    <p>Márta némán nézett fel, de megeredő könnyei szónál érthetőbben fejezték ki
                        azt, hogy bána­tához még az is új fájdalom, ha abból a környezetből kívánják
                        távozását, melynek minden zegzuga, bútora, tárgyai keretét képezik az ő nagy
                        gyászának. De Hódréthy határozott és nem engedte magát meglágyítani.</p>
                    <p>- Gondold meg, kicsikém, mennyire önző lennél, ha kívánságunknak útját
                        állnád... Szegény anyád is éppen eleget szenvedett és aggódott, hogy
                        kiérdemeljen egy kis változást. Magamról ne is beszéljek. Az egészségem
                        meglehetősen gyenge lábon áll.</p>
                    <p>- És Picike? - kérdezte Márta, keresve a kibúvót.</p>
                    <p>- Picike? - visszhangozta a tengernagy. - Légy egészen nyugodt, ő Pestre
                        megy. Gondos­kod­tunk arról, hogy fűtött szoba várja és mindennap valamelyik
                        színházban elsőrendű zsöllye... Nos, meg vagy elégedve?</p>
                    <p>Az első igazán derűs mosoly szépítette meg Márta fáradt vonásait:</p>
                    <p>- Milyen boldog lesz szegény!... Hiszen mindig Budapestre vágyik... - és a
                        nagybátyja keze után kapott, hogy megszorítsa.</p>
                    <p>- Na látod! Most pedig hagyd abba azt az örökös «klömpölyözést», ahogy a
                        szobalány a csipkeverésedet nevezi és kezdj csomagoláshoz. Kár lenne akár
                        egy napot is mulasztani! Holnap este indulhatunk.</p>
                    <p>Ha Bárdffy Sándor valaha Hódréten járt volna télidején, Mártát nem vehették
                        volna rá, hogy elutazzék. De így sem hóembernek, sem hócsatának, sem a
                        «titinyő»-t ismétlő kismadárnak emléke nem állta útját, ezért egy ragyogó
                        március elejének reggelén arra ébredt, hogy való­színűleg már el is hagyták
                        Genuát, hiszen a tenger, mint óriás aquamarinkő, csillog, tündöklik a
                        hálókocsi jobb oldalán. Útjuk a Riviera di Ponente irányában szaladt
                        előttük.</p>
                    <p>Hirtelen felrántotta az ablakot.</p>
                    <p>- Márta - riadt fel Hódréthyné. - Meghűlünk. Az Istenért, ereszd vissza azt
                        az ablakot!...</p>
                    <p>- Dehogy hűlünk, mamikám. Gyere csak... Nézd, nézd, milyen ragyogás van itt
                        körülöttünk... És ez az illat! Érzed...</p>
                    <p>Tekla bárónő most már teljesen felébredt. Ott állt Márta mellett és tele
                        tüdővel szívta magába a beáradó tavaszt és egyszerre úgy érezte, hogy évek
                        és évek súlya hullott le vállairól. - Még tegnap este milyen hideg volt! És
                        hó... zuzmara... A hegyeken és a vasutasok bajuszán. Úgy-e?... És most?
                        Látod ott kissé balra... ott... ott! azt a sárga lepkét? Tavasz van! Én
                        mondom neked, hogy tavasz!... Jaj, be jó!...</p>
                    <p>Márta örült, hogy édesanyját ennyire felfrissülve, ennyire gondnélkülinek
                        látta.</p>
                    <p>Mégis, mikor az ég és víz ölelkező kékségében nem egy, de két egymással
                        kergetőző pillan­gót látott, melyek halványsárga virágsziromvitorlákon hol
                        rebbenve szálldogáltak, hol kéjeleg­ve bízták magukat a rezgő, hömpölygő
                        levegő áramlására, akkor mégis megújuló nagy bánatával behúnyta szemét.</p>
                    <p>Hódréthy Zoltán, amikor húgát a Rivierára csalogatta, mégis jól számított. A
                        Márta lényében és ifjúságában rejlő derű hovatovább mind gyakrabban
                        felcsillant, bár a visszaesések még mindig kegyetlenül megkínozták.</p>
                    <p>- Zoli bácsi - mondta egyszer az előttük elterülő Portofinóra és kikötőjére
                        mutatva -, ha én az a mesebeli óriás királykisasszony lennék, aki
                        játékszernek gyüjtötte kötényébe az embert, ökrét, ekéjét, bizony kiemelném
                        ezt a kikötőt, ki én és mint egy kagylót, elvinném!</p>
                    <p>- És hova vinnéd? - kérdezte Hódréthy vidáman, mert örült huga élénkségének.
                        Ám mintha ez a kérdés hirtelen fekete fátyolt hullatott volna az egész
                        napsugaras tájra. Márta ijedt szemek­kel nézett fel reá:</p>
                    <p>- Igazad van, Zoltán bácsi... Hová?... S miért vinném én?... Éppen én, amikor
                        sehol sem lel­het­ném meg azt az egyet, aki ezerszerte jobban azért
                        gyönyörködnék mind e szépségben, mert én vittem azt hozzá!...</p>
                    <p>Igy volt ez még sokszor. Jöttek percek, sőt néha órák is, amikor a folyton
                        változó és újnál újabb benyomások hatása alatt Márta feledni látszott, de
                        elég volt egy szó, egy név, egy hang, hogy öröme, érdeklődése legott úgy
                        megsemmisüljön, mint ahogy egy gyertya lángja kialszik, ha szélroham
                        éri.</p>
                    <p>- Meddig lesz ez még így? - töprengett Hódréthy.</p>
                    <p>Egy más alkalommal kis vitorláscsónakot figyelt, mely a parttól jó távolságra
                        libbengetett, hajbókolt.</p>
                    <p>- Nézd, nézd! - szólt oda Mártának, aki hallgatagon lépkedett mellette. -
                        Nézd, milyen messze kalandozik az a kis dióhéj.</p>
                    <p>- Nem dióhéj, de mogyoróhéj, bácsikám... Egy árva kis félmogyoróhéj -
                        szegény... - felelte Márta, elmélázva.</p>
                    <p>A tengernagy már azon kezdett gondolkozni, hogy milyen ürüggyel vigye el
                        Mártát Portofinó­ból, amely minden szépsége mellett mégis csak túlontúl
                        magányos kis fészek. Hátha valahol a francia partokon jobban
                        szórakoznék?</p>
                    <p>- Mondd csak - kérdezte vacsora után a cigaretta mellett Tekla bárónőtől -,
                        mit szólnál hozzá, ha néhány napra átrándulnánk a Cote d’Azure-ra?</p>
                    <p>- Ha Mártát ráveheted...</p>
                    <p>- Hja, ha rávehetném - töprengett az öregúr, amikor lefekvés előtt még kiült
                        az erkélyre. - Hja, ha rávehetném...</p>
                    <p>Gyönyörű éjszaka volt. A tenger olyan csendes, mint késő nyáron. A telehold
                        pedig hosszan elnyúló ezüsthálókat vetegetett ki rajta. Nyilván azokra a
                        nagy, elmosódott és mégis fényes könnycseppcsillagokra halászott velük,
                        amelyek itt is, ott is fel-felcsillantak a mélyben.</p>
                    <p>A kis városka férfinépe még ott nyüzsgött a főtéren. Víg beszéd, nevetés
                        hallatszott minde­nün­nen, mégis kevesebb volt a dalolás, mint amikor
                        melegebbek az éjszakák. Sőt ahogy Hódréthy az erkély korlátján kihajolva
                        figyelte őket, azt látta, hogy térdigérő posztógallérok széle orrot, szájat
                        takargat gondosan a legtöbbnél.</p>
                    <p>- Fázik a talián - jegyezte meg magában, aztán öreguras kiváncsiskodással
                        nézelődött tovább. - Asszonyféle meg egy sincs az utcán... Azért tán, mert
                        ők is fáznak... Vagy mert... Az erkélyt tartó oszlop tövétől kellemes
                        férfihang szállt fel hozzá.</p>
                    <p>- Jól látnak szemeim? Te vagy az, Zoltán bátyám? - hangzott a sötétségből,
                        nagyon ismerősen és mégis idegenül.</p>
                    <p>A tengernagy felállt, kihajolt és úgy kémkedett jobbra is, balra is. De mivel
                        az utcai lámpás éppen a szemébe világított, nem látott semmit. A hang
                        tulajdonosa mindezt rögtön megértvén, sietett a bővebb magyarázattal:</p>
                    <p>- Szeretném remélni, hogy emlékszel még rám Nizzából. Szentendrey vagyok...
                        Szentendrey Ádám.</p>
                    <p>- Ádám?... Persze, persze... Már hogyne emlékezném! Régen láttalak, öcsém.
                        Gyere csak fel... Gyere... Vagy nem. Várj, majd lemegyek én.</p>
                    <p>Alacsony emelet, alig néhány lépcső, de mégis elég hosszú út arra, hogy
                        Hódréthy Zoltán tengernagy egy egész kész haditervvel érkezzék a
                        földszintre.</p>
                    <p>- Szentendrey... - mormolta menetközben, mintha annak a névnek a hangzása
                        kellemes lenne fülének. - Szentendrey... Kitűnő család... Jó
                        összeköttetés... Számbavehető vagyon... Ha jól emlékszem, tetszetős külső,
                        ami most nagyon, nagyon fontos. Ha Isten is úgy akarja, mint én...</p>
                    <p>Az istenhozott, amivel Szentendreyt üdvözölte, ezekután természetes, hogy
                        őszintén, igazán a szíve legmélyéből jött.</p>
                    <p>Ott sétálgattak fel s alá, fáradhatatlanul mérve a kis terecske szélét,
                        hosszát. Hódréthy elmond­ta utazásuk okát és célját. Majd a domboldalon
                        világoskodó nagy szállóra mutatva magyarázta:</p>
                    <p>- Ott lakik a sógornőm és húgom, de én jobban szeretek itt lenni, ebben a kis
                        igazi olasz osteriában. Szeretem ezt a népet látni, hallgatni. Különösen
                        hallgatni, mert hiába, aki negyven éven át hadihajón élt, annak úgy hazajár
                        az olasz nyelv a fülébe, mint kaptárba a méh... De beszélj magadról.</p>
                    <p>- Nem sok mondanivalóm van erről az unalmas valakiről, bátyám. Öt év óta -
                        mert már öt éve, hogy nem találkoztunk - nos, öt év óta bolyongok, hogy
                        otthon ne legyek és hazamenekülök, hogy az úti port leverjem, aztán kezdem
                        elülről.</p>
                    <p>Amikor megint éppen az utcalámpa elé kerültek, Hódréthy mindkét kezével
                        vállon fogta fiatal barátját és úgy nézett a szemébe. Aztán, félig évődve,
                        félig őszinte érdeklődéssel kérdezte:</p>
                    <p>- Mi a neve?</p>
                    <p>Szentendrey erőltetett nevetéssel fordította el tekintetét s csaknem durván
                        lökte ki a szót:</p>
                    <p>- Mi a neve? Megmondom: Átok!... Elég ez?</p>
                    <p>Hódréthy hirtelen elkomolyodva bólintott. Bántotta, hogy indiszkrét volt, még
                        jobban bántotta a gondolat, hogy az az «átok», bármi legyen is, akadálya
                        lehet szép tervének. - De hátha nem? Hátha éppen az fogja őket összehozni,
                        hogy mindkettejük hajótöröttnek érzi magát. Aztán meg...</p>
                    <p>Az öregúr érdeklődéssel, csaknem irígykedve pillantott át fiatal barátjára,
                        de nem kérdezett tőle többet semmit. Minek is? Hiszen biztosan az az
                        igazság, hogy ez a csinos, huszonhatéves fiú valamely idegen ország
                        szépséges leányába gabalyodott bele s a baj valószinűleg az, hogy időleges
                        fészkét véletlenül éppen a pokol pitvarának a gerendájára hordta össze rossz
                        sorsa s most nem tudja, hogyan evickéljen ki a «slamasztikából». - Bár az én
                        Mártuskám szép kezé­ből kaphatná segítségül az Ariadne-fonalat...</p>
                    <p>Ennek az elgondolásnak az lett a következménye, hogy búcsúzáskor könnyedén -
                        mintha csak lényegtelen udvariasságból mondaná - vetette oda
                        Szentendreynek:</p>
                    <p>- Holnap délután Santa Margheritába készülünk kirándulásra... Ha kedved van,
                        tarts velünk. Szervusz!</p>
                    
                <milestone unit="endSubChapter" n="6"/>
                <milestone unit="startSubChapter" n="7"/>
                    <p rend="head">VII. FEJEZET.</p>
                    <p>Még alig lehetett reggeli hat óra - Olaszországban gazdagnak, szegénynek
                        egyaránt «hajnalok hajnala» -, mikor az Excelsior Hotel vastag és puha
                        szőnyegén lábujjhegyen lépkedve Hódréthy Márta osont le a lépcsőn, hóna
                        alatt rajztömbbel. Egyik kezében napernyőt és összehajtható állványt, a
                        másikban festékes dobozt vitt.</p>
                    <p>Ahogy kilépett a szabadba, mosolyában, friss lélegzetvételében benne volt
                        öröme is, hálája is az üde, ragyogó tavaszi reggel iránt.</p>
                    <p>Útivázlatainak sorozatát kívánta új képpel gazdagítani.</p>
                    <p>A távolba csalogató országút vonala fehéren ékelődött a lejtő zöldjébe, a
                        tenger azúrjába. Sehol élőlény, kivéve a magasban sikongató füstifecskéket
                        és egy hangtalanul, kitartón, csak nagy ritkán rebbenő szárnyakon kerengő
                        halászsast.</p>
                    <p>Egy kanyarodásnál egyszerre csak előtűnt a páratlan fekvésű Castello Parragi
                        sűrű lomb közül kimagasló hatalmas ősi tömbje, kőpártás tetőzete. Láttára
                        Márta lelkén is legott úrrá lett az az álmokkal telített vágy, amely egy-egy
                        ilyen gyönyörű ház előtt még a cseppet sem irígynek is azt sugdossa: ha ez a
                        tied lehetne!... És e felsóvárgás nyomában az a sok-sok fájón édes, csábos
                        elképzelés - puha fészekről, minden nappal megújuló életszépségekről,
                        életörömről.</p>
                    <p>«E tanto bello, che fa male» - jutott eszébe ismét, mint régen, mikor volt
                        lelkének társa, volt, aki halk szóval kérdezze: Tudod-e, hogy a föld s
                        felette az égboltozat a Teremtés óriás kagylója? És tudod-e te, édes, hogy
                        mik benne a gyöngyök?</p>
                    <p>- Tudom. Tudom. Az égen a napok, csillagok, viharfelhők, madárvonulások. Itt
                        a földön erdő, mező, tenger, hegyóriás, patakzúgás és mindaz, amit alkotó
                        emberi agy szoborban, képben, zenében, kertben, épületben, szóval, bármilyen
                        művészi formában fejezett ki, fejez ki... És fog kifejezni ezután... Jól
                        mondom?</p>
                    <p>- Nagyon... Csak egyet felejtettél ki... A legfontosabbat... Tenmagadat...
                        Pedig te vagy a leg­szebb gyöngye a nagy mindenségnek... Igenis! Te... Te...
                        Te!... Egyetlenem! Mindenem! Te!...</p>
                    <p>- Be régen volt, Istenem be rég!</p>
                    <p>Márta könnyes szemmel kezdi festőállványát kinyitni, helybeállítani.
                        Rövidesen egészen belemerül munkájába. Nem is veszi észre, hogy az országút
                        kezd megelevenedni. Előbb csak gyalogjáró munkások jönnek, aztán terhek
                        súlya alatt botorkáló lovacskák, ökrök, szamarak, melyeket hangos danolással
                        kísér, még hangosabb káromkodással nógat a máris tetőtől-talpig porlepte
                        hajcsár... De egyszerre megakad Márta szeme egy kis kétkerekű talyigán,
                        amelyet finomlábú kis csacsi húz. A járműben vásárra szánt virágok
                        garmadája. Kévékbe kötött rózsaszín szegfűk, vörös szegfűk, szürkéslila
                        szegfűk. Mellettük illatos fréziakötegek és a töré­keny ixyának
                        üveggyöngyként csillogó színes, hímes fürtje. A gyönyörű tearózsák
                        garma­dája meg éppen mint megannyi kíváncsi fejecskék bólogatnak, nézelődnek
                        szerte.</p>
                    <p>- Ferma! - kiált Márta felragyogó szemmel.</p>
                    <p>- Perche? - kérdi a hajcsár s jó üzletet sejtve, sietve lép le a
                        talyigáról.</p>
                    <p>- Akar egy félórán belül két lírát keresni?</p>
                    <p>- Due lire?... No!... Cinque... - válaszol megbotránkozást színlelve a
                        talián.</p>
                    <p>Márta három ragyogó új ezüstpénzt tart elébe.</p>
                    <p>- Na jó, legyen három - sóhajt az ember vállat vonva. - De csak azért, mert
                        látom, hogy a signorina nagy művésznő!</p>
                    <p>A hajnalban megkezdett képet Márta pillanat alatt letépi a tömbről. Minden
                        figyelme az új fehér lapé, ahová Castel Parragit szánja a virágokkal teli
                        kordé hátterének.</p>
                    <p>Ezalatt a leszakított papírdarab vándorlásra indul. Előbb csak a kis csacsi
                        lábához csúszik és ott panaszos zizegéssel egyet-kettőt fordul. De aztán,
                        amikor a jókedvű forgószél táncra invitálja, saját maga körül kezd
                        göngyölögni. Majd meg cigánykereket veteget erre is, arra is. De, egy újabb
                        szélroham egyenesre nyitja és mint egy nagy pillangót emeli a földről,
                        tanítja repülni, ez, a kivitelben még vázlatszerű, de kompozícióban már
                        teljesen kész képecske valakinek a szemébe ötlik.</p>
                    <p>- Hohó! Kár volna érted - gondolta az a valaki és már utána is iramodott, sőt
                        magasat ugorva, abban a pillanatban kapott két kézzel utána, amikor a
                        papírlap ég és föld között lebegve, egyenesen a tenger felé sodródott.
                        Egyelőre mindezt csakis a szemfüles talián vette észre s figyelte sunyi
                        mosolygással. Márta mitsem sejtve, festegetett tovább. Csak akkor rezzent
                        össze, amikor közéje és a napsugárban álló kis csacsi közé, a fehér
                        országútra sötét árnyék vetődött. A következő pillanatban látta, hogy egy
                        úriember a kis kocsihoz lép és miután még­egyszer jól megnézte a kezében
                        tartott vázlatot, az árusnak adja azt és kalapját megemelintve, tovább akar
                        menni. Csakhogy ekkor - mindkettejük nagy meglepetésére - méltatlankodó
                        kiáltás harsan a csendbe: - E! Signore?! E la buona mana? Che?</p>
                    <p>Márta odasietett az olaszhoz s míg a képet türelmetlen mozdulattal ragadta
                        magához, szigo­rúan kérdé:</p>
                    <p>- Borravalót kér? Miért?</p>
                    <p>- Neki van igaza, kérem... - állt a talián pártjára az ismeretlen. -
                        Szolgálatot bíztam rá s bizony hiba volt tőlem, hogy ezért nem jutalmaztam!
                        - Mialatt ezt mondta, néhány pénzdarabot csúsztatott a talián érdes
                        tenyerébe. Márta bizalmatlanul nézett az idegenre.</p>
                    <p>- Honnan tudja, hogy magyar vagyok? - fordult az idegenhez. Bántotta, hogy ez
                        a magas­homlokú, még mosolyában is komolyságot eláruló ember, az ő
                        elismerten jó olasz kiejtésében mégis csak megsejtette az idegent.</p>
                    <p>- Nevem Szentendrey Ádám - mondta feleletképpen a jövevény. - És úgyebár,
                        Hódréthy tengernagynak húgát van szerencsém üdvözölni?...</p>
                    <p>Könnyű kis biccentés, mely csak arra való volt, hogy a büszke leányfejet
                        annál megközelít­he­tet­lenebb magasságba emelje, adta meg a választ. Aztán
                        tüntetőleg kezdett ecsetgyüjteménye között válogatni. Szentendrey
                        gyönyörködve figyelt minden mozdulatára. Nem távozott, hanem azt tette,
                        amire Márta legkevésbbé volt elkészülve, szó nélkül melléje telepedett egy
                        kőrakásra. Látszólag nem Márta érdekelte, hanem a vízfestmény. Azt nézte
                        némán, nagy figyelemmel, műértő komolysággal.</p>
                    <p>Végre is a leány sokalta meg hallgatását.</p>
                    <p>- Mi a kifogása? - kérdezte.</p>
                    <p>- Nekem? Semmi... - riadt fel Szentendrey.</p>
                    <p>- Bocsásson meg. Némasága mást mond.</p>
                    <p>- Mást mond? Már mint a némaságom? Nos, hát szabad tudnom, mi mást mond az én
                        szószátyár némaságom?</p>
                    <p>- Csúfolódik? Kérem, mintha itt se volnék - hangzott sértődötten.</p>
                    <p>Szentendrey éppen akkor állt fel, hogy még közelebbről láthassa a képet.
                        Odamutatott, ahol ég és tenger a láthatár szélén egybeolvadt.</p>
                    <p>- Nem gondolja, kérem, hogy itt a kép jobbsarkán mélyebb kékre lenne
                        szükség?</p>
                    <p>Márta rögtön látta, hogy igaza van. Ezért szótlanul érintette ecsetével a
                        berlinikék kicsinyke tégláját s egy finom vonalat húzott a megjelölt
                        helyre.</p>
                    <p>- Jobb így? - kérdezte, mintha csak rajztanárhoz szólna.</p>
                    <p>- Sokkal - jött a válasz, ami tagadhatatlanul nagyon jólesett. Rövid pár perc
                        alatt a «carozza» virágai mind üdébbre, színesebbre éledtek ügyes keze
                        alatt. Csak a kis csacsi két szomorú szeme okozott sok gondot. Sehogysem
                        akart sikerülni az a két szép, szomorú csacsiszem.</p>
                    <p>- Nem értem, miért nem bírom eltalálni - sóhajtott fel Márta.</p>
                    <p>- Mert a jó kis csacsinak valamivel közelebb van a szeme az orrához, mint itt
                        - mondta Szentendrey, egyben egy aranytokból elősrófolt kis ceruzával
                        hirtelen alig sejthető pontot tett két milliméterrel odább, mint a
                        megrajzolt csacsiszem.</p>
                    <p>Márta elpirult. Haragudjék? Megköszönje? Erre is, arra is rászolgált az
                        idegen!... Mégis méltányossága győzött.</p>
                    <p>- Köszönöm, hogy rávezetett a hibára...</p>
                    <p>Ismét nagy lett közöttük a csend. Szentendrey visszaült a kőrakásra, az olasz
                        boldog semmit­tevéssel kucorgott talyigája oldalülésén, a csacsi füleivel
                        olykor-olykor billentve szundikált. Márta most már áttért a Castello
                        részleteinek kidolgozásához.</p>
                    <p>Ismét ő szólalt meg:</p>
                    <p>- Ami ezután jő, gyerekjáték...</p>
                    <p>- Hiszem...</p>
                    <p>Egy darabig megint csak hallgattak. Most már harmadszor ismét a Márta halk
                        szava törte meg a csendet:</p>
                    <p>- Sohasem sikerült megtudnom, hogy ez a csodahajlék honnan kapta nevét:
                        Castello Parragi.</p>
                    <p>- Nem tudom... Ha énrám bízták volna elkeresztelését, Tantalus vára lenne a
                        neve.</p>
                    <p>- Igazán? Miért?</p>
                    <p>- Mert micsoda kín lehet ennek a szépségnek folyton csak azt tudni, hallani,
                        hogy a tenger örökkön-örökké jön, jön, hogy hízelgő biztatással tükröt
                        kínáljon feléje. De bárhogy eped is utána, mégsem láthatja meg benne
                        gyönyörű képmását... Mert mire az a tükör a vár lábaihoz ér, már millió
                        szilánkra törték a víz alatt lappangó szirtek otromba dárdái. Érti?</p>
                    <p>- Értem.</p>
                    <p>Mártának mintha valamivel gyorsabban vert volna a szíve, mint akkor, amikor a
                        képet festeni kezdte. Miért?</p>
                    <p>Lopva nézett át Szentendreyre, aki most a festő-cók-mókok összeszedésével
                        foglalatoskodott.</p>
                    <p>- Tagadhatatlanul rokonszenves ember - határozta meg a leány. - Azt is milyen
                        jó lenne tudni, persze csak titokban, hogy multjának milyen emlékei vannak.
                        Azt szokták mondani, hogy minden titoknak a szem a kulcsa. Ha ez így van,
                        akkor hitet mernék tenni rá - figyelte Szentendreyt Márta - hogy erre az
                        emberre akárki rábízhatná az életét...</p>
                    <p>Még gondolatát sem úgy formálta, hogy «rábízhatnám az életemet». Ó, nem,
                        hiszen el volt tökélve arra, hogy csak egy halott emlékének fog élni ezután;
                        de azért mégis megijedt e meghatározástól. Szerencsére a kertész éppen ekkor
                        állt elébe követelőleg és szapora szóval magyarázta, hogy most már olyan
                        hosszú ideje áll itt lankadó virágaival, éhes szamarával, hogy semmi esetre
                        sem elégedhetik meg az öt lírával.</p>
                    <p>Márta nevetve vette elő tárcáját, de bizony abban csak pár szoldo
                        szégyenkezett.</p>
                    <p>- Baj van? - lépett hozzá Szentendrey, aki rögtön tisztában volt a
                        helyzettel.</p>
                    <p>- Dehogy - füllentett Márta és fölényesen kiáltott az olaszra:</p>
                    <p>- «Seguitemi...» - és sietve indult Portofino felé.</p>
                    <p>- Ugyan, kérem, mit hurcolnánk ezt a fickót a nyomunkban? - szólt Szentendrey
                        s mielőtt Márta ellent mondhatott volna, «Ecco!» kiáltotta a taliánnak és
                        egy tízlírás bankót lobogtatott feléje.</p>
                    <p>Olyan öröme lett erre a taliánnak, hogy a piszkos kis papírrongyot nemcsak a
                        saját homlokán simította végig, de még a kis csacsinak a homlokát is azzal
                        cirógatta meg.</p>
                    <p>A városka piacán Hódréthy jött elibük.</p>
                    <p>- Hol kószáltatok - kérdezte vidám köszöntéssel. Márta csak később eszmélt
                        arra a meglepő tényre, hogy nagybátyja csöppet sem csodálkozott azon, hogy
                        húga Szentendreyre bízta festő­készletét.</p>
                    <p>Még feltűnőbb volt a Hódréthyné viselkedése, aki szidás helyett szíves
                        mosollyal fogadta leányát s még maga szorgoskodott, hogy későre maradt
                        reggelije éhségéhez mérten bőséges legyen.</p>
                    <p>- Hála Istennek! - mondta Tekla bárónő. - Végre, végre kezdesz étvágyra
                        kapni!...</p>
                    <p>Márta restelkedve tette le a villát.</p>
                    <p>- A tengeri levegő az oka... De azért...</p>
                    <p>- De azért? - nézett rá anyja.</p>
                    <p>- ...Ne hidd, anyám, hogy... hogy megfeledkeztem a... multról.</p>
                    <p>Hódréthyné panaszos tekintettel nézett a padmaly felé, de aztán gyöngéd
                        kézzel érintette leánya vállát.</p>
                    <p>- Értelek, kis angyalom, nagyon is értelek... De valahol azt olvastam, hogy:
                        «az élet követelő zsarnok; meg kell hajolnunk előtte és követnünk kell az
                        általa kijelölt utat». Mennyire igaz ez! Tudod, hogy én nem nagyon szoktam a
                        könyveknek hinni, de ezt kiírtam magamnak, annyira megtetszett, mert annyira
                        igaz.</p>
                    
                <milestone unit="endSubChapter" n="7"/>
                <milestone unit="startSubChapter" n="8"/>
                    <p rend="head">VIII. FEJEZET.</p>
                    <p>Most már négyesben tették kirándulásaikat Sancta Margueritába, Spezciába,
                        vagy pedig a francia oldalra.</p>
                    <p>Egy ilyen kirándulás alkalmával találkoztak Montekarlóban Rombay Pucival.
                        Azaz nem talál­koz­tak, csak látták őt, amint két szép kis kokott
                        társaságában a kaszinó belső termeibe igye­kezett.</p>
                    <p>Márta némi érdeklődéssel nézett utána, mert most már tudta, hogy a hódréti
                        tűzvésznél karját törte s ezt mindvégig hősiesen titkolta.</p>
                    <p>- Értem tette - támadt benne némi önvád is, de csak addig, amíg Szentendrey
                        hangja el nem űzte gondolatát. Tetszett neki ennek a hangnak meleg baritonja
                        és érdekelte minden, amit Szentendrey mondott. De...</p>
                    <p>- Sándor, az más volt... Olyan csak egy volt az egész világon. Ahhoz bárkit
                        is hasonlítani bűn lenne... - ismételte magában sokszor, őszinte
                        meggyőződéssel. És észre sem vette, hogy ez a nagytudású, póznélküli,
                        sokszor nyomott kedélyű és mégsem komor ember napról-napra többet és többet
                        halványít el az emlékeiből.</p>
                    <p>Később már kezdte maga előtt bevallani, hogy Szentendrey nem közönyös
                        előtte.</p>
                    <p>- Vajjon vétkezem, ha egy új érzés elől nem zárkózom el? - töprengett
                        átvirrasztott éjszaká­kon. De reggel, amikor ablaka alatt felcsendült az
                        édes olasz dal, mikor reggelijével friss, lángoló rózsák garmadáit hozták
                        szobájába, tudta, egész lénye tudta, hogy minden ötletét, gondolatát bátran
                        kimondhatja, mert a válasz reá csak alátámasztja, csak magasabb színre emeli
                        azokat... Ilyenkor elhalkultak a fájó visszaemlékezések, ilyenkor Márta
                        egyedül a jelen­nek élt.</p>
                    <p>- Mert az újra napsugaras... - vallotta meg magának önváddal, de
                        diadalmasan.</p>
                    <p>Az első sirokko migrénje kiváltotta Hódréthyné kedélyében a honvágyat.
                        Ráadásul, ahányszor csak el-elszunnyadt, félálmában száz meg száz frissen
                        kikelt szürkepelyhes kis pulykát, pihés kis kacsát, sárga kis csirkét
                        látott. Sőt hallotta is, amint éles, panaszos csipogással őt keresték. Majd
                        meg azt érezte, hogy szomjúságtól tátogó kis csőrük mind-mind a tenyerét
                        csiklandja. És ilyenkor rendesen nagyot horkantva riadt fel.</p>
                    <p>- Megőrülök! - nyögte Hódrét úrnője, mikor már hatodszor ismétlődött a vízió.
                        És újabb nyers­burgonya karikákkal rakta körül a homlokát.</p>
                    <p>- Mennünk kell haza, mennünk kell!... - És nagy felindulásában átvánszorgott
                        leányához.</p>
                    <p>- Úgy-e, neked is fáj a fejed? - kezdte. Márta nevetve biztosította, hogy
                        tökéletesen jól érzi magát.</p>
                    <p>E naptól kezdve Hódréthyné nagy dilemmában volt. A világért sem vallotta be,
                        hogy a déli széltől fél. Bár régtől fogva tudja, hogy akár a fűrész, úgy
                        hasogatja, gyötri, ahányszor csak a foszlánnyá tépett füstös felhőket maga
                        előtt taszigálva megérkezik a Côte d’Azure-re. Viszont gyötrődött, mi lesz,
                        ha túlhamar viszi el Mártát Szentendrey közeléből, amikor ő lenne az igazi
                        Mártának való férj... Ő... Nem is az a kis köpcös, recsegőnevetésű alak, az
                        a Rombay Puci, akit a multkor láttunk Monteban...</p>
                    <p>- Úgy-e, sógor, te is hallottál egyetmást arról a Rombay-gyerekről?... -
                        ijesztette ki ujság­olvasásból a tengernagyot...</p>
                    <p>- Ühüm... Igen... Sok rosszat, de jót is...</p>
                    <p>Hódréthyné közelebb hajolt.</p>
                    <p>- Te, Zoltán?! Megsúgom neked, hogy ez a Szentendrey nekem nagyon
                        tetszik...</p>
                    <p>- Nem Rombayról beszéltél?</p>
                    <p>- Igen, bár magam sem tudom, miért... de most Szentendrey jár az eszemben.
                        Te!... Úgy-e jó volna, ha...</p>
                    <p>- A ha miatt nincs okod aggódni... Úgy látom, máris tetszenek
                        egymásnak...</p>
                    <p>- Hála Istennek! De, ha elutazunk?</p>
                    <p>- Attól ne félj... Majd utánunk jő... Az ilyenre nagyon jó «spurim» van, hidd
                        el. Ezért, ha akarod, akár ma indulhatunk... Alig várom, hogy újonnan
                        ültetett barackfáimat meglássam.</p>
                    <p>A beszélgetésnek a vége az lett, hogy a menetrendet átnézve megállapodtak az
                        elutazás nap­jában. Mártát meg sem kérdezték, de Márta így sem tudott volna
                        felelni. Udvarlásról szó sem volt Szentendrey részéről... Márta pedig meg
                        volt győződve arról, hogy nem szerelmes belé. Csak akkor eszmélt rá, hogy
                        önámítás volt az örökös «csakis barátság», «egyedül és kizárólag csak
                        jóbarátság» emlegetése, amikor megtudta, hogy a hálókocsijegyeket már
                        megrendelték.</p>
                    <p>- Mikorra? - kérdezte el nem palástolható megdöbbenéssel. - Szombatra?...
                        Hiszen ma már szerda van... Mondd, Zoli bácsi, nem lehetne legalább hétfőig
                        kitolni az elutazást?</p>
                    <p>De ezúttal a tengernagy is hajthatatlan maradt. Az a titkos reménye volt
                        ugyanis, hogy a közeli búcsú nyilatkozatra ösztönzi Ádámot.</p>
                    <p>Titokban reménykedve Márta is ilyesmit várt... Szerette volna életének ezt a
                        három sorsdöntő napját szépnek, derűsnek, zavartalannak tudni. Éppen
                        olyannak, amilyennek voltak azok az órák, mind-mind valamennyi melyeket
                        Szentendrey közelségében töltött. Most, hogy össze­szoruló szívvel szedte
                        elő útiböröndjeit és könnyein át tartott szemlét ruháin és más értékes
                        holmiján, mint ahogy a fösvény aranyait számolgatja, úgy vette sorra
                        végnélküli beszélge­téseiknek boldog emlékeit.</p>
                    <p>Utoljára járták be kedvenc helyeiket. Először a domb tetején álló ősrégi
                        Castel Braun környékét. Vonzotta őket az a tudat, hogy a bástya fokáról
                        nézve, néha napján valószínűtlen jelenésként kék fátyolokba burkoltan
                        Korzika szigete sejteti magát a nagy messzeségben. - Be jó is volna
                        oda...</p>
                    <p>Aztán oda zarándokoltak, ahol legelőször találkoztak: a tengerbe nyúló,
                        kicsiny félszigetre, amelyen a gyönyörű Castel Parragi áll.</p>
                    <p>Valahogy nem akartak erről az első találkozásról beszélni. Talán, mert
                        tudták, hogy mind­ketten arra gondolnak most is. Hosszabb hallgatás után
                        Márta mégis elárulta magát:</p>
                    <p>- Különös, hogy sem azt az olaszt, sem a kis ciucio-t nem láttuk azóta
                        viszont. Pedig sokszor kerestem...</p>
                    <p>- Kereste? Miért?</p>
                    <p>- Mert úgy érzem, hogy tartozom neki... Sokkal, sokkal tartozom neki...</p>
                    <p>Ádám nem kérdezte, hogy miért... Megelégedett azzal, hogy a leány kezét
                        ajkához emelje. Hogy tovább is néma maradt, Márta önkénytelen kérdéssel
                        nézett rá. Nem volt abban a nézésben semmi kihívó, semmi követelő, de annál
                        több várakozás. S válasz helyett mégis kétségbeesett szenvedés tükröződött a
                        férfi szemében.</p>
                    <p>Márta megrendülve, értelmetlenül bámult rá, aztán alig érthetően
                        kérdezte:</p>
                    <p>- Ádám, miért hallgat? Miért néz úgy rám?</p>
                    <p>- Mert... - és egy pillanatnyi tétovázás, küzdés, aztán Szentendrey erőt vett
                        felindulásán - Mert... Ejh, igen... Jobb, ha tőlem hallja meg a valót, mint
                        otthon másoktól - mondta, kerülve a leány tekintetét. - Lássa, Márta. Azért
                        nem szólhatok úgy magához, mint ahogy minden idegszálam, minden szívverésem
                        kiáltani szeretné... Azért, mert én nem vagyok szabad...</p>
                    <p>Márta a rémülettől tágranyílt szemekkel állt meg:</p>
                    <p>- Mit mondott? nem szabad?...</p>
                    <p>Felelet helyett Ádám szomorú bevallással némán bólintott.</p>
                    <p>- De... Hiszen akkor...</p>
                    <p>- Ne!... Márta, az Istenre kérem, ne ítélkezzék felettem, amíg nem ismeri a
                        tényeket - szakadt fel Szentendrey lelkéből a kétségbeesett könyörgés. -
                        Igen. Bevallom: házas vagyok. Négy év óta... Ha ugyan házasságnak nevezhető
                        az olyan helyzet, mint az enyém.</p>
                    <p>- Miért nem mondta ezt mindgyárt?... - kérdezte szomorú szemrehányással
                        Márta.</p>
                    <p>- Mert... Mert azt reméltem, hogy változtathatok a dolgokon. Ügyvédem
                        biztatott ezzel. A jelek kedvező elintézésére engedtek következtetni. Hogy
                        vártam én mindig ügyvédem hiradását... Tegnap este végre megérkezett...</p>
                    <p>- És?</p>
                    <p>- Ismét elutasították válókeresetemet azon az alapon, hogy feleségem
                        beszámíthatatlan.</p>
                    <p>- És ez igaz?</p>
                    <p>- Szakértők véleménye szerint...</p>
                    <p>- Az imént azt mondta, hogy ismét. Tehát már ezelőtt is?...</p>
                    <p>- Két év óta egyebet sem teszek, mint a bíráknak magyarázom, hogy adják
                        vissza mind­kettőnk­nek szabadságát.</p>
                    <p>- Annyira gyűlöli?...</p>
                    <p>- Annyira vágyom a kisfiamat megmenteni tőle.</p>
                    <p>- Van kisfia?</p>
                    <p>- Van. Hároméves mult.</p>
                    <p>- Szegényke - röppent el önkénytelenül a szó Márta ajkáról.</p>
                    <p>Ádám ismét kezébe vette a leány kezét.</p>
                    <p>- Elhiheti, Márta, nincsen nála árvább! Én a világot járom, az anyja egyik
                        szanatóriumból a másikba dobódik, ő pedig, szegényke, hol itt van, hol ott.
                        Hol a nagyanyámnál, hol vala­melyik nagynénjénél...</p>
                    <p>Márta egy pillanatra feledve saját nagy fájdalmát, egyedül arra az elhagyott
                        kis gyermekre gondolt, akinek sem apja, sem anyja, sem otthona nincs.
                        Csaknem vádlóan nézett szembe Ádámmal:</p>
                    <p>- Miért hagyja úgy elárvulni?</p>
                    <p>- A lelkiismeretemmel küld párbajba, Márta... Milyen igaza van! Nekem nem öt
                        világrész Palace-hoteljeiben van a helyem, hanem otthon, a kisfiam mellett.
                        És mégis... Nem bírom megtenni. Kivált, mióta beleéltem magamat abba, hogy
                        maga lesz annak a kis gyermeknek az igazi édesanyja...</p>
                    <p>Mártának emberfeletti küzdelmébe került el nem árulni lelki összeomlását.
                        Elfordulva némán küzdött bánatával. Hátha még szóhoz engedné
                        kétségbeesését... Hátha még tekintete a saját vergődését látná meg az Ádám
                        szemében! Hallgatva indultak vissza a szállodához.</p>
                    <p>Odaérve Márta csak fejbólintással köszönt. Nem adott kezet. Félt, hogy keze
                        reszketése még jobban elárulná.</p>
                    <p>Szentendrey a tengernagy felkeresésére indult. Ott lelte meg, ahol sejtette,
                        Portofino piacának egyik osztériájában, amelynek törzsvendégei halászok és
                        kiszolgált tengerészek voltak.</p>
                    <p>- Szeretem őket - magyarázta egyszer Hódréthy -, mert olyan egyek a
                        tengerrel! Meséik, legen­dáik, vágyaik, emlékeik és babonáik, kenyerük,
                        örömük, félelmük mind-mind a tenger­hez kapcsolódik.</p>
                    <p>Most is ott ült az ereszalatti főasztalnál és annak a vén hajósnak az
                        érkezését várta, akiről azt suttogták, hogy valamikor régen kalózhajón
                        inaskodott. Hódréthy úgy örült az öreg hátbor­zongató hazugságainak, mint
                        gyerekek a rémmeséknek. Sajnos, nem várhatta be az öreget, mert egy
                        pillantás Szentendrey ólomszürke arcára elég volt ahhoz, hogy helyéről
                        felugorva rohanjon elébe.</p>
                    <p>- Mi történt?!</p>
                    <p>- Szeretnék veled tanuk nélkül beszélni, bátyám - mondta Ádám felelet
                        helyett.</p>
                    <p>- De mi történt? - türelmetlenkedett a tengernagy.</p>
                    <p>- Megengeded, hogy elkísérjelek?</p>
                    <p>Lakására érve, Hódréthy egy rozoga karszékbe vetette magát. Szentendrey az
                        asztalhoz támasz­kodott, onnan nyujtotta át ügyvédjének tegnap érkezett
                        levelét.</p>
                    <p>Az öregúr először kérdően nézett rá, aztán izgatottan, ügyetlenül keresgélte
                        elő csiptetőjét.</p>
                    <p>«Kedves barátom! - olvasta. - Sajnos, úgy alakultak ügyeid, hogy házasságra -
                        belátható időn belül - nem szabad gondolnod. Mellékelve küldöm a Kúria
                        ítéletét, melynek lénye­ge az, hogy Szentendrey Ádámnét, született Colant
                        Irene-t nem választják el tőled, mert a két alsóbbfokú bíróság indokolását
                        beigazoltnak találják, vagyis, Colant Irene beszá­míthatatlan...»</p>
                    <p>Még sok betű feketéllett Hódréthy szemei előtt, de minek olvasta volna?
                        Hiszen ez a néhány sor is elég volt már arra, hogy évekkel vénítse meg.</p>
                    <p>Megrokkanva, összeroppanva ült szótlan töprengéssel, míg újra rá tudta magát
                        venni, hogy megkérdezze:</p>
                    <p>- Márta látta ezt a levelet?</p>
                    <p>- Ismeri a tartalmát.</p>
                    <p>Örökkévalóságnak tetsző némaság után Hódréthy indulatos, vádló kérdése
                        következett:</p>
                    <p>- Mentséged mi lehet?...</p>
                    <p>- A bűnöm az, hogy találkozásunk első percétől fogva tudtam, hogy húgod az,
                        akire oly régóta várok. Az az élettárs, akivel boldog leszek, akivel együtt
                        embert nevelhetek kisfiamból... A bűnöm az, hogy ezt tudva, nem siettem őt
                        is, titeket is helyzetemmel megismertetni. Ment­ségem az, hogy egészen
                        biztosra vettem a Kúria igazságos ítélkezését és ezért napról-napra várva
                        szabadulásom hírét, nem gondoltam szükségesnek láncaimat csörgetni.</p>
                    <p>- És most?</p>
                    <p>Szentendrey lassan, szótlan megadással vont vállat.</p>
                    <p>- Hogyan van az? - kérdezte Hódréthy. - Hogyan van az, hogy Magyarországon,
                        ahol min­denki mindenkiről mindent tud, sohasem hallottam a feleséged
                        létezéséről?</p>
                    <p>- Mert külföldön éltünk és mert... De engedd meg, Zoltán bátyám, hogy neked
                        elmondjak mindent, amit Mártának el nem mondhattam... És talán elég is lesz,
                        ha azután is csak te tudod a valót.</p>
                    <p>Beleegyező fejbólintás volt a felelet. Ádám a legközelebbi székre dobta magát
                        és ezeket mondta:</p>
                    <p>- Négy évvel ezelőtt, tehát alig huszonkétéves koromban vesztettem el az
                        édesanyámat. Bánatom teljesen úrrá lett felettem. Naphosszat sírjánál ültem.
                        Az öreg háziorvosunk aggódva csóválta fejét s hosszú tanácskozásokat tartott
                        atyai nagyanyámmal, aki legjobbnak vélte, ha egy Cook által összeállított
                        füzetet ad a kezembe, melyben mindent megtaláltam, ami egy világkörüli úthoz
                        szükséges lehetett.</p>
                    <p>- Örültem-e vagy nem? Magam sem tudtam, mert az egész létet sivárnak,
                        üresnek, felesleges­nek éreztem. Ilyen hangulatban szálltam Triesztben a
                        hajóra, anélkül, hogy bármit is szépnek, érdekesnek, vagy csodálatra
                        méltónak lássak magam körül... Igy volt ez napokig. Eleinte sértette
                        önérzetemet, hogy nagyanyám ezúttal is úgy bánik el velem, mint hajdan a
                        gimnazis­tával. Annyi különbséggel, hogy akkor a Teréziánumba expediált,
                        most meg a föld körül. Hát nem! Hát csak azért sem fogok felderülni! -
                        fogadkoztam keserű daccal. Magam is elhittem, hogy mindezt a lázongást,
                        unalmat, csömört a velem született blazirtság és cinizmus (milyen büszke
                        voltam e két «férfias» meghatározásra) okozza... Pedig mi volt az igazában?
                        Egyes­egyedül az életbe kilökött, az édesanyja kötényétől elszakított,
                        szeretetre vágyó gyermek keserves felsírása. Sokan voltak a hajón. Engem, a
                        sovány, köhögős, nyurga gyerekembert, meg sem láttak. Hála Istennek,
                        mondogattam magamban, de azért egy különösen szép, holdvilágos estén a
                        fedélzeten, amikor minden kötélkoszorún és minden mentőcsónak árnyé­kában
                        párocskák üldögéltek, suttogtak, csókolóztak, egyszer csak, az én két karom
                        a korlátra hullott és a fejem visszatarthatatlan zokogással hanyatlott le
                        rájuk.</p>
                    <p>- Ekkor érkezett: ő, nemde? - vetette közbe a tengernagy.</p>
                    <p>- Igen. Ekkor éreztem egy finom asszonykéz simítását a hajamon és hallottam
                        egy kellemes női hangot, amint meleg részvéttel kérdezte: «Magának is fáj az
                        élet, kisfiam?»</p>
                    <p>- Meglepetve, egyben meghatva, sőt megrendülve néztem oda, ahonnét ez a
                        csodálatos szó a szívemhez szólt és előttem állt az, akit abban a percben és
                        még azután is sokáig az egész világ legcsodásabb asszonyának láttam.</p>
                    <p>- Szép volt. Húszévesnek látszott. Megható volt az a kedves, anyáskodó
                        érdeklődése, ahogyan mellém ült, ahogyan engedte, hogy kezét megcsókoljam,
                        ahogyan hajamat elsimítva homlo­kon csókolt. Boldog voltam, tökéletesen
                        boldog. Azon az estén színültig megtelt a lelkem életörömmel.</p>
                    <p>- Ezt könnyű volt előre látni - dünnyögte Hódréthy.</p>
                    <p>- Igen... Neked... Most... - felelte Ádám keserűen felnevetve. - De akkor...
                        Nekem. A tapasztalatlan húszesztendősnek, akit egy harmincéves asszony
                        áldozatául szemelt ki. Port Saidnál az enyém lett. E feletti szégyenében
                        Bombayban öngyilkossági jelenetet rögtönzött. Tókióban végre felhajszolt egy
                        misszionáriust, aki összeadott bennünket.</p>
                    <p>- Még akkor se tértél magadhoz?</p>
                    <p>- Nem. Ő volt a legeslegelső nő az életemben. Megőrjített. Imádtam.</p>
                    <p>- És aztán?</p>
                    <p>- Aztán... Nagybeteg nagyanyám átka és fenyegetése következett, hogy kitagad,
                        ha nem válok el a «vampirtól», ahogy iratta... Mi ketten, senkivel sem
                        törődve, vándoroltunk tovább országról-országra, világrészről-világrészre,
                        terv nélkül, cél nélkül...</p>
                    <p>- San Franciskóban meg kellett szakítani utunkat. Irene betegeskedni kezdett,
                        az orvos azonban receptírás helyett sunyi mosollyal mindkettőnknek
                        gratulált. Kisfiam születése egy időre meghozta a házi békét, amire már
                        régóta nagy szükség lett volna.</p>
                    <p>- Mivel nagyanyám még kis fiam születése után is hajthatatlan maradt Irénnel
                        szemben, akarva, nem akarva, munka után kellett néznem. Egy ranche-ot
                        béreltem. Ott éltünk egy darabig. Feleségem gyűlölte a magányt, az
                        egyszerűséget, a háztartást, a gyermekkel való bajlódást. Pedig gyönyörű
                        vidéken laktunk. De ő a városba vágyott. Sokat szenvedtem emiatt, de nem
                        szóltam, bár tetézte rossz érzéseimet az, hogy az asszony most már csaknem
                        min­dennap bejárt Montreálba, mindig újabb és újabb ürüggyel magyarázva
                        ennek szükségességét. Egyszer - ennek éppen két éve - alig hogy ismét
                        odautazott, sürgönyt kaptam ügyvivőmtől. Nekem is haladéktalanul Montreálba
                        kellett mennem.</p>
                    <p>- Miután sürgős ügyemet elintéztem, szokásom szerint siettem Francois
                        Rolandot felkeresni. Kedves, örökké jókedvű s emellett nagytudású fiatal
                        orvos volt. Ahányszor Montreálba vetődtem, mindig igyekeztem vele
                        találkozni, mert ott künn, Portalon magányában, jól esett a tőle hallottakon
                        elgondolkozni. Ezúttal is otthon találtam.</p>
                    <p>- Alig ültünk azonban pár percig háza verandáján, amikor barátom cselédje
                        lelkendezve futott hozzánk s valamit gazdája fülébe súgott. Erre Francois
                        helyéről felugorva szobájába szaladt. Onnan hallottam szaggatott beszédét...
                        Különös eset!... Sietnem kell. Amikor kis bőrtáskával a kezében ismét ott
                        állt az ajtóban: «Akar velem jönni? Lehet, hogy szükségem lesz az ön két
                        erős karjára.» Szó nélkül kaptam kalapomért s a következő percben két
                        gyorslábú ló röpített egy könnyű kocsit a város túlsó végére.</p>
                    <p>- Hová megyünk? - kérdeztem, amikor már kiértünk a nagy házak körzetéből s
                        utunk két oldalán kertek és nyaralók kezdtek sorakozni.</p>
                    <p>- Természetesen Jaques Hornehoz - nevetett fel Francois mély megvetéssel -,
                        mert ha arról van szó, hogy egy nő egy fiatal úr lakásán rosszul lett, az
                        csak Jaques Horne szobájában történhetett.</p>
                    <p>- Mivel a nevezett urat nem ismertem, még a nevét sem hallottam soha, esete
                        nem igen érdekelt.</p>
                    <p>- Kocsink a legszebb ház előtt állt meg.</p>
                    <p>- Rémültarcú feketék siettek elénk s vezettek a nagy fényűzéssel berendezett
                        hallba. Egy ajtó nyílt s ott állt Jaques Horne - láthatóan csak hevenyészve
                        magára kapott hiányos öltözetben - s a rémülettől dadogva motyogott valamit.
                        Francois félrelökte és rohant a megjelölt irányba. Ám mikor én követni
                        akartam, Horne hirtelen megragadta karomat, hogy visszatartson. Meglepetve
                        néztem rá, de nagyot rántottam magamon, hogy lerázzam remegő és mégis erősen
                        belémkapaszkodó szorítását s aztán - rettentő gyanútól sarkalva - futottam
                        én is két-három termen keresztül arra, amerre Francois megelőzött.</p>
                    <p>- Ahogy a betett ajtót felrántottam, megtorpanva álltam meg a küszöbön, mert
                        abban a csaknem meztelen nőben, aki ott vonaglott eszméletlenül s rettentő
                        görcsöktől kínozva, a feleségemet ismertem fel...</p>
                    <p>- Aztán?</p>
                    <p>- Aztán? Igazad van, az a fontos, ami ezután történt - felelte Szentendrey
                        keserű nevetéssel. - Meglátod, mennyire igazad van! Tudd meg, hogy erre
                        gondolhatott akkor rögtön Colant Irene is, mert amint aléltságából magához
                        tért, máris eszelős módon kezdett össze-vissza beszélni és azóta is...</p>
                    <p>- Hogy mondod?</p>
                    <p>- Úgy, hogy azóta is folyton-folyvást szimulál.</p>
                    <p>- Hátha...</p>
                    <p>- Nem, bátyám. Bizonyítékaim vannak. Sajnos, a bíróság nem veszi azokat
                        figyelembe. Pedig... Szóval rengeteg nehézség árán Ausztriáig szállítottam.
                        Ott egy szanatóriumba helyez­tem. Azóta - gondolom - ötször cserélt helyet.
                        Szegény jó nagyanyám nem várta meg haza­tértemet s elköltözött az élők
                        sorából. Egyedüli ura maradtam a boglárkői uradalomnak.</p>
                    <p>- Ott élsz?</p>
                    <p>- Nem. Gyermekemet küldöm egyik rokontól a másikhoz, magam meg folytatom az
                        Ahasver­kedést... Ő pedig, Irene folytatja, amit akkor önvédelemből tett,
                        hogy ne érje részemről szemrehányás, vagy még rosszabb. Ma pedig, már csak
                        azért tetteti az őrültséget, hogy ne válhassak el tőle.</p>
                    <p>- És bezárva marad? A bolondok házában? Ugyan, ugyan?!</p>
                    <p>- Először csak szanatórium. Aztán sok szabad mozgást engednek meg neki az
                        orvosok. Bejár Bécsbe... De, erről a részről kegyes engedelmeddel, nem
                        beszélek tovább.</p>
                    <p>- Úgy? De akkor... Miért nem csukatod be a bolondok közé?</p>
                    <p>- Mert ezzel elismerném, hogy az.</p>
                    <p>- Értem. Nagy, nagy szerencsétlenség ez!... Szegény Mártám!... Ha tudtam
                        volna... Ha tudtam volna...</p>
                    <p>Hódréthy mély szomorúsággal bámult maga elé. El sem tudta képzelni, milyen
                        élete lesz ezután az ő imádott keresztlányának. Jöhet-e útjába kettő után
                        még egy harmadik, aki méltó párja lehessen? Nem remélhető. De ha nem, akkor
                        mi lesz vele?...</p>
                    
                <milestone unit="endSubChapter" n="8"/>
                <milestone unit="startSubChapter" n="9"/>
                    <p rend="head">IX. FEJEZET.</p>
                    <p>Portofinoban elkezdett zuhogni az eső, amilyen csak a Rivierát tudja
                        csúfítani, ha nekikezd.</p>
                    <p>Az alacsonyan kóválygó sötét felhők, piszkos törlőrongyokként tüntettek el
                        tengerről, égről, hegyről és völgyről minden aranyat, türkiszt, lapislazulit
                        és smaragdot.</p>
                    <p>Az emberek mindezt személyes sértésnek véve, fagyoskodva panaszkodtak
                        egymásnak és vádolták magukban a Mindenhatót.</p>
                    <p>Hódréthyné, mikor végre a hálókocsiba lépett, úgy érezte magát, mint egy
                        kiszabadult rab. Ellenben a tengernagynak még a hazatérés gondolata sem
                        tudta visszaadni lelki nyugalmát.</p>
                    <p>- Mi lesz az én szegény, szegény kisleánykám sorsa ezután? - járt még most is
                        a fejében. - Legkivált most, mert hiszen tanuja volt annak a lelkük
                        legmélyéről feltörő hosszú, néma pillantásnak, amellyel a fiatalok örökre
                        lemondtak egymásról.</p>
                    <p>Márta most már ott állt hálófülkéjében és látszólag kizáróan útibőröndjeinek
                        elrendezésével törődött. Hódréthy örült, hogy külön fülkét rendelhetett
                        számára, hogy ott tanuk jelenléte nélkül kisírhassa magát szegényke.</p>
                    <p>Pedig nem így történt.</p>
                    <p>Márta egy könnyet sem ejtett. Bár ejtett volna. Mert sokkal mélyebb sebet
                        ejtett kedélyvilágán az a hangtalan, mozdulatlan, szemet sem rebbentő
                        elmélyedés, mely azon az éjszakán először gyötörte. Akkor először és azután
                        sok-sok éven át. Az az elmélyedés, mely mintha kézen fogta volna, mintha
                        elvezette volna vőlegénye sírjához, hogy még jobban hallhassa az onnan
                        feltörő panaszt, szemrehányást, megtorlást, mely imigyen szólt hozzá:</p>
                    <p>- Igen. Én nem engedtem... Én nem tűrtem, hogy te egy másik által légy
                        boldog. Én! Én! Én! Érted, Márta? Én! Mert csak az enyém az éned... Egyedül
                        az enyém! Ám, ha nálamnál erősebb hatalom úgy rendeli, hogy valakivel mégis
                        házasságra lépj, tedd azt azért, hogy támaszra szoruló gyengéknek mankója
                        lehess... Tedd azt egyedül azért!...</p>
                    <p>- Jónak lenni? Magamat feláldozni? - kérdezte magától Márta vergődő szívének
                        halluciná­ciói­ra figyelve. - Igen. Ez legyen életcélom ezután. Ezzel
                        vezekeljem azt, hogy az Ő emlékéhez hűtlen mertem lenni.</p>
                    <p>- Ez legyen az én szüntelenül megújuló koszorúm az ő sírján. Ez...</p>
                    <p>És amit azon a gyötrelmes éjszakán átszenvedett és megérteni vélt, az ellen
                        idő multával sem mert védekezni. Sőt... Önvádja a halott előtt elárvult
                        lelkének felsírásai, vágyódásai a meg­talált és oly hamar újra elvesztett
                        élettárs után, mind-mind arra késztették, hogy az önkínzás képével engedje
                        át magát mindjobban és jobban e végzetes rögeszmének.</p>
                    
                <milestone unit="endSubChapter" n="9"/>
            </div>
            <div type="group">
                <head>MÁSODIK RÉSZ.</head>
                <milestone unit="startSubChapter" n="1"/>
                    <p rend="head">I. FEJEZET.</p>
                    <p>Hódréthy Lénárdné és Szokványi Szidónia mindgyakrabban dugták össze fejüket,
                        hogy Mártát egy kicsit hátamögött szapulni kezdjék.</p>
                    <p>- De mit tehetek ellene? - fakadt ki anyja egyszer különösen elkeseredett
                        hangulatában. - Hiszen anyósom - legyen neki könnyű a föld - azzal a
                        kikötéssel testált reá harmincezer forintot...</p>
                    <p>- Nagy pénz! - szólt közbe Picike néni nagy elismeréssel.</p>
                    <p>- Nagy - hangzott szigorú kurtán, mert a báróné nem szerette, ha valaki
                        kedvenc panaszkodása közben megzavarja. - Mondom - folytatta fölénnyel -,
                        ráhagyta azt a sok pénzt, hogy amikor a huszonnegyedik évét betölti,
                        teljesen szabadon rendelkezzék vele.</p>
                    <p>- Na! Teszi is! - méltatlankodott a nagynéni. - Éppen most hallottam,
                        megígérte, hogy száz­húsz forinttal emeli az új tanítónő fizetését, ha a
                        legjobbat küldik ide. A legjobbat? Nevetsé­ges. Hát ki hallott ilyet? Mintha
                        kellene ide más szempont, mint az, hogy olyan jöjjön ide, aki ezt a sok
                        dönnfördi parasztkölyköt szigorúan ráncbapofozgassa. Hát még mikor azt
                        hallom, hogy «Márta nagysága» énekórákat ad a falu fiatalságának és
                        Rákóczi-kesergők kántálására tanítja őket... Ijesztő!...</p>
                    <p>- Ezt mondom! Csak tudnám a módját, hogyan gyógyíthatnám ki ebből a sok
                        vénleányos bolondériából. De egy év óta más sem érdekli, mint a
                        parasztgyerekek kornyikálása, meg a cselédasszonyok kis kertje. Sőt, Uram
                        bocsá’! azt mondja a papné, hogy egy «honleányok varróiskolája» is tervbe
                        van véve. Hát ne essék az ember kétségbe?</p>
                    <p>- Hja, a mi Mártuskánk két hét híján huszonötéves!</p>
                    <p>- És még mindig pártában! - világított rá Picike mindennek a
                        kiindulópontjára, mire Hódréthyné megértően nyomta sovány kezét a párnaszerű
                        kis tömzsi kézre és így váltotta szóra a szívében támadt - ami igaz, az igaz
                        - elismerést:</p>
                    <p>- Te is voltál huszonötéves, úgy-e? És te is még mindig pártában vagy. De
                        neked mégse jutott volna eszedbe sohasem ilyen fantasztaságokra pazarolni az
                        idődet, a pénzről nem is szólva. Igazam van, vagy nincs igazam?</p>
                    <p>- De még mennyire! - Picikének a szeme is könnyes lett a jóleső
                        méltánylástól.</p>
                    <p>- Mégis azt mondom, Teklám, hogy adj egy bált.</p>
                    <p>Hódréthyné megdöbbenve nézett rá.</p>
                    <p>- Bált?... Megbolondultál?</p>
                    <p>- Hát ha nem akarsz, vidd el legalább Bodrogkeszire...</p>
                    <p>- Vidd el! Vidd el!... Könnyű ezt mondani, de jön-e?</p>
                    <p>- Beszéld meg Zoltánnal, ő talán ráveszi...</p>
                    <p>- Apropó, Zoltán. Nem találod, hogy rettenetesen rossz bőrben van?...</p>
                    <p>- De még mennyire rosszul! Különben itt annak az ideje. Hiszen jó pár
                        esztendeje, hogy a közeli halálát jósolgatja ő maga is.</p>
                    <p>Egy őszintén felragyogó tekintet és egy súgva kiejtett izgató kérdés:</p>
                    <p>- Bánnád?</p>
                    <p>Hódréthyné vállat vont.</p>
                    <p>- Bánná a... - de hirtelen elhallgatott, majd újra beszédbe kezdett, most már
                        fegyelmezett előkelőséggel. - De mégis bánnám vagy legalább is nem örülnék,
                        mert akarom, hogy a Márta lakodalmán, akármikor lesz is, ő legyen a
                        násznagy. Tudod... hiába! Jól fest az öreg, kivált admirálisi uniformisban,
                        azzal a rengeteg rendjelével. Aztán meg ha ki-kimozdul az odújából, mindig
                        úgy lép fel, mint egy szerénykedő maharádsa és ezért nagyvonalú «Erbonkli»
                        hírében áll. Ez sohasem árthat egy leánynak!... De hogy a bál gondolatára
                        visszatérjünk: mi lenne, ha inkább egy szép kerti ünnepélyt rendeznénk?
                        Például... Például... Na, mondj már egy elfogad­ható ürügyet.</p>
                    <p>- Például... Jaj!... Mi is lehetne?...</p>
                    <p>Kínos csend támadt. A különben is ráncos homlokok összeráncosodtak. Pihentek
                        az ölbe ejtett kötések. Gondtól vonaglottak az összeszorított ajkak...
                        Egyszerre diadalmas felkiáltás hallat­szott:</p>
                    <p>- Megvan! - süvített végig a szobán Picike hangja. - Az új összekötő csatorna
                        megnyitása. Miért nézel rám olyan megbotránkozással? Természetesen a Badallo
                        csatornájára gondolok, nem is a... másikra.</p>
                    <p>- Vagy úgy? Van benne valami!</p>
                    <p>- Meghiszem azt. Esetleg egy férj.</p>
                    <p>- A csatornában?!...</p>
                    <p>- Ejh dehogy! A gáton... Persze! Egy derék, tisztességes férfiú Márta
                        számára...</p>
                    <p>Erre aztán szapora, hangos közbeszólásokkal tarkított, halk zsongás
                        keletkezett. A fonnyadt arcok felderültek, kipirultak, a kötőtűk villanva
                        hadonásztak, koccongtak, pöccentek össze-össze.</p>
                    <p>Szidónia szorgalmát új aggály bénította:</p>
                    <p>- Biztos vagy benne, hogy Márta beleegyezik? - kérdezte.</p>
                    <p>- Egészen biztos. Meg is mondom, miért. Tudod, milyen lelkes honleány. Ebben
                        is a nagy­anyjára ütött! De az legalább 48-ban volt szép és fiatal, tehát
                        akkor, amikor az ilyen rajongás jól állt a nőknek, de ma? Mire jó az?
                        Szóval, miután lelkes honleány... - elégszer bosszant vele engem -,
                        hallhattad tőle, hogy mennyire dicsőíti azt a csatornát, jobban mondva azt
                        az új védőgátat, amely állítólag - hiszi, aki hiszi - örök időkre megmenti
                        az árvízveszedelmektől ezt a vidéket. Márta persze Zoltántól hallja az
                        ilyesmit.</p>
                    <p>- Én meg csak azt mondom - irígyelte ki a szót unokanővére szájából Picike -
                        én csak azt mondom, hogy könnyű Mártának kultúrvívmányt látni azokban a
                        csatornákban, gátakban.</p>
                    <p>- Na, úgy-e? Persze, hogy könnyű! Nem ő fizeti a vízügyi adót miattuk, hanem
                        én. De most ne arról beszéljünk, hogy az állam hogyan nyúz bennünket
                        folyton-folyvást, de arról, hogy Márta büszke lévén azokra a felesleges
                        szamárságokra, kis ügyességgel könnyen beleugrathatjuk a garden-party
                        gondolatába. Végy csak elő egy papirost és jegyezd a meghívandókat. Kiket
                        is? Persze mindenekelőtt a püspököt, a főispánékat, aztán: tíz vármegye
                        színe-javát. Mert ha már belekezdünk, annak az ünnepségnek impozánsnak kell
                        lenni!... Impozánsnak!...</p>
                    <p>A két éltes hölgy tervezgetésekbe merülve, feledte az órák múlását.</p>
                    <p>Kevéssel vacsora előtt Márta nyitott be hozzájuk. Hódréthyné, a férjhez nem
                        ment leányok anyjának ösztönével, aprólékos szemlét tartott nagyhirtelen
                        rajta. Sok mindenfélét kérdezett, hogy aggályos pillantásai feltűnés nélkül
                        vehessék sorra haját, orrát, száját, termetét, de leg­kivált a szemeknek
                        halánték melletti szomszédságát, ahol az évek szoktak rovást vésegetni.
                        Megnyugodott. Márta még ma is fiatalabbnak nézett ki, mint sok húszesztendős
                        leány. Szépsége pedig csak nyert tekintetének mélységei által. Hogy tehát
                        maga iránt hangolja, érdeklődve kérdezte:</p>
                    <p>- Hogy van ma Zoltán bátyád, kisleányom?</p>
                    <p>Mély sóhaj szakadt fel a Márta szívéből, amikor felelt:</p>
                    <p>- Ő azt mondja, hogy jól, de én úgy látom, hanyatlik.</p>
                    <p>- Ugyan, ugyan, Márta... Legyen eszed!... Bátyád még évekig élhet. Az
                        érelmeszesedés nagyon türelmes betegség.</p>
                    <p>Hódréthyné másnap sógorához rándult. Természetesen kocsin, mert bár alig volt
                        két kilo­méternyi út a két ház között, a báróné nem tartotta volna
                        ildomosnak, hogy csak úgy nyisson be az agglegényhez. - Mindennek meg kell
                        adni a módját - szokta mondogatni, magát kihúzva ilyenkor, úgy származását,
                        mint közismert szigorú erkölcsét bele tudta vinni hangjába, tekintetébe,
                        tartásába.</p>
                    <p>- Milyen ritka szerencse - mosolygott a tengernagy s már állt is fel.</p>
                    <p>- Kérlek, kérlek, csak maradj ülve - sietett Hódréthyné és két karjával
                        gyöngéden vissza akarta kényszeríteni karszékébe. De a beteg
                        tiltakozott:</p>
                    <p>- Szó sincs róla. Aztán meg mióta ezt a jódot szedem, sokkal jobban
                        vagyok.</p>
                    <p>Sógornője kapva kapott a jó híren.</p>
                    <p>- Igazán örvendek és most már megvallom, hogy lenne egy kis tervem, ha nem
                        elleneznéd. Természetesen csakis, ha nem kifogásolnád...</p>
                    <p>- Halljuk...</p>
                    <p>A báróné közelebb gurított egy zsöllyét s miután berendezkedett hosszabb
                        ülésre, gyorsan, egymás hegyén-hátán a nyelvére tóduló szavakkal adta elő az
                        ünnepély ötletét. Igazi célját sem hallgatta el. Sőt! Ebben az egy kérdésben
                        előre tudta, hogy sógora vélekedése teljesen megegyezik az övével.</p>
                    <p>- Nahát, mit szólsz hozzá? - kérdezte végre.</p>
                    <p>- Kitűnő. Ott leszek... - nevetett felvidulva Hódréthy. - És bízd rám! Márta
                        nem fogja ellenezni.</p>
                    <p>- Tudtam, hogy számíthatok rád... Tudtam... Most pedig... Hová is tettem a
                        listámat?</p>
                    <p>Elmaradhatatlan kulcsos kosarában kezdett keresgélni. Postájától gyűszűjéig
                        mindenét abban hordozta.</p>
                    <p>- Itt van ni! - kiáltott végre.</p>
                    <p>- Igen... Igen... Helyes... Ezek is?... De igazad van, jobb így. Csobókuthy
                        Elemérné?... Örülök... - kommentálta az admirális rendre-rendre, amit sorra
                        kiböngészett, de amikor a hosszú felsorolás végéhez ért, kérdőn nézett át
                        vendégéhez:</p>
                    <p>- Hogyan? A Rombay-gyereket is meg akarod hívni? Úgy emlékszem, ki nem
                        állhattad?</p>
                    <p>- Most sem imádom, de...</p>
                    <p>- Szóval, tekintettel leányod huszonötödik születésnapjára, engedményekre is
                        hajlandó volnál...</p>
                    <p>- Ugyan, kérlek! Láthatod, hogy legalább tizenöt házasulandót írtam össze.
                        Igazában Rombay­ra csak mint «strapa fiúra» gondolok. Na, igen! Akit ide-oda
                        küldhetünk, szalaszt­hatunk, mert szolgálatkészsége páratlan. Ezt be kell
                        ismerni, úgyebár?...</p>
                    <p>- Hogyne. Kalapot emelek... De, úgy tudom...</p>
                    <p>- Hogy amikor másfél év előtt itt volt, Márta ismét kikosarazta?... Nos igen.
                        De mit tesz az? Rombay mégis boldog lesz, ha újra látja, mert nála az a
                        szerelem olyanféle valami, mint másnál a malária, mindig-mindig
                        visszatér...</p>
                    <p>- Éppen ezért, ha neked volnék, nem hívnám meg. Nem Mártához való s mégis, ki
                        tudhatja. Az a szívós kitartás, félek, előbb-utóbb meghatja Mártát és végül
                        is igent mond majd neki...</p>
                    <p>- Magad mondod, hogy előbb-utóbb. Nahát. Vedd úgy, hogy az «előbb» az a
                        tizennégy más fiatalember, aki ünnepélyünkön ott lesz, csak az «utóbb» az a
                        selejtes - Rombay Puci. Nos, megnyugodtál?</p>
                    <p>A tengernagy azonban nem felelt. Talán nem is hallotta, mert ismét azt a
                        kellemetlen zsibbadást érezte, amely az utóbbi időben oly gyakran
                        kínozta.</p>
                    <p>Hódréthyné csendes szóval búcsúzkodott. Nyugodtan hagyta őt magára, mert nem
                        látott különösebb aggódásra okot. Már az ilyen átmeneti rosszullét
                        úgyszólván beleilleszkedett sógora életrendjébe. Mégis őszintén örült,
                        amikor Márta estére azzal jött nagybátyjától, hogy szokatlanul élénknek,
                        jókedvűnek találta. Mert milyen alkalmatlan lenne, ha éppen most... De mért
                        halna meg éppen most?...</p>
                    <p>- Képzeld, Zoli bácsi azt üzeni neked, mamikám, hogy van egy nagyszerű
                        ötlete. Szeretné, ha egy szép kertiünnepélyt rendeznénk abból az alkalomból,
                        hogy elkészült a Badalló védgátja.</p>
                    <p>- Azt mondta? Na hát ennél okosabbat, ennél szívemszerintibbet nem is
                        mondhatott volna.</p>
                    <p>- És te mit feleltél? - kérdezte Picike néni.</p>
                    <p>- Azt, hogy az ő kedvéért képes volnék még táncra is perdülni.</p>
                    <p>- Nagyon helyes. Tedd is meg mihamarabb.</p>
                    <p>- Ha parancsolja, Picike néni, akár rögtön, de csak magával.</p>
                    <p>- Ó, te bolond kisleányocskám, mikor jön már meg az eszed! - kedveskedett
                        nénje.</p>
                    <p>Úgy a nagy előrelátással megírt leveleket, mint a meghívókat szétvitte a
                        posta. Hódréthyné valahogyan úgy rendezte, hogy Márta ne mindegyiket lássa.
                        Ezért nagy volt meglepetése, amikor a kocsin vagy lóháton érkező vendégek
                        sorában egyszerre csak a Rombay széles vállát, fényesre kefélt fekete haját,
                        húsos, vörös ajka felett angolosra nyírott tömzsi bajusz­káját pillantotta
                        meg. Kellemetlenül hatott rá e nem várt viszontlátás.</p>
                    <p>- Másfél év előtt megmagyaráztam a szerencsétlennek, - töprengett magában
                        Márta - hogy gondolkozásunkban nincs és nem is lehet egy pont, amelyet
                        összeegyeztethetnénk. Anélkül pedig őrültség lenne összekerülni, úgy hittem,
                        megértett s aszerint rendezi majd az életét. De nem... Most látom, hogy
                        nem... Ejh, hátha valaki más kedvéért jött ide? De jó is volna!...</p>
                    <p>Rengeteg vendég sereglett össze, hiszen újszerű volt az ünnepély ürügye és
                        délelőtti órája. Főleg azért jöttek sokan, mert mindenki kíváncsi volt a
                        Hódréthy-leányra, aki még mindig a legszebb leány a megyében. - «Csak az a
                        kár, hogy túlteng nála a nagy műveltség» - mint ahogy a kialakult
                        közvéleményt a főispánné oly kellemesen tudta szavakba foglalni és fülből
                        fülbe suttogni.</p>
                    
                <milestone unit="endSubChapter" n="1"/>
                <milestone unit="startSubChapter" n="2"/>
                    <p rend="head">II. FEJEZET.</p>
                    <p>A Hódréthy-ház azon a nevezetes júniusi napon szószerint kimozdult a
                        sarkából. A fogadásra berendezett, máskor zárva tartott szobák ajtait
                        kiemelték sarkaiból, miáltal tekintélyes terem­soron lehetett a könyvtárból
                        az ebédlőig látni. Ez annál kellemesebben lepte meg az érkező­ket, mert mind
                        a két végső helyen büfé volt felállítva. Fogytak is itt a sűrűn kínált,
                        kitűnő pogácsák, kalácsok, szendvicsek és más inyencségek, nemkülönben a
                        szeszfélék. Azután kocsikra ült az egész társaság, hogy a hatalmas új gáthoz
                        érjen. Mert nem a csatorna volt a fő látványosság, ez csupán a rét öntözése
                        céljából készült helyiérdekű újítás volt, hanem: a töltés.</p>
                    <p>- Ez aztán olyan erős - mondta a vállalkozó büszkén -, hogy ennek a gátnak
                        sohasem fognak az elemek parancsolni.</p>
                    <p>- Emberkéz sem? - kérdezte valaki közvetlen mellette.</p>
                    <p>Járossy úr meglepetve nézett arra a feltűnően szép leányra, aki ebben a
                        gondtalanul össze-vissza fecsegő, nevető társaságban ilyen komolyat
                        kérdezett.</p>
                    <p>- Emberkéz?... - visszhangozta elgondolkozva. - Talán... De csak ha az ördög
                        vezeti.</p>
                    <p>Még többet szeretett volna alkotásáról beszélni, de a nagy mozsárágyú
                        bömbölése jelezte éppen, hogy az ünnepség kezdetét veszi.</p>
                    <p>Márta sietett a vendégekhez, örült, hogy a házikisasszonyi gondok ürügye
                        alatt mindeddig távol tarthatta magától Rombayt.</p>
                    <p>- A mellőzést szegény nem is érdemelné - ismerte be titkon. - Hiszen mi a
                        vétke? Az, hogy olyan javíthatatlanul hűséges?</p>
                    <p>Mindezekkel a gondolatokkal azonban Márta csakis addig bíbelődött, míg a
                        főispánné pár ünnepélyes szóval át nem adta neki a vármegye gyönyörű
                        nemzetiszínű szalagját. Azután már egyedül elvállalt feladata érdekelte. Az
                        pedig azzal vette kezdetét, hogy amint a két fehér­ruhás leány eléje
                        tartotta azt az óriás koszorút, amelyet piros szegfűk, fehér violák és
                        sötétzöld tölgyfalevelek százaiból fűzött még a hajnali órákban ő maga
                        össze, most arra kötötte az imént átvett nehéz selyemszalagot. Majd pedig
                        megvárta, míg Izsák Pista, Hódrét legizmo­sabb legénye vízszintesre hajtja a
                        kétkézre fogott hosszú zászlórudat, amelyen magyar színekben ragyogó keskeny
                        pántlikák sokasága színeskedett és a rúd legtetejére kötötte a szép
                        koszorút. Aztán a menetbe rendezkedett fiatalság élén megindult a gát felé.
                        Utánuk a püspök következett nagy segédlettel, majd a megyei előkelőségek a
                        főispán vezetésével.</p>
                    <p>Földbevágott széles lépcsőzeten értek a gát tetején elhelyezett szónoki
                        dobogóhoz. Az emelvényhez közel a hivatalos közegek díszmagyarban vagy
                        ezüstgombos «mándliban» öntudatoskodó ünnepélyes csoportja. Mindenütt
                        vidámság, mosolygós arcok és színes tarka­ság. De a püspök kezében
                        megcsillant a kereszt és a magasztos mozdulatra egyszerre elnémult minden
                        emberi hang. Csakis a túloldalról hallatszott át a Badalló selymesen sima,
                        halk csobban­gatása. Márta arra nézett.</p>
                    <p>- Micsoda sunyi szerénykedéssel suttogsz! - illette néma feddéssel. - Mintha
                        azt akarnád velünk elhitetni, hogy még az a keskeny szűk meder is, amelyben
                        évezredek óta folydogálsz, még az is túl széles lenne már tehetetlen
                        öregségednek... Csakhogy hiába hazudsz, öregem! Elégszer becsaptad már ezt a
                        szegény vidéket, hogy végre is védőgátat emeljenek ellened. Igenis, ellened!
                        Te vén, rakoncátlan, te alamuszi, te javíthatatlan, de mégis kedves és jó és
                        szép és az én nagy, nagy gyönyörűségem! Te...</p>
                    <p>Most már javában folyt a szertartás. Rövid ima után a püspök megáldotta úgy
                        az új gátat, mint a folyót. Ismét menetbe tömörült a sokaság és elindultak a
                        víz partjára. Csak, amikor egészen közel értek ahhoz, bukkant elő az a
                        virágokkal díszített csónak, amelybe legelőször is Márta ugrott bele. Majd
                        utána négy fiatalember, akik siettek a feléjük nyujtott koszorút átvenni.
                        Két-három erélyes evezőcsapás a folyó közepére vitte őket. Itt a koszorút
                        mégegyszer magasra emelték, majd pedig, adott jelre, az álmosan tovahúzódó
                        tükörsima vízre eresztették. Lelkes taps felelt a partról. Sok kar nyúlt a
                        visszatérő csónak felé, de Márta mégis úgy intézte, hogy csakis az evezősök
                        segítsenek neki a kiszállásnál. Ezt azért, mert már messziről látta, hogy
                        Rombay mennyire tolakszik, hogy ő legyen az, akinek karján Márta támaszt
                        talál. Mikor a dobogóra értek, a főispán éppen befejezte beszédét. Márta azt
                        hitte, hogy a kerület képviselője következik, de nagy ijedelmére azt látta,
                        hogy nagybátyja, Hódréthy Zoltán indul a szónoki emelvény felé.</p>
                    <p>- Milyen sápadt és milyen nehezére esik a lépcső - aggódott. - Hogyan is jut
                        eszébe egy ilyen elkerülhető izgalomnak kitenni magát!</p>
                    <p>Szeretett volna hozzá sietni, de minden oldalról feltartóztatták. Csak akkor
                        ért az emelvény elé, amikor nagybátyja pompás tengernagyi formaruhájában,
                        mellén csillogó érdemrendei háromsoros díszével beszédébe kezdett. Minden
                        tekintet feléje fordult. Mindenki sietett köze­lebb húzódni, hogy egyetlen
                        szavát se mulassza el.</p>
                    <p>Mártát jóleső érzés járta át, midőn ezt észrevette. Olyan szívet melegítő
                        volt azt tudni és látni, hogy szeretett nagybátyját milyen általános
                        tisztelet és elismerés környezi. Egyszerre ijedve figyelt arra, hogy az a
                        máskor olyan messzehallatszó szép, mély hang most minden átmenet nélkül
                        milyen szintelen lett s hogy csuklik el néha. Már azt is látta, hogy
                        krétafehér homlokán kiülnek a megerőltetés apró gyöngyei, melyeket a
                        reszkető kézben összegyűrt zsebkendő milyen bizonytalan mozdulattal törülget
                        - hiába.</p>
                    <p>Már mindenki titkos izgalommal figyelt fel, mert látni lehetett, hogy a
                        szónok csakis meg­feszített akarattal bírja percről-percre fokozódó
                        rosszullétét legyőzni.</p>
                    <p>Márta kérő tekintettel igyekezett őt az emelvényről lehívni. Gyöngéd mosoly
                        felelt vissza és Hódréthy Zoltán folytatta beszédét.</p>
                    <p>Beszélt, beszélt, mert úgy érezte, hogy még nagyon sok a mondanivalója.
                        Országról... Életről. Munkáról... Megértésről és még sok mindenről, amit
                        hosszú éveken át magában végiggondolt, tapasztalt, leszűrt.</p>
                    <p>- Igen, igen! - ennek a nagy sokaságnak kell, hogy a lelkére kösse, kell,
                        hogy a szívébe írja mindazt, aminek megszívlelése egy boldogabb jövőt
                        biztosíthat az egyénnek, a boldogabb magyar hazában!</p>
                    <p>- Hagyd már abba! - könyörögtek Márta könnyes szemei, de Hódréthy nem vette
                        tudomásul a figyelmeztetést.</p>
                    <p>- Nézzétek ezt a folyót, kedves honfitársaim - folytatta csökönyös akarással.
                        - Nemde ezer év óta tapasztaljátok, hogy éppen annyi áldást rejt magában
                        minden egyes cseppje, mint amennyi veszedelmet. Tudjátok, miért? Mert
                        mindmáig kedve szerint korlátlanul játszhatott vésszel, áldással. Ám az
                        emberi tudás mától kezdve megfékezte vad szeszélyeskedését. Ezzel a gáttal
                        fékezte meg! Milyen hasonlatos az egyes népek összessége ehhez a folyóhoz,
                        barátaim. Az is rakoncátlan, fegyelmezetlen. Oktalanul jó is, rossz is
                        évszázadokon, évezredeken át. Mind­addig, amíg el nem éri civilizációjának
                        azt a fokát, amely kalandvágyainak útját állja a cél­tudatos fegyelmezettség
                        gátjával. De csakis kalandvágyainak útját! Mert előrehaladását semmiképpen
                        sem feszélyezi... Sőt... Lássátok... - Itt egyszerre elakadt a hangja és
                        megtán­torodva két kézzel kapott az emelvény korlátjához. Márta senkivel sem
                        törődve rohant fel hozzá, karolta át nagybátyját.</p>
                    <p>- Zolti bácsi! - súgta nagy szeretetének aggódásával. - Zolti bácsi!...
                        Kérlek!... Gyere!... - És már vonta volna is, de ellenállást érezvén,
                        gyöngéden alkudozni kezdett:</p>
                    <p>- Pihenj meg legalább... Nézd, itt van egy karszék... Nem?... Hát akkor öleld
                        át a vállamat s támaszkodj reám.</p>
                    <p>A tengernagy azonban csak a fejét rázta lassan, szomorúan, majd megakadozó s
                        mégis kedvesen mosolygó tréfálkozással mondta:</p>
                    <p>- Nincs már erre időm, kicsi lányom... Hisz mindjárt... indulok.</p>
                    <p>- Bácsi! - sírt fel Márta kétségbeesetten. - Ne hagyj el engem.</p>
                    <p>A tengernagy már másfelé figyelt. Arra a nagy zsongásra, amely ezer szónak
                        ijedező sutto­gásából összeolvadtan hömpölygött körülötte. Végső
                        erőfeszítéssel kiegyenesedve, mindkét karját a zajongók felé tartva,
                        csodálatosan messzehangzó szóval kiáltotta:</p>
                    <p>- Gyermekeim! Magyarok! Még szerettem volna nektek, ennek a folyónak
                        áldásthozó hivatá­sáról beszélni, de érzem, nincs már erre időm.</p>
                    <p>Hirtelen elhallgatott. A körülállók szívébe markolt az izgalom. De ő
                        mégegyszer erőt vett magán s míg előrehajolt fejjel a Badalló felé
                        hallgatódzott, halkan, suttogva hangzott szen­vedő ajkáról a szó:</p>
                    <p>- Halljátok? Márta! Hallod? A tenger! Én hallom, mert engem hív... Hallod?
                        Halljátok? Értem jő... a tenger... A tenger... A végtelen...</p>
                    <p>Tízen is kaptak az összeeső, élettelen test után. De senki olyan
                        gyorsasággal, mint Rombay Pál. Ő volt az, aki az emelvény korlátjából és
                        bársonydíszéből egy-kettőre hordágyat rögtön­zött, hevedert szaggatott.</p>
                    <p>Ő volt az, aki Márta mély gyászát mentesítette a temetési előkészületek
                        gondjától. Mindezt kissé hangosabban végezte, mint szükséges lett volna, de
                        olyan odaadóan, annyi ügyességgel, hogy mindenünnen dícséretét
                        hallhatta.</p>
                    <p>- Nem is tudom, hogyan estünk volna mi át ezeken a szörnyű muszájokon a maga
                        segítsége nélkül! - hálálkodott Hódréthy Lórántné a gyászoló közönség füle
                        hallatára, mialatt a titkos tervezgetések furcsa összevisszasága valóságos
                        sok figurájú füzértáncot járt anyai szívében.</p>
                    <p>Csak Mártának nem volt egy szava sem hozzá. Igaz, hogy máshoz sem. Nagy
                        bánata teljesen kikapcsolta környezetéből. Keserűséget kiváltó, sértett
                        érzés távolította el anyjától, akinél tudta, hogy rejtett énjében nemhogy a
                        bánatnak, de még a sajnálkozásnak sincs a legkisebb nyoma sem. Ami Picikét
                        illeti, annak érzelmei tulajdonképpen nem is igen érdekelték. Mégis,
                        bántódottan kerülte társaságát, mert éppen a gyászszertartás előtt azon
                        kapta, hogy örömtől sugárzó, zsírosan sárgás arcát, jobb hiányában,
                        rózsaszín fogporával kendőzgette.</p>
                    <p>- Zolti bácsi!... Jóságom! Megértő, egyetlen támaszom! Miért is hagytál
                        magamra? - ismétel­gette magában tehetetlen vergődéssel, míg minden egyes
                        jelenvoltnak néma részvétkézszo­rítására néma fejbólintással
                        felelgetett.</p>
                    <p>A hosszú szertartás imái, éneke csak néha-néha férkőztek tudatáig. Ilyenkor
                        még súlyosabban érezte bánatát, mert az a gondolat kínozta, hogy amit ez a
                        sok pap és énekes és imát mormoló közönség most bátyja koporsója előtt
                        cselekszik, az sem értelemben, sem mozdulatban, sem közönyében nem
                        különbözik ezer és ezer más elsőosztályú temetés részleteitől. Éppen olyan
                        banális, éppen olyan szokásszerinti, éppen olyan idegen.</p>
                    <p>Mikor pedig Ő olyan más volt! Annyira különb, annyira több, mint bárki e
                        világon! - ...sóhaj­totta szíve legmélyéből.</p>
                    <p>Estébe szürkült a ragyogó naplemente, mire elföldelték az ősrégi
                        Hódréthy-nemzetség utolsó férfisarját. Mindenki ott maradt, amíg csak el nem
                        hantolták a vármegye nagy halottját.</p>
                    <p>Sokan mindjárt a sírtól szálltak kocsiba és indultak a szélrózsa minden
                        irányába. De néhányan visszakísérték a gyászoló családot a kastélyba. Ezek
                        között volt Rombay Pál is. Mindenkinek feltűnt, hogy mennyire sietett Tekla
                        bárónénak a karját felajánlani, hogy aztán egész úton vigyázzon minden
                        lépésére, szavaira, fekete fátylának minden lengésére, nehogy ágba, bokorba
                        akadjon, mint ahogy az anyját rajongással szerető egyetlen fiú szokott
                        viselkedni - az ifjúsági regényekben.</p>
                    <p>Márta mindenkit megelőzve sietett előre. Mikor később szemrehányással illette
                        anyja ezért, így védekezett:</p>
                    <p>- Meg akartalak kímélni attól, hogy a temetkezési vállalat emberével neked
                        kellessen elszá­mol­ni.</p>
                    <p>Maga is elhitte, hogy ez volt az oka, pedig igazában azért cselekedett így,
                        mert el akarta kerül­ni, hogy anyja betekintést nyerjen a temetés
                        számláiba.</p>
                    <p>- Ő csak harmadosztályú temetést engedélyezett, miért tudja hát meg, hogy én
                        elsőt rendel­tem? - vallotta magának.</p>
                    <p>Rombay maradt legutolsónak a temetésről távozók közül. Minden ürügy jó volt
                        neki, amely maradását igazolta. Mivel pedig ezt Tekla bárónő hamarosan
                        észrevette, odaadón igyekezett segítségére lenni.</p>
                    <p>Márta mindezt nem vette észre. Nagy bánata elvonta őt a többiektől. Nem is
                        érezte magát jól. Kimerült idegzete azzal állt bosszút a túlfeszítésért,
                        hogy bármit is tett, akár ült, vagy járt, akár bútorokat taszigált helyükre,
                        vagy íróasztalánál számolt, akár beszélt, akár hallgatott, azok a kegyetlen
                        idegek percnyi pihenést sem adva, folyton-folyvást zenefoszlányokat
                        zson­gattak, keltegettek, kevergettek, hajszoltak fáradt agyában.
                        Régfeledett víg táncokat, nóták zagyvaságait ékelték zokogásába. Viszont,
                        mialatt teáját keverte, vagy a szolgálónak adott parancsot, a «Quondam
                        paupere» koporsózáró, döbbenetes ütemei lüktettek fülében.</p>
                    <p>Iszonyú volt.</p>
                    <p>Mégis, amikor Rombay felállt, hogy fogata után nézzen, elhatározta, hogy
                        jelen lesz a távo­zás­nál.</p>
                    <p>- Ennyit meg kell tenned! - ösztökélte lelkiismerete.</p>
                    <p>Ezért odaszólt a lehangoltan búcsúzkodó fiatalemberhez:</p>
                    <p>- Szeretném az új lovait megnézni. - Ezzel már nyúlt is az ozsonnaholmik
                        között ragyogó ezüst cukorszelence után, feledve, hogy annak kulcsa rég
                        visszavándorolt anyja kulcsos kosarába. De Hódréthyné egyszeriben ráeszmélt
                        e tényre és szigorú, tiltó szemtelegrafálása szónál kifejezőbben adta Márta
                        tudtára, hogy nem hajlandó négylábúakra prédálni egyetlen kockacukrot
                        sem.</p>
                    <p>- Cukrot?! Lónak?! Na még csak az hiányzik! - vélte Márta hallani és az ajtó
                        felé indult.</p>
                    <p>- Várjon reám a tornácon - szólt vissza Rombaynak és sietett ahhoz a
                        szekrényéhez, amit altruista almáriumnak nevezett el valamikor régen. Milyen
                        mélységbe zuhant régen! Bárdffy Sándor.</p>
                    <p>Ebben volt felhalmozva minden elképzelhető jó és hasznos. Embernek orvosság,
                        gyermeknek, macskának, lónak, kutyának nyalánkság. Márta egy marék cukrot
                        vett ki.</p>
                    <p>Rombayt az előszobában találta. Éppenséggel nem örült, amikor észrevette,
                        hogy közeledtére Rombay arca, szeme, foga diadalmasan vigyori lett az
                        örömtől.</p>
                    <p>- Ha tudná, milyen jót tesz velem? - hálálkodott Puci közelebb lépve.</p>
                    <p>Márta kedvesen mosolyogva felelt:</p>
                    <p>- Miért? Én csak azt tudom, hogy maga az, aki nagy jót tett mivelünk.</p>
                    <p>Kiléptek a tornácra. Az első pillanatban csak azt látták, hogy a holdat
                        gyorsan szaladó foszlá­nyos, sötét felhők hálózgatják, borítják, meg azt,
                        hogy nyugaton szüntelenül villámlik.</p>
                    <p>- Nini, vihar készül - csodálkozott Rombay.</p>
                    <p>- Úgy látszik - hagyta rá Márta és körülnézett a tikkasztó meleg és
                        levegőtelen éjszakában. Mennyi titokzatos hang zizzent, surrant körülötte.
                        Fészkükben meglapuló, ijedt madárkák csi­pogása. Nagy éjibogár zúgó
                        repülése, tücskök cirpelése, az «ősziféreg» szünetlen csökönyös
                        «arassatok-kötözzetek» zakatolása. A kert felől viszont rezedák, rózsák,
                        hársak és violák illata áramlott feléjük.</p>
                    <p>- Vajjon ki beszél mindezekből? Pán? Vagy Schwertlein Márta? - rebbent át
                        Márta gondola­tán... De már kergette is ki fejéből ezt a gondolatot.</p>
                    <p>A lovak felé indult, melyeket ott sejtett a lépcsőzet alján. Rombay kezét
                        nyujtotta, hogy segít­ségére legyen, de mivel éppen kiragyogott a hold, úgy
                        találta, hogy nincs szüksége támaszra. De hogy visszautasítása ne sértsen,
                        megszólalt:</p>
                    <p>- Úgy-e érdekes, hogy így, egyszerre, csaknem nappali világosság váltja fel a
                        sötétséget.</p>
                    <p>- Ember sorsát példázzák odafent - nevetett Rombay, de nem folytatta, mert
                        ekkor valahonnan a ház túlsó sarkának irányából durva káromkodás harsant
                        fel.</p>
                    <p>Márta meglepődve nézett arrafelé és mintha kés szegezte volna a falhoz, olyan
                        mozdulatlanná vált kínos meglepetésében. Ott messze, a telehold fényében
                        valószínűtlenül fehér úton egy szekeret pillantott meg. Egy szokatlanul
                        hosszú szekeret, amelyen hegyén-hátán összedobált fekete deszkák és
                        állványok voltak egymásra rakva és meredtek magasba. A szekér mellett fekete
                        alakok mozgolódtak még náluknál is feketébbnek tetsző alakokhoz hajolva,
                        görnyedve, hogy mindenféle, soha nem látott formájú tárgyakat emeljenek,
                        huzkodjanak a saroglyába. De mindennél kisértetiesebb volt az a huszonnégy
                        óriási ravatali gyertyatartó, mely ott állt hosszú egymásutánban a a fehér
                        úton. Ezüstös száruk tompán csillant a holdfényben, de talpazatuktól
                        kiinduló mély, fekete árnyékuk messze húzódó, nagy foltokban terjengtek,
                        mind-mind egy irányba.</p>
                    <p>- Rémes! - lehelte Márta szemeit lehúnyva.</p>
                    <p>- Csak nem fél? Maga, éppen maga? - bátorította Rombay.</p>
                    <p>- Félni? Ugyan mitől? De olyan rosszul esik tudni, hogy azok a sivár
                        borzalmak ott ni, mind, mind a Zolti bácsi ravatalához tartoztak.</p>
                    <p>- Inkább nézzen csak oda - szólt Rombay. - Fogadni mernék, hogy a lovaim már
                        rég azon csodálkoznak, hogyha cukrot tartogat a számukra, mert ezt egészen
                        biztosan tudják, hát akkor miért váratja őket olyan sokáig?</p>
                    <p>- Igaza van!... Szegények!</p>
                    <p>A szép állatok közelében kissé elcsitult Márta nagy nyugtalansága. Rombay
                        annál nyugtala­nabbul babrálta angolbajuszát. Olyan gyönyörű volt ez a
                        leány. Aztán meg: «csak azért is!» Ha egyszer Rombay Pál el akar érni
                        valamit - ha törik, ha szakad - el is fogja érni, fogad­kozott nagytitokban.
                        A lovak most már, hogy az utolsó darab cukrot is összeropogtatták,
                        türel­metlenkedni kezdtek, de gazdájuk ahelyett, hogy útrakelt volna, kurtán
                        szólt oda kocsi­sának:</p>
                    <p>- Jártasd csak őket! Majd füttyentek, ha kelletek... - Aztán Mártához
                        fordult.</p>
                    <p>- Nincs kedve egyet-kettőt fordulni a gyep körül? Úgy látszik, a vihar is
                        elült.</p>
                    <p>Márta meghökkent. Első gondolata az volt, hogy nemet mond. De aztán Rombayhoz
                        fordult:</p>
                    <p>- Nem fél, hogy elkésik?</p>
                    <p>- Honnan késnék el?</p>
                    <p>- A kártyapartijáról. Hallottam... Igazán nem tehetek róla, hogy hallottam,
                        amikor Sókuthynak megígérte, hogy ma éjjel revánsot ad neki a szerdai nagy
                        kifosztásért. Úgy-e, így mondta?</p>
                    <p>A szerelmes ember homlokán kiütött a verejték. Cipője hegyét nézegetve
                        kénytelen volt beismerni, hogy így történt. De sietve igyekezett tréfára
                        ütni a dolgot.</p>
                    <p>- Nem sietős - nevetett. - Délig se lenne sietős, hiszen, együtt találnám
                        őket azon az ültőhelyü­kön még akkor is...</p>
                    <p>- Őket? Kiket?</p>
                    <p>- Sókuthy Gyurkát, Pézsma Bandit, meg Vitéz Undorkát.</p>
                    <p>- Alias Katona Andort? Szép társaság! Ha magának volnék, nem várakoztatnám
                        őket.</p>
                    <p>- Gúnyolódik? - hangzott a panaszos keserűség Rombay hangjában. - Maga
                        tudhatja a leg­jobban, hogy miért lettem olyan, amilyen vagyok.</p>
                    <p>- Én?</p>
                    <p>- Lássa, Márta, még azt is beismerem, hogy nem tehet róla. De azért, hej, de
                        nagy szerencsét­lenség reám nézve, hogy magába szerettem!</p>
                    <p>Márta részvéttel tette kezét Rombay karjára:</p>
                    <p>- Rombay, kérem! Ne kezdje előlről. Éppen ma ne. Nagyon kérem!</p>
                    <p>- Miért éppen ma ne. Hát nem mindegy ez? Mondok én magának valamit, Márta.
                        Bizonyosan tudja azt a mesét, amire én csak azért emlékszem, mert az volt az
                        utolsó, amit a nagyanyámtól halála előtt hallottam. Az elátkozott
                        királyfiról szólt az, aki arra volt kárhoztatva, hogy förtelmes szörnyként
                        tengesse éltét mindaddig, amíg egy jóságos királykisasszony homlokon nem
                        csókolja.</p>
                    <p>Márta erőltetett nyugalommal nézett Rombayra:</p>
                    <p>- Soha, de soha nem hittem volna, hogy maga mesét mondjon egy szép
                        holdvilágos estén.</p>
                    <p>A fiatalember csaknem ünnepélyes komolysággal nézett szemtől-szembe a
                        leánnyal:</p>
                    <p>- Nekem pedig hányezerszer jutott eszembe, hogy maga lenne az a szépséges
                        királykisasszony Márta... Aki engem megszánna és legalább könyörületből, ha
                        már nem egyébből, magához emelne... Hátha énbelőlem is válhatnék még
                        jóravaló ember.</p>
                    <p>- Rombay! Miért kínoz újra?</p>
                    <p>Pál kiérezte a hang őszinte esdekléséből, hogy ügye jó útra terelődik. Ezért
                        a leány két kezét foglyul ejtve, egészen közelről suttogta:</p>
                    <p>- Márta, szépséges királykisasszonyom, kérem, váltson meg!... Váltson meg
                        sajátmagamtól. Ne legyek többet én, ez a hitvány én! Lehessek a maga
                        árnyéka. Nem merem a sorstól azt várni, hogy e világra magammal hozott sok
                        átoktól egyszerre szabadítson meg, de, ha maga nem ereszti el többé egy
                        vízbefuló kezét...</p>
                    <p>A leány ellentétes gondolatok útvesztőjében vergődve, hallgatagon tűrte a
                        szenvedélyes szavak ostromát. A szíve egyre arra ösztökélte, hogy
                        meneküljön. Szíve jobbik csücske ugyan­akkor száz ellenérvvel alkudozta tőle
                        a maradást.</p>
                    <p>Észre se vették, hogy újra beborult az ég. Azt sem, hogy immár jó ideje
                        járják a ház előtt a nagy gyepet körül, körül, körül, körül. Csak akkor
                        torpantak mozdulatlanságba, amikor a ravatal kellékeit vivő fekete szekér
                        szembe került velük. Márta megrendülve nézett a kocsi után.</p>
                    <p>- Nincs többé, aki a lelkembe lásson! - sírt fel benne a kedves halott utáni
                        nagy sóvárgása. Ennek nyomán pedig: jöttek, szálltak feléje mindazok a
                        gondolatok, amelyeket egészséges életösztöne mindezideig játszva hessegetett
                        el, de amelyeket most elcsigázott idegzete nem bírt féken tartani.</p>
                    <p>- Egyedül maradtál, egyedül... - sajnálta magát nagy vergődéssel. - Hát akkor
                        mire vársz még? Hát akkor miért ne? Sándor nem jöhet vissza hozzád... És az
                        a másik? Az, akit ugyanabból a fából faragtak, amiből téged, még messzebb
                        maradt el. Hiszen, a legjáratlanabb vadon, az igazságtalan kényszerek vadona
                        választja el tőled. Mindezzel szemben itt áll melletted egy vergődő emberi
                        lélek, akit megmenthetsz. Talán?! De, aki nélküled - efelől is biztos vagy,
                        úgy-e? - feltétlenül még mélyebbre, a végleges pusztulásba zuhan. Van-e
                        jogod ahhoz, hogy meg se próbáld a megmentését? S ha van, érdemes a te
                        céltalan, elárvult életed arra, hogy önzőn magadnak tartogasd? Őrizgessed?
                        Hát érdemes? Hát szabad ezt?</p>
                    <p>Rombay Márta érthetetlen némaságától megszégyenítve is, reményt vesztve is
                        dacos hetykél­kedéssel lázadozott:</p>
                    <p>- Rám se hallgat? De, jól van ez így is!... Lesz, ami lesz. Márta utoljára
                        mondom: vessen magára, ha a sors ugyancsak vargabetűkkel irkálva jelöli ki
                        ezután a Rombay Pál életútját.</p>
                    <p>Most Hódréthy Márta gyors elhatározással tette kezét a mellette álló
                        elkeseredett ember kezébe és felelet helyett azt mondta:</p>
                    <p>- Jöjjön.</p>
                    <p>S már vonszolta is a ház felé, ahol anyját éppen akkor látta meg, amint a
                        tornácon állva hallgatódzik mindenfelé.</p>
                    <p>- Mama! - kiáltotta Márta. Abban a pillanatban tudta, hogy nem azért siet
                        annyira, mert alig várja, hogy szíve örömét tudassa, de azért, hogy szíve
                        elhatározásához láncolja a kimondott szó:</p>
                    <p>- Mamám! Mit szól ahhoz, hogy eljegyeztem magam?!</p>
                    <p>- Pucival? - hangzott az öröm mély sóhajtásával.</p>
                    <p>Márta két karjával ölelve magához örvendező anyját, csak a fejével intett.
                        Félt megszólalni, nehogy kicsendüljön hangjából, mennyire fáj neki édesanyja
                        lármás boldogsága.</p>
                    <p>- Hat év előtt még kiátkozott volna, ha Rombay Pált merészelem neki, mint
                        vőlegényemet bemutatni - könyvelte el magában keserűen.</p>
                    
                <milestone unit="endSubChapter" n="2"/>
                <milestone unit="startSubChapter" n="3"/>
                    <p rend="head">III. FEJEZET.</p>
                    <p>Igazán elemében csak Picike volt a Hódréthy-háznál. Izgult, kérdezett,
                        kíváncsiságának csápjait kieregette, körüllengette, mint teszik a tenger
                        anemonái, ha nap süt a vizek mélyére.</p>
                    <p>Ő volt az, aki az eljegyzést minden valamirevaló hírlapnak beküldte és ő
                        volt, aki azokat az ujságokat, amelyekben a nagy hír megjelent, titkon
                        összevásárolta. Tudta, miért teszi. Először is, apró virágokat horgolt
                        maradékpamutok tarkaságából, majd miután ezeket szívalakra rendezve kemény
                        papírra varrta, ennek közepére ragasztatta a meglepetések meglepetését: az
                        eljegyzést világgá kürtölő lapkivágások keskeny szalagocskáit.</p>
                    <p>- Gyönyörű! Igazán magam sem hittem, hogy ilyen szépen fog sikerülni -
                        örvendezett, mialatt ezt a műremekét egy ócska keretbe nyomkodta.</p>
                    <p>Amikor azután elkészült e művelettel, ismét turkálni kezdte azokat a lapokat,
                        amelyekből a becses híreket délelőtt kivagdosta.</p>
                    <p>- De hiszem, ha már olyan sok pénzembe kerültek - magyarázta magának Picike
                        néni - bizony kiolvasom én A-tól Z-ig. Ki én!</p>
                    <p>Természetesen, legelőször is a halálozás rovatát keresgélte. Mert tudni kell,
                        hogy nem létezett a világon olyan élőlény, akinek születése, eljegyzése, de
                        legfőképpen elhalálozása, ne érde­kel­te volna az öreg dámát módfelett. Ám
                        alig hogy az elsőt kiböngészte, legott táncra perdültek a betűk pápaszemének
                        vastag üvegei előtt, mert íme, azt olvasta növekvő izgalommal: «Mint
                        Mannheimból jelentik, egy ottani szanatóriumban Szentendrey Ádámné,
                        született Colant Irene, folyó hó 8-án, hosszas szenvedés után, de váratlanul
                        elhúnyt».</p>
                    <p>Ennyi.</p>
                    <p>De mi minden rejlett e pár sor mögött.</p>
                    <p>- Csak az ember tudná, hogy Márta gondol-e még arra a Szentendreyre. Mert ha
                        nem gondol, érdekelni fogja ez a hír és ezzel vége... De, ha gondol?... Mi
                        lehet akkor ebből?! Uram fia, mi lehet?!... Most aztán mit tegyek?
                        Megmutassam neki?... Ne mutassam?...</p>
                    <p>Úgy érezte, hogy ez több, mint amit szívszorulás nélkül elbírna. Csak az
                        nyugtatta meg némiképpen, hogy estig Hódréthyné sohasem szokott az ujságba
                        nézni. Márta még akkor sem. Igy tehát, nem kell attól tartani, hogy valaki
                        megelőzi a hírharangozásban. Ellenben órák áll­nak rendelkezésére, melyek
                        alatt a saját, kéjesen kínzó, lelkitusáiban dőzsölhet.</p>
                    <p>Dőzsölt is. Olyannyira, hogy nem mert visszamenni a verandára, ahol
                        unokanővérét tudta, mert nem bízott önfegyelmében.</p>
                    <p>- Hátha cserben hagy és én mégis idő előtt kottyantom el magam? - töprengett,
                        akkorákat sóhajtva, mint egy koplalóművész.</p>
                    <p>Ennyi türtőztetés, ennyi megfeszített gondolkozás bizony jutalmat érdemelt
                        volna. Például azt, hogy a hír hallatára Hódréthyné ijedten keresztet
                        vessen, vagy pedig kezét összecsapva felugorjék. Még inkább azonban, hogy a
                        szívéhez kapjon nagy ijedelemmel, vagy titkos remé­nyek beteljesülése, hogy
                        Márta ájultan vágódjék egész hosszában a hírtmondó lábai elé. De ezúttal is
                        mostohán bánt Szokványi Szidóniával a végzet. Mert éppen, amikor a
                        tányércsö­römpölés hívó hangjainak vonzására az ajtóhoz indult, egyszerre
                        csak nagy robajjal pattant fel annak a zára:</p>
                    <p>- Picike?... Itt vagy Picike? - kiáltással Tekla bárónő rontott a szobába.
                        Kötését egy csomóra markolva még mindig kezében tartotta. A mérgeszöld
                        pamutgombolyag is úgy gurult utána, mint egy hosszú pórázon húzkodott
                        csámpás kis kutyus.</p>
                    <p>Az öregkisasszony rosszat sejtve állt eléje. Micsoda műszerfinomságú
                        ösztön!</p>
                    <p>- Márta sürgönyt kapott Szentendreytől!...</p>
                    <p>Picike észbekapva hirtelen közbevágott:</p>
                    <p>- Amelyben felesége halálát tudatja?</p>
                    <p>Ennyivel mégis tartozott jólértesültsége géniuszának.</p>
                    <p>- Honnan tudod? - förmedt rá Hódréthyné, akinek szintén elsavanyodott
                        szájában a jól elő­készített hírprimőr.</p>
                    <p>- Mit nem tudok én, édesem? - egyenesedett ki Picike fölényesen. - De
                        hallgatni is tudok, ha úgy gondolom jónak! - tette hozzá
                        álszerénykedéssel.</p>
                    <p>- Most aztán mi lesz?</p>
                    <p>- Hja! Ezt csak Márta mondhatná meg nekünk.</p>
                    <p>Hódréthyné mélyen elgondolkozva, némán bólogatott.</p>
                    <p>Ezalatt Márta már messze járt a háztól. A tengernagytól örökölt kis
                        birodalmába igyekezett, ahol egyedül akart lenni gondolataival. Mi mindent
                        helyezett egészen új látószög alá az ekként hangzó rövidke sürgöny:</p>
                    <p>«Engedje tudatnom, hogy folyó hó 8-án feleségem egy németországi
                        elmegyógy­intézetben egészen váratlanul elhúnyt. Tegnap helyezték örök
                        nyugalomra a boglárkői sírboltban. Szentendrey.»</p>
                    <p>Öt év óta az első üzenet.</p>
                    <p>Száraz, tárgyilagos üzenet. De Márta mégis tudja, hogy ez a pár szó éppen
                        annyi utat nyitott lelkében örömnek, reménynek, mint amennyi tért engedett a
                        kétségeknek, a bizonytalan­ságnak és a többé soha, soha el nem csituló
                        önvádnak.</p>
                    <p>- Hogy fogom tudtára adni Pálnak ezt a híradást? - faggatta önmagát őszinte
                        szembenézéssel, hiszen mind mai napig még azt sem sejti, hogy van egy
                        Szentendrey Ádám a világon.</p>
                    <p>- És ha megtudja? - engedte a mindig kínzóbb kérdések raját maga felé
                        szállni. - És ha megtudja? Mit mondhatok neki arról a másikról? Hogy még
                        mindig szeretem? Hogy még mindig szeret? Vagy ne szóljak egy szót sem
                        senkinek, hanem szép csendesen várjam be Szentendrey levelét? Lapuljak
                        mindaddig, amíg meg nem tudom, hogy mi a véleménye el­jegyzésemről?
                        Lehetséges, hogy úgy viselkedjem, mintha alkudoznék a sorssal a bőrömre? Én?
                        Hódréthy Márta? Nem. Nem várok!</p>
                    <p>Igy követelődztek most egyszerre annyi év óta lenyűgözött érzelmei. Nem
                        várni! Nem alku­dozni! De becsülettel, még holnap, még ma, elébe állni
                        Rombay Pálnak és bevallani, hogy réges-régtől fogva mást szeretsz. Egy
                        valakit, aki eddig nem jöhetett érted és talán ezután sem jön. De mivel
                        mostantól kezdve szabad ura cselekedeteinek, jöhet és én várni fogom. Ezt
                        Pálnak meg kell értenie. Ezért lehetetlen, hogy meg ne bocsásson. És ha nem
                        érti meg? Ha...</p>
                    <p>És Márta már indult, ment, mendegélt boldogságra vágyó nagy reménykedéssel
                        egy messze-messze fátyolos cél felé.</p>
                    <p>Mialatt mindez történt, valahol a szomszéd megyében Rombay Puci a nagyon
                        szerelmes ember türelmetlenségével várta a posta érkezését. Megint Hódrétre
                        készült, ahonnan két nap előtt tért haza. Mert az volt megállapodása
                        menyasszonyával, hogy bevárja a végleges elhatá­rozást: most mennek-e
                        Budapestre bútorokat rendelni, vagy csak a jövő hét folyamán.</p>
                    <p>- Hát persze, hiszen a fehérnép - ha még olyan kivételes őszinte is mint
                        Márta - mindig fenntart valami «talán»-t, «ha»-t, «volná»-t, «esetleg»-et és
                        «valószínű»-t. Most aztán itt állok és bár két óra mulva indulnom kellene,
                        még most sem tudom, Pest felé veszem-e utamat, vagy Hódrétre?</p>
                    <p>Bosszankodása most már izgalomba csapott át. Amikor lovászát megpillantotta,
                        eléje sietett és türelmetlenül kapta ki kezéből a feléje nyujtott vaskos
                        bőrtáskát. Aztán a postakülde­mé­nyek szétválogatásába kezdett. Az egész
                        falu postáját - önkényes makacskodással - ő kezelte.</p>
                    <p>- A fene ette volna meg ezt a sok irka-firkát - zsörtölődött. - Na. Lássuk
                        már, lássuk. Meg sem lelem a levelemet miattuk. Ejnye no, hogy annak a sok
                        amerikai parasztnak sincs egyéb dolga, mint levelet irogatni. És hogy
                        mégjobban bosszantson, fogadni mernék, hogy a legtöbb most is dollárba
                        göngyölgette az érzelmeit. Hogy az Isten...</p>
                    <p>Végre elkészült az áttekintéssel, de nagy csalódására Mártától egy sor sem
                        érkezett.</p>
                    <p>- Most aztán mit csináljak? - tünődött. Ingerült türelmetlenséggel dobálta
                        vissza a leveleket a lovász által elébe tartott táskába.</p>
                    <p>- Vidd a bíróhoz - rendelkezett. - Az ujságokat majd később adom ki.</p>
                    <p>Mindennap ugyanezt mondta és soha senki nem mert panasszal élni emiatt. Pedig
                        voltak, akik sehogy sem szerették, hogy mindig elkésve, felbontva, gyűrötten
                        kapják csak lapjaikat. Rombay nagyon jól tudta ezt, de ügyet sem vetett rá.
                        Most is egy csomó ujsággal fordult be a szobájába... Itt, nagyot nyujtózva,
                        egy ócska, hepe-hupás ülésű bőrdivánra vetette magát nagy kényelembe és csak
                        akkor kezdett az olvasáshoz. Előbb a neki címzett leveleibe nézett, aztán a
                        legelső hírlapot, ami kezébe akadt, nyitotta fel. Futtában nézett csak a
                        politikai híreken végig. Ezek majd ebéd után, pipaszó mellett, kerülnek
                        igazában sorra. Most inkább a közgaz­dasági rovatot böngészte és a tőzsdét.
                        Pedig sohasem spekulált, de szerette figyelemmel kísérni. Mint tanulékony
                        kibic a játékot. Most végre a napihírek következhettek. Egy új cigarettára
                        gyujtott ennek örömére.</p>
                    <p>Mindjárt az elején feléje nevetett két sor: Két szemet gyönyörködtető sor; az
                        ő eljegyzésük hire. Hamar, hamar a többi ujságról is tépni, szaggatni kezdte
                        egyik címszalagot a másik után, aztán bontotta, teregette a lapokat, hogy
                        gyorsan futó szemlét tartson a hasábok hosszán.</p>
                    <p>- Megvan. Itt is megvan. Ez pláne hosszabban beszél rólunk.</p>
                    <p>Miután valamennyiben meglelte, amit keresett, örömében táncra rángatta
                        lábait, keze pedig az egész ujsághalmazt felnyalábolta és a boldog ember
                        diadalmas ujjongásával kezdte a nagy papírlapokat feje alá gyűrködni,
                        oldalához nyomkodni, melléhez szorítgatni.</p>
                    <p>- Hadd hallom a hangotokat, a nyesztetéseteket, a zizzenéseteket. Kedvesebb
                        ez most nékem a legszebb muzsikaszónál...</p>
                    <p>Nagy örömében észre sem vette, hogy nyílik az ajtó.</p>
                    <p>- Nagyságos úr!... - húzkodta vissza a hétköznapba a csöpöki távirathordó. -
                        Nagyságos úr!... Sürgönyt hoztam - szólt be óvatosan.</p>
                    <p>De mivel Rombay éktelen dühvel káromkodta el magát, az elővigyázatos cigány
                        se látva, se hallva a szoba közepére pottyantotta a táviratot, ő maga pedig
                        olyan gyorsan hátrált vissza a láthatatlanságba, mint ahogy azt vész
                        közeledtére a lyuk előtt ólálkodó ráktól tanulta.</p>
                    <p>Rombay borzasan, gyűrötten állt a szoba közepén. Keze úgy remegett, hogy
                        háromszor is nekikezdett, míg végre sikerült a leragasztott táviratot
                        feltépnie.</p>
                    <p>- Mi a csuda lelt egyszerre? - dörmögte. - Előérzet?... Ostobaság!</p>
                    <p>Most már olvashatta a betűket és olvasta is. De bár nem volt bennük semmi
                        meglepő, semmi ijesztő, valahogyan nem tért vissza nyugodalma. Sőt. Ki is
                        kiáltott az istállóajtóban álldogáló kocsisnak.</p>
                    <p>- Hé Pista! Fogjál be!...</p>
                    <p>És mialatt - a mostanság mindig készenlétben tartott - útibőröndöt kezdte
                        hevenyében tele­gyömöszölni, a sürgöny tartalmát forgatta agyában: «Kérem
                        halassza el jövetelét. Levél megy». Hát lehet ezt érteni? Halassza el
                        jövetelét?... Meddig? Miért nincs hozzá téve: a jövő hétig, vagy:
                        holnapig... Valamit még... De így... És vajjon mi lappang e két szó mögött.
                        «Levél megy?» Nem, nem! Itt valami asszonyi furfang, asszonyi szeszély, vagy
                        asszonyi oktalanság bujkál és ennek végére kell járni. Mégpedig rögtön.</p>
                    
                <milestone unit="endSubChapter" n="3"/>
                <milestone unit="startSubChapter" n="4"/>
                    <p rend="head">IV. FEJEZET.</p>
                    <p>Késő este lett, mire Rombay kocsija a Hódréthy-kert kapuján befordult. Még
                        mindig nem sikerült neki azokat a kellemetlen, vertkutyaérzéseit
                        leküzdeni.</p>
                    <p>Már sehol sem látott világosságot.</p>
                    <p>- Erigy csak az istállóhoz és zörgess fel valakit - szólt halkan kocsisának.
                        - Ki hitte volna, hogy egy lelket se leljünk ébren?</p>
                    <p>Mintegy válaszképpen egy ablak nyikorgott és nagy elővigyázattal, csak éppen
                        rést engedve, hogy a nyári éjszaka melege valahogy le ne hűtse a zárt szoba
                        még fojtóbb melegét, óriás pápaszem villanását lehetett megsejteni. Rombay
                        sietett odaugrani és suttogva felszólni:</p>
                    <p>- Picike néne?! Kezeit csókolom, itt volnék...</p>
                    <p>- Jesszusom! Maga az Puci?! - hangzott rémülten és ugyanabban a lélegzetben
                        még az is:</p>
                    <p>- Várjon reám!... Rögtön beeresztem. Csak magamra kapok valamit...</p>
                    <p>Hogyan csinálta, ez az ő titka, de tény, hogy nem telt bele két perc és
                        Szokványi Szidónia csoszogását már hallani is lehetett az előszobában.
                        Nyaktól bokáig bundába burkolózott, azonfelül fejét hebehurgyán
                        felbiggyesztett sárga parókája védte, meztelen lábait pedig szörnyen elnyűtt
                        téli papucs oltalmazta a meghűléstől.</p>
                    <p>Amint beeresztette a nem várt vendéget, rögtön rendelkezett:</p>
                    <p>- A szobája nyitva van, Pista, vigye csak oda a hummit. (Mindig úgy mondta:
                        hummi.) Na, mire vársz fiam? Tudod, merre kell menni? Ugyanoda, ahova eddig
                        is mentél. De csak lábujj­hegyen, mert az egész ház alszik. Hanem most nem
                        erről van szó, de arról, hogy Márta...</p>
                    <p>Itt elhallgatott és hogy időt nyerjen, óvatosan körülkémlelt. A fiatalember
                        azonban türelmet­lenül szólt rá:</p>
                    <p>- Nos, mondja tovább: hanem arról, hogy Márta?...</p>
                    <p>Picike belátta, hogy minden gyönyör áldozatot kíván, ezért motyogó hadarással
                        folytatta...</p>
                    <p>- Hogy Márta... (Na, te szegény, szerencsétlen, most zuhan a tégla a
                        fejedre.) Hogy Márta vissza akarja magának adni a gyűrűt...</p>
                    <p>Picike néni az asztal sarkát markolta hirtelen, nehogy lerántsa lábáról a
                        nagy izgalom. Szinte űrt érzett bensejében. De legalább ennél a kéjes
                        bizsergető nagy ujság elmondásánál elsőbb­ségi jogát nem vette el tőle
                        senki. És ez is ér valamit.</p>
                    <p>De, nini, mi lelte ezt a Pucit? Szinte félelmetes. Isten bizony, rögtön
                        földhöz vágja a nagy vázát. De talán mégsem. Most meg, ilyet még nem látott
                        ember... hogy rúgja az asztal lábát... Egy... Kettő... Három... Hallga?!
                        Hogy reccsen!... Nem hiszem, hogy egy ötödik rúgást ki­bírjon ez az ócska
                        hummi. S végén még engem fog felelősségre vonni... Kitelik tőle...</p>
                    <p>Picike szeretett volna közbeszólni, de nem mert. Rombayra rossz volt ránézni.
                        Ott járt a hallszerű előszobában le és fel, le és fel, némán összeszorított
                        szájjal, homlokán kidagadt, láthatóan lüktető erekkel: szemeiben a téboly
                        lobogásával és aminek közelébe ért, azt rúgta, taszította, lökte fel. Nem
                        lehetett kétség afelől, hogy nem tudta tulajdonképpen, hol van. Csak azt
                        tudta, hogy szenved. Csak egy vágya volt, összetörni mindent. Az asztal
                        minden átmenet nélküli hangos felborulása rettentő elernyedést váltott ki
                        nála. Az egyik székbe dobta magát és arcát két kezébe rejtve fáradtan és
                        mégis reménykedve suttogta:</p>
                    <p>- Hátha nem is igaz?</p>
                    <p>Picike rögtön úgy érezte, hogy elérkezett az a pillanat, amikor veszedelem
                        nélkül elhaladhat Rombay mellett. Ezért egérléptekkel indulva Rombay felé
                        szomorú-jóságosan mosolygott:</p>
                    <p>- Adja Isten, kedves öcsém...</p>
                    <p>- De hát akkor miért mondta? - förmedt rá őrült dühvel a szerencsétlen. - Nem
                        tudta, hogy gyilkosságnál rosszabb az ilyen beszéd?!...</p>
                    <p>- Jót akartam - védekezett Picike. - Úgy véltem, ha jó előre tudod, jobban
                        érvelhetsz... S most ez a köszönet?...</p>
                    <p>Megállt, hogy előtörő könnyeit bundája ujjával letörölje. De ekkor egy durván
                        eltaszított szék és egy hirtelen az orra elé került hadonászó ököl, de
                        legkivált az a forró lehelletű, egészen az arca közepébe súgott: - Az
                        Istenit magának, ne ríjjon! - fenyegetés teljesen összeroppantotta. Még a
                        beszélőképessége is felmondta a szolgálatot nagy rémületében. Csak éppen a
                        lábai engedelmeskedtek annyira, hogy furcsa iszkolással kámforrá válhatott.
                        A gyertyát azonban ott feledte. Rombaynak világított az, mialatt szobájába
                        kullogott.</p>
                    <p>Alvásról szó sem lehetett nála. Mégis széthányta a meg nem vetett ágyat, hogy
                        legalább fekve gondolkozzék. Rettenetes összevisszaság kóválygott agyában.
                        Emlékezések. Tervek. Feltörő érzelmek. Bosszúvágy. Kétségbeesés. Remény.</p>
                    <p>- Csak azt tudnám, hogy puszta szeszélyből akar-e velem szakítani vagy azért,
                        mert mást szeret? Ostoba feltevés? Ki lehetne az a más? Hisz annak híre járt
                        volna régen. Tudtommal csak én vállalkoztam arra, hogy Hódréthy Mártát
                        kiböjtöljem. Ha pedig nincs senki a háttér­ben, akkor csak szeszély az
                        egész. Na, azzal majd csak szembenézek...</p>
                    <p>Ez a bizakodás el is altatta végre.</p>
                    <p>Mire felébredt, már az egész ház tudta, hogy megérkezett.</p>
                    <p>Hódréthyné már órák hossza óta együtt ült Picikével, akinek néha-néha még
                        ideges rángások­ba torzultak ugyan arcizmai, de különben egy szóval sem
                        árulta el, hogy minő izgalmakon ment át az éj folyamán. Ki tudta volna
                        nálánál jobban azt, hogy milyen motollás szárnyai vannak a pletykának! Jobb
                        azokat meg nem indítani. Azt nem tartotta fontosnak, hogy Mártának Rombay
                        fegyelmezetlen viselkedését elárulja. Ég óvjon ettől! Egy vőlegény mégis
                        csak egy vőlegény! Ritka madár és becses. Becses! Látott ő már szabadjára
                        eresztett madarat újra visszacsalogatni. De látott ám!...</p>
                    <p>Csak éppen Márta nem tudott semmiről. Néhány nap előtt átköltözködött a
                        «Zoltán-ház»-ba, ahol az öreg dajka is lakott. Most az főzött neki, az
                        babusgatta, az igyekezett minden óhajtását ellesni, kitalálni. Ő és Cinke. A
                        kis «futrinka». Az az apátlan-anyátlan árva, akit Márta mentett ki a
                        libapásztorságból, mégpedig abban a percben, amikor Borostás Lidi egy
                        elveszett liba miatt éppen azt ígérte neki csattanós előlegezés közben: -
                        Szíjat hasítok a hátadból, te senkié... Te senki! Aki azóta két kis kétfelé
                        kunkorodó ostorvégvarkocsba préselt szöszke hajjal, mezítlábosan
                        mindig-mindig tesz-vesz. Mindig szolgálatkész. Mindig dúdolgat. Mindig
                        szótfogad. Ám olyan nagyratörő, hogy titokban vágya, gondolata csak az, hogy
                        mikor éri el a szobalányok magas rangját?...</p>
                    <p>Ennek a két hűséges léleknek a hangtalan és láthatatlan gondoskodása nagyban
                        hozzájárult ahhoz, hogy a Márta kedélye megint megnyugodott. Most már bele
                        tudott merülni egy-egy könyvnek az olvasásába. Sőt, ma reggel, hosszú idő
                        óta először, magához intette Cinkét és miután a nagy fenyő illatos árnyékába
                        telepedtek, elkezdte neki az ábécé titkait magyarázni. A kisleány értelmes
                        tanítványnak bizonyult. A lelkes oktatgatás közben Márta gondjait feledte; a
                        kisleánynak pedig örökös hétköznapjai közé veresbetűs ünnep ékelődött. Csak
                        az ablak köze­lé­ben takarító öreg dadus vette közülük észre, hogy valaki a
                        kerítéshez közelít. Fel is ismerte azonnal a közeledőt, mire ijedtében
                        keresztet vetett magára. De azután feléje kiáltott hango­san, nagyon
                        hangosan, szerencsés jóreggelt kívánva. Márta felfigyelt és a visszaköszönés
                        egyszerre elűzte lelki nyugalmát. Az öregasszony mégis elérte célját, mert
                        aki Rombay Pál elé lépett, annak arca semmit sem árult el. Sem meglepetést,
                        sem izgalmat, legkevésbbé meg­bánást. Legfeljebb hangjában érződött némi
                        csodálkozás, amikor azt mondta:</p>
                    <p>- Nem vártam magát Rombay, mert biztosra vettem, hogy sürgönyömet idejében
                        megkapja.</p>
                    <p>- Meg is kaptam. Ezért vagyok itt - felelte a megszólított hetykén, amivel
                        azt érte el, hogy Márta nem feléje, de Cinkéhez fordult:</p>
                    <p>- Eredj kislányom, készíts reggelit a nagyságos úrnak.</p>
                    <p>- Instállom, mit?</p>
                    <p>- Jégbehűtött tejet. De jó hideget!</p>
                    <p>Csak mikor egyedül maradt Rombayval, kérdezte:</p>
                    <p>- Remélem, eltaláltam, hogy ilyesmire vágyik.</p>
                    <p>- Kell a kutyának - fakadt ki Puci és az ugrándozva távolodó kis cseléd után
                        köpött. Ebben a pillanatban, csak egy önsajnálattal telt, tehetetlen dühében
                        fegyelmezetlenül toporzékoló vásott gyerek volt ő maga is. Már a másik
                        pillanatban a zsarnok kerekedett benne felül.</p>
                    <p>- Jöjjön - parancsolta s magához vonva a leány kezét, már húzta is a nyitott
                        ajtóhoz. Márta arra sem méltatta, hogy ellenkezzék, hanem csak ránézett. De
                        úgy, hogy rögtön szabadnak érezte újra, vörösre kínzott ujjait.</p>
                    <p>- Ha mondanivalója van - szólt fölényesen, előbbi helyére visszaülve - itt is
                        elmondhatja.</p>
                    <p>Rombay állva maradt előtte:</p>
                    <p>- Kérdeznivalóm lenne, Márta.</p>
                    <p>- Hallom.</p>
                    <p>- Miért nem akarta, hogy idejöjjek? Mi az igaz mindabból, amit a vén
                        Szokványi boszorkány nekem besúgott?</p>
                    <p>- Mit súgott be?</p>
                    <p>- Hogy vissza akarja adni a gyűrűmet... És hogy...</p>
                    <p>Márta szintén felállt és szelíden, kérőn mondta:</p>
                    <p>- Ne folytassa kérem. Máris felelek... Igen, én visszaadom a magától kapott
                        gyűrűt, Pál, mert mindkettőnkre nézve ez az egyetlen becsületes
                        megoldás.</p>
                    <p>- Én nem kívánok semmiféle megoldást. Én magáról nem akarok és nem tudok
                        lemondani soha! Értse meg Márta... Soha!...</p>
                    <p>Most már újra vérben forgó szemmel, ökölbe szorított kézzel hajlott feléje.
                        Forró volt a lehellete. Márta elsápadva hallgatta, de félelem nélkül súgta,
                        hogy a cselédek meg ne hallják:</p>
                    <p>- Értse meg Rombay, hogy nem lehetek a magáé, mert... Lássa be! Ne kínozzon
                        engem is, magát is... mert én... másvalakit szeretek.</p>
                    <p>Amikor ezt kimondta, előre irtózott attól a szörnyű káromkodástól, talán még
                        ráemelt ököltől is, amit biztosra vett. De csak egy alig hallható nyögés és
                        a legközelebbi kerti székhez támoly­gó, asztalba, kiálló ágba kapaszkodó
                        ember gyámoltalan csoszogása volt a felelet.</p>
                    <p>Ez a nem várt ellágyulás annyira meglepte, hogy ő is elrémült. Szótlan
                        izgalommal várta a zokogó ember megszólalását. Sokáig késett az, Márta
                        tízszer is azon a ponton volt, hogy odatérdeljen melléje és úgy vigasztalja
                        és úgy magyarázkodjon, de nem mozdult mégsem, mert nagyon jól tudta, hogy
                        csakis anyáskodó ösztöne készteti erre a cselekedetre. Ezt pedig hogyan
                        érthetné ez a szenvedélyes ember? Nem közelített hozzá tehát, hanem a ház
                        felé indult. Inkább megérezte, mint hallotta Pál könyörgő feljajdulását:</p>
                    <p>- Márta!... Mondja, hogy nem igaz! Hiszen nem is lehet igaz! Hiszen hónapok
                        óta nem volt emberek között. Kit látott volna mostanság, akibe
                        beleszeressen?</p>
                    <p>Márta pár lépéssel közelített a fiatalemberhez. Úgy mondta, nagy részvéttel,
                        de elhatáro­zásában rendíthetetlenül:</p>
                    <p>- Nem most... Évek óta... Csakhogy eddig az illető nem volt szabad. De
                        most...</p>
                    <p>- Felszabadult? Várja?</p>
                    <p>- Várom.</p>
                    <p>E szóra Rombay hirtelen felugrott. Míg öklével az ég felé fenyegetőzött,
                        rekedt hangon kiabálta:</p>
                    <p>- Az átkozott! Megölöm!</p>
                    <p>De ahogy látta, hogy Márta már távozik is, megint visszahanyatlott a kerti
                        székbe. Márta pedig még messzebbről, elérhetetlen messzeségből szólt vissza
                        szomorú búcsúzással.</p>
                    <p>- Bocsásson meg, Pál!... És nyugodjék bele. Ezt nem mi rendeztük így, de egy
                        földöntúli hatalom.</p>
                    <p>A gyötrődő ember fátyolos szemmel nézett utána, aztán kezével lemondóan
                        legyintve meg­szólalt, de olyan halkan, hogy csakis a saját lelke
                        hallhatta:</p>
                    <p>- Most már ez is mindegy... Mert most már minden mindegy...</p>
                    <p>Aztán felállt és lassú, bizonytalan léptekkel indult a kert kijárata
                        felé.</p>
                    <p>Márta megkönnyebbülve figyelte távozását. Telve volt hálával jósorsa iránt,
                        amiért feloldotta az ő béklyóit.</p>
                    <p>Két nappal azután, hogy Rombay eltűnt a gesztenye-allé sűrűjében, a másik
                        oldal fenyői közül Picike néni búboskemence alakja gurult a Zoltán-ház felé.
                        Kihevült volt a gyors járástól, ezért arca a pulykatoka lilaszínbe forduló
                        vörösét mutatta. Mivel zsebkendőjét nagy sietésében otthon feledte, csak
                        fekete kötött kesztyűjének piszkos, cafatos végével törülgette le orra
                        mellől a csiklandós izzadtságcseppeket. De azért ő is hálás volt a sors
                        iránt, mert a posta­zsákból kicsenhetett egy levelet, a levelet! Szentendrey
                        Ádám levelét, és most azzal osont át Hódréthyné tudta nélkül Mártához.</p>
                    <p>- Nézd, mit hoztam... Bizony! - És nagyokat fújva, félig szétolvadtan mállott
                        a pipáló leg­szélesebb karszékébe.</p>
                    <p>Márta mohón kapott a feléje kínált levél után és megismerve az írást, fordult
                        látogatójához:</p>
                    <p>- Úgy-e megbocsát, Picike néni? - És máris kilebbent a szobából. Vendége
                        legott hallhatta, hogy a másik szoba ajtajának kulcsa kétszer csikordul a
                        zárban.</p>
                    <p>- Na, ez megint «echt» Márta - állapította meg a kíváncsi hölgy lázongó
                        csalódással. És ezúttal átizzadt kesztyűje nem orra körül, hanem a szeme
                        sarkában motoszkált sűrű egy­más­utánban.</p>
                    <p>Márta ezalatt a kiéhezett mohóságával feledkezett levelébe. Hosszú volt az
                        nagyon. Szentendrey öt év kínos egyformaságát írta le benne. Újabb és újabb
                        kísérleteit, hajótöréseit, a válást illetőleg. Aztán azt a napot, amelyben
                        megkapta a hírt felesége elhúnytáról. Halálát egy hirtelenül bekövetkezett
                        agyvérzés okozta.</p>
                    <p>«Temetésén nem is lehetek jelen, mert még most is Wiesbadenből írok, ahol
                        mozdu­latlanságra kényszerít egy ostoba lábtörés. Anyja koporsóját kisfiam
                        fogja követni. Nem én, de ő, akitől még senki sem vár
                        szomorú arcot, komor bánatot. De azért remélem, hogy jó kis szíve
                        ösztönszerűleg felsajog majd, amikor arra eszmél, hogy édesanyja az, aki
                        abban a koporsóban fekszik...</p>
                    <p>«És most, mától kezdve szabad vagyok...</p>
                    <p>«Tudja, mit jelent ez? Az én életemet. Az én újrakezdhető életemet. Ha maga
                        is akarja, a kettőnk életét. Végre!»</p>
                    <p>Márta izgatottan sietett visszalapozni a levelet.</p>
                    <p>- Gondoltam, - ijedezett, mikor keltezését megpillantotta. - 1890 július 8.
                        Tehát két nappal előbb, mint az eljegyzésemet világgá kürtölő magyar lapok
                        Wiesbadenbe érhettek. De most?... De ma?</p>
                    <p>- Nincs vesztegetnivaló időm - határozta el szokott erélyével. - Gyorsan,
                        gyorsan átöltözni és a postához vágtatni, mielőtt a táviróhivatal vasárnapi
                        szünetre bezárna.</p>
                    <p>A Picike létezését feledve rohant ki, hogy a nagy kastély udvarába jusson,
                        ahol lovait tartotta. Nem a nagy kert tekervényes utait választotta, de egy
                        sokkal rövidebb mesgyét.</p>
                    <p>- Mert minden perc drága - hallotta a bolondul lüktető szíve zakatoló
                        dobbanásaiban.</p>
                    <p>Nem vágyott arra, hogy anyjával találkozzék, mert biztosra vette, hogy Rombay
                        gyors el­távozását már hírül vitték neki. Ha pedig ez így van, akkor azóta
                        egyebet sem tesz, mint szemrehányásokat és érveket gyüjtöget és sorakoztat a
                        vele vívandó nagy szócsatára.</p>
                    <p>- Erre pedig most nem érünk rá, úgy-e, Csárdás? - súgta a lova fülébe
                        kényeztetően.</p>
                    <p>Aztán hajrá. Árkon-bokron, friss tarlókon, legelőkön át, egyenesen a láthatár
                        kékjébe feketén rajzolódó toronynak irányába.</p>
                    <p>Ezt sürgönyözte:</p>
                    <p>«Én is szabad vagyok. Mai postával levél megy.»</p>
                    <p>Amikor ezt leírta, mintha régóta gúzsbakötött szárnyak emelték volna ismét a
                        magasba, a végtelenbe.</p>
                    <p>Kisugárzott ez a boldogsága hosszú leveléből is, amelyet Szentendreynek
                        írt.</p>
                    <p>Csak két nap mulva gondolt arra, hogy híres barackfáinak legszebb gyümölcsét
                        egy kosárkába rakja és régi tapasztalatból tudva, hogy azokban engesztelő
                        elixirek rejlenek, elinduljon velük a «nagy házhoz». - Kibékítem szegény
                        öreg Picikét...</p>
                    <p>Eszébe jutott, hogy anyja és nénje ilyenkor még a reggelinél ülnek. Ezért
                        meglassította lépteit. Most már ide-oda nézelődő sétálással haladt tovább.
                        Oly jólesett éreznie azt, hogy a szépséges kertben új szemmel
                        gyönyörködik.</p>
                    <p>Milyen derűsen jó érzés volt arra a két vadgerlicére lesni, melyek a nagy
                        hársfa ágai között bújkáltak, kergetődztek. Bele-bele röppentek a kék égbe
                        néha, de csak azért, hogy a lombsátor alatt ismét egymásra leljenek.</p>
                    <p>Odébb, egy virágzó térségen négy sárgarigó kötötte le érdeklődését. Mint
                        szorgos takácsnak az ide-oda s újra visszavetegetett csévéi, úgy röpködtek a
                        napsugaras kék égbolt alatt smaragd rengetegből smaragd rengetegbe.</p>
                    <p>- Úgy látom, jól látom? - mosolygott Márta feléjük - hogy szárnyatok,
                        hangotok színarany szálából ti szövögetitek ezt a szép nyarat? Igaz? De jó
                        is tudni, hogy jövő ilyenkor már nem egyedül nézlek benneteket...</p>
                    <p>Hangulatából közeledő kocsikerekek pergése zavarta ki.</p>
                    <p>- Lehetséges, hogy mama már ilyen korai órákban hozzám igyekszik? - tünődött
                        nyugtalanító előérzettel. - Erre, erre! - kiáltotta hangosan, nehogy a
                        tisztes, vén batár másfelé kanyarodjék.</p>
                    <p>Hódréthyné szintén meglátta leányát és torkaszakadtából sivította feléje:</p>
                    <p>- Nagy újság van! - Aztán, mikor Márta a kocsihoz ért, szigorú volt a hangja
                        a mamának:</p>
                    <p>- Szép história, mondhatom! Majd magadra vethetsz, ha még nagyobb baj lesz
                        belőle.</p>
                    <p>- Vetek, vetek, de most mondd tovább - igyekezett tréfálkozni Márta. De a
                        bárónő parancsoló mozdulattal mutatott a mellette lévő üres helyre s mivel
                        nem állotta meg, hogy hazáig ne beszéljen, a bakon ülő öreg miatt franciára
                        fordította a szót.</p>
                    <p>- Ma chére - kezdte szemrehányással. - Vegye tudomásul, hogy Rombay
                        harmadnapja mulat Gergócon.</p>
                    <p>Márta közönyösen vállatvont.</p>
                    <p>Ez édesanyját annyira felingerelte, hogy csakis magyarul bírta folytatni:</p>
                    <p>- Csakhogy nem addig van az! Mert tudhatod, hogy nála a mulatás felér egy
                        földrengéssel.</p>
                    <p>- Tudom. Az ő dolga...</p>
                    <p>- Ameddig a vőlegényed volt, egyetlen egyszer sem tette.</p>
                    <p>- Nem. Mert megígérte, hogy nem teszi.</p>
                    <p>- Megígérte? Kinek? Neked. Ebből láthatod, hogy te vagy az oka mindennek.</p>
                    <p>- Mi az a minden? Pár bezúzott ablak. Pár falhozvágott pohár...</p>
                    <p>- Sokkal, de sokkal több. Azért szaladt be hozzám egy órával előbb a papné,
                        hogy elmondja a szörnyű skandalumot. Hát azon kezdődött, hogy Rombay a
                        cigányok előtt táncolva éppen akkor ért a templomtérre, mikor a delet
                        kezdték harangozni. Ahogy ezt meghallotta, egyszerre csak nagyot káromkodva,
                        a pezsgős palackot, mert ekkorra úgylátszik már a palackból ivott, úgy vágta
                        neki a templom bezárt ajtajának, hogy csak úgy porzott! De még ezzel sem
                        érte be, hanem kihívó gőggel nézett a toronyra és azt kiáltotta fel: - Hé!
                        Ki meri magát muzsikáltatni, amikor ma én mulatok?!</p>
                    <p>- Az Úristen! Csak az Úristen, Nagyságos uram!... - és Pupák cigány nagy
                        szepegés között mutatott az égre.</p>
                    <p>- Vagy úgy? - felelte Puci, a részeg ember gyors engesztelődésével. - No, ha
                        igazán az Úristen, jó, nem bánom, annak megengedem.</p>
                    <p>- Mit szólsz ehhez?... De ilyet. Mi?!</p>
                    <p>- Mondtam már, hogy az ő dolga.</p>
                    <p>- Jó. De hallgass csak tovább! Mikor valahogy visszacsalogatták a
                        vendégfogadóba, hogy legalább ország-világ szemeláttára ne dülöngéljen, az
                        ördög éppen odaterelte Csorvay Bélát, meg Sóskuthyt, azt a híres két
                        jómadarat. Azok aztán addig-addig itatták és biztatták, míg estére
                        beugratták egy nagy kártyapartiba, ami tán még most is tart.</p>
                    <p>- Azt is megígérte, hogy sohase teszi ezután.</p>
                    <p>- Szép... De kinek ígérte? Neked. De minek tartsa be ő az ő ígéretét, ha te
                        sem tartottad be a tiédet? Ezt kérdem én is, minek?...</p>
                    <p>Márta fáradtan vont vállat.</p>
                    <p>Anyját végképpen dühbe hozta leánya némasága, ezért hirtelen közel hajolt és
                        úgy vágta hozzá a sebző kétkedést:</p>
                    <p>- Pedig nem olyan biztos, hogy az a Szentendrey érted jön valaha.</p>
                    <p>Erre azonban Márta boldog meggyőződéssel mosolygott vissza.</p>
                    <p>- Dehogynem biztos, mamikám. Itt a levele. Egészen biztos.</p>
                    <p>Hódréthyné kicsi híja, hogy ki nem esett az éppen akkor kanyarodó
                        kocsiból.</p>
                    <p>- Biztos? - kérdezte leánya karját megszorítva
                        örömében. - Akkor... Akkor persze, egészen más! De - és itt ismét harcrakész
                        szóval támadt Mártára. - De hát miért nem mondtad ezt meg mindjárt? Miért
                        hagytál engem beszélni a semmibe?</p>
                    <p>Elhallgatott, mert félt, hogy kimondja gondolatának a másik felét is:</p>
                    <p>- Ha úgy van, mit bánom én azt a hétszilvafást az ő
                        agyonterhelt kis ötszázköblös földjével, amikor a leányommal háromezerholdas
                        kamarás fog gyászéve elteltével oltár elé lépni. De hisz az is lehet, hogy a
                        gyászévet sem tartja be. Én legalább az ő helyzetében nem is gondol­nék
                        ilyen külsőségekre.</p>
                    <p>- Reménylem, ma velünk ebédelsz? - kérdezte Mártától parancsolóan, mikor a
                        ház előtt kiszállt.</p>
                    <p>Leánya válaszát már be sem várta, annyira sietett Picikéhez, aki ilyenkor
                        olyan szükséges volt, mint árvízkor a mentősajka.</p>
                    <p>Márta az istállóhoz tartott, ahol Csárdás máris nagy örömmel lapítgatta
                        füleit. Már éppen megoldotta a kötőféket, hogy szabadjára eressze. Szerette,
                        amikor lépésről-lépésre követi őt a ló, olyan engedelmesen, olyan hűségesen,
                        mint egy kiskutya. Ekkor vágtatva fordult be az utcáról egy lovasember.
                        Amint Mártát meglátta, sietett egy levelet átnyujtani.</p>
                    <p>- Ki írta? - szólt hozzá Márta rosszat sejtve.</p>
                    <p>- Az orvos úr, instállom... Üzenteti is, hogy tessék csak hozzájuk jönni, de
                        rögtön!...</p>
                    <p>Az öreg parádéskocsis felfigyelt.</p>
                    <p>- Baj van nálatok? - kérdezte félig súgva. De Márta halálos elsápadása és az
                        a nagy izgalom, amellyel azt parancsolta, hogy fogjon, adta meg neki a
                        választ. Márta növekvő türel­met­lenséggel figyelte a lovak szerszámozását.
                        De egyszerre túllassúnak vélte az országúton való kocogást, ezért hamar
                        rendelkezett, hogy elő a nyerget, a kantárt. Pár perc mulva már indul­hatott
                        is. A kapuban hirtelen megállította vígan ficánkoló lovát.</p>
                    <p>- Boldizsár! - hívta az öreg kocsist. - Vigye ezt a levelet anyámnak, de csak
                        neki. Kézből-kézbe adja. Megértette?</p>
                    <p>Ismét erdőn, mezőn át száguldott a Csárdás, de akit röpített, be másképpen
                        ült ma nyergében! Két nappal ezelőtt csupa jókedv, acél. Most meg, nincs egy
                        jó szava sem, csak a térde nógat szokatlan szigorral. Márta a nyári melegben
                        is vacogva, rémült tekintettel méregette a távolságot, mely percről percre
                        kevesbedett előtte s melynek elfogytával szemtől-szembe fogja magát találni
                        egy haldoklóval. Talán, már egy halottal.</p>
                    <p>Az orvos felesége házuk előtt kertjében babrált a rózsák között, de látszott
                        rajta, hogy igazában őreá várdogál:</p>
                    <p>- Még él!... - hallotta és egy remekbe fésült borzas fej bólogatott
                        feléje.</p>
                    <p>- Mi történt? - kérdezte Márta.</p>
                    <p>- Tessék csak a szobánkba besétálni.</p>
                    <p>- Nem lehetne egyenesen...</p>
                    <p>- Rombay úrhoz mennünk? Nem kérem. Éppen kezelés előtt van, de nem fog soká
                        tartani.</p>
                    <p>- Mondja kérem, mondja! - könyörgött Márta, de a kövérke fiatalasszony
                        konokul hallgatva vezette vendégét egy teljesen besötétített szobába.</p>
                    <p>- Előbb egy kérdést - szólalt meg végre az óvatos háziasszony. - Rombay úr,
                        úgyebár már nem vőlegénye?</p>
                    <p>- Nem - hangzott a válasz szárazon.</p>
                    <p>- Na, ennek igazán örvendek, mert kissé különös körülmények között...</p>
                    <p>- Tudom. Részeg volt, ezt akarja mondani?</p>
                    <p>- Ezt, de még mást is.</p>
                    <p>- Hogy kártyázott és valószínűleg vesztett?</p>
                    <p>- Vesztett? Ez nem is szó kérem. Egy vagyont! Mit mondjak?</p>
                    <p>- Egy nagy vagyont? Az lehetetlen, mert az neki nem is volt.</p>
                    <p>- Hát éppen ez az, hogy nem volt és mégis elvesztette. Tetszik... engem
                        érteni? Mikor már a készpénzt elúsztatta, kölcsönt vett a Sóskuthy úrtól,
                        mire tízezer forintot is: ripsz-ropsz elvesztett! Tetszik érteni? Az
                        sincs... A Sóskuthy úr megmondta neki, hogy skandalumot csinál, ha ma
                        reggelig meg nem fizeti. Erre szegény Rombay úr, tegnap egész nap
                        fűhöz-fához szaladgált, aztán, mivel sem bank, sem uzsorás nem állt vele
                        szóba, tetszik érteni? Fogta a pisztolyt és puff...</p>
                    <p>- Hol történt?</p>
                    <p>Doktor Berghofferné, vagy ahogy Gerlócon jóhiszemmel mondták: Bőrkufferné,
                        nagyot nyelt, mielőtt rászánta magát a feleletre. Akkor is csak annyit
                        mondott:</p>
                    <p>- Ott a Selyemsoron. Tetszik engem érteni?</p>
                    <p>- Tökéletesen. Künn az utcán?</p>
                    <p>- Nem. Bent egy házban...</p>
                    <p>Márta nem kérdezősködött tovább, a doktorné pedig nem mert részletekbe
                        bocsátkozni. Kietlen csend nehezedett mindkettőjükre. Sokat adtak volna
                        azért, hogy egyik ne tudja a másik­nak a gondolatát, de tudta... Szerencsére
                        nyilt a mellékszoba ajtaja és megjelent a doktor. Márta hozzásietett.</p>
                    <p>- Bemehetek már? - kérdezte.</p>
                    <p>- Parancsoljon.</p>
                    <p>Nem volt hosszú az út a ház túlsó szárnyáig, ahol Berghofferéknek egy kis
                        szanatóriumféléjük volt, de mégis jutott az önvádnak elég ideje arra, hogy
                        Mártát meggyötörje.</p>
                    <p>- Igaza lenne anyámnak? - töprengett. - Én vagyok felelős? Nem, nem! -
                        utasította vissza a vádat. - Ha én miattam lett volna öngyilkos, miért nem
                        ott rögtön? Vagy ha nem ott, de huszonnégy órán belül, nem pedig három ilyen
                        szégyenletes nap után?... Tulajdonképpen miért is jöttem ide?</p>
                    <p>Hirtelen megállt az orvos előtt:</p>
                    <p>- Említette Rombay a nevemet? Mondta, hogy látni óhajt?...</p>
                    <p>Berghoffer úr nagy pápaszeme mellől messze-messze nézett. Látszott rajta,
                        hogy küzd a mondandókkal, mégis győzött benne igazságszeretete.</p>
                    <p>- Még egy pillanatra sem volt magánál - vallotta -, de én mint orvos,
                        szeretném, ha első pillantása önre eshetnék. Sokat várnék ettől.</p>
                    <p>- Tehát ez is - villant át a leány gondolatán - ez is, akár csak az anyám. De
                        miért nem akarnak hitelt adni azoknak a bizonyságoknak, amik napnál
                        világosabbak. A kártyaadósságok! A Selyem-utca! Örömtanyák, mit tudom
                        én?...</p>
                    <p>Undorodott és szeretett volna elmenekülni. Mégis, amikor a jodoformszagú kis
                        szobába lépett, egyszerre messze maradt tőle minden más érzése és gondolata,
                        hogy csakis meg­döbbenésének és mélységes részvétének adjanak helyet. Hiszen
                        aki ott feküdt, önkívületében is nagy fájdalmaktól fel-feljajdulva, a
                        napbarnítottságában halálsápadtan, nem az volt, akit eddig ismert. Nem a
                        tökéletes egészség brutalitását magából öntudatlanul kisugárzó őserő, hanem
                        egy tehetetlenül vonagló, legyőzött, sajnálatraméltó emberi roncs.</p>
                    <p>- A golyó itt ment be - magyarázta az orvos saját szíve felett egy pontra
                        mutatva - és a hátán jött ki.</p>
                    <p>- Rettenetes! Persze tönkreszaggatva mindent, amit útjában talált?</p>
                    <p>- Csodálatosképpen nem. A golyó csodálatosan irányt tévesztett és csak a
                        tüdőt ütötte át.</p>
                    <p>- Csak?</p>
                    <p>- Nos igen, ez nem mindig halálos.</p>
                    <p>A beteg megmozdult, mire Berghoffer mondatát félbeszakítva hajolt föléje.
                        Márta tétován állt kissé távolabb. Várta, hogy az orvos odaintse, mert e
                        bátorítás nélkül mozdulni sem mert. Egyszerre csak, szíve a torkába szaladt,
                        hogy ott lüktessen, kalapáljon. A beteg ránézett. Csodál­kozás, megnemértés
                        és mégis öröm volt tekintetében, mint ahogy gyermekek néznek valakire, akit
                        először látnak életükben, de ösztönszerű vonzalmat éreznek iránta. Mártának
                        könnyekkel teltek meg szemei, amikor ezt látta.</p>
                    <p>- Milyen messze van még tőlünk. Ugy-e? - kérdezte az orvostól. - Gondolja,
                        hogy van visszatérés abból a távolságból?</p>
                    <p>- Biztos, hogy igen - felelte a doktor némi dicsekvéssel. - Csak az nem
                        biztos, hogy hálás lesz-e nekem a visszavezetésért...</p>
                    <p>Márta nem folytatta. Volt valami a Berghoffer hanglejtésében, amit vádnak
                        érzett és ez haragra ingerelte. Hosszan hallgattak. Az orvos csak akkor
                        szólt hozzá újra, amikor már készen tartotta a pravaszt.</p>
                    <p>- Mivel az ápolónő éppen tízóraizni ment, kérem, segítsen.</p>
                    <p>- Kérem.</p>
                    <p>- Köszönöm. Nézze, ott a gyapot és az alkohol. Most aztán, tűrje fel a beteg
                        jobbkarjáról az inget. Úgy, igen úgy. Most pedig emelje azt a kart felém.
                        No? Miért remeg kérem?</p>
                    <p>- Ne törődjék velem, rögtön elmúlik - hebegte Márta, míg a legnagyobb
                        erőlködéssel igyekezett hirtelen támadt rosszullétén uralkodni. Aránylag sok
                        idő telhetett el, amíg ez sikerült neki, mert irtózattal töltötte el az a
                        felfedezés, hogy a Rombay karja csupa fekete szőr.</p>
                    <p>- Ostobaság! Mi közöm hozzá? - korholta magát és ez a magát megnyugtatása át
                        is segítette a rossz pillanatokon. Most már ismét szokott
                        kötelességtudásával járt az orvos kezére. Éppen azon volt, hogy a párnákat
                        igazítsa meg, amikor mintha a nevét hallotta volna, halk hangon, súgva. Nagy
                        dobbanásokkal verő szívvel nézett a betegre. Ám az a tekintet, amellyel az ő
                        csodálkozása találkozott, már nem volt fátyolos. Kétség sem fért hozzá:
                        Rombay már tudja, ki van mellette. Sőt gyenge, alig-alig engedelmeskedő
                        mozdulattal, titokzatos arckifejezéssel magához intette Mártát.</p>
                    <p>- Még közelebb - súgta, ránézve az orvosra, ezzel jelezve, hogy amit mondani
                        akar, az csak Mártának van szánva.</p>
                    <p>- Hall engem? Igen? Be jó!...</p>
                    <p>- Ne beszéljen Pál, ma még nem szabad...</p>
                    <p>- Muszáj, mert hátha?... Hátha holnapra meghalok? Tudom, hogy most nagyon
                        közel ténfergek a másvilághoz. Lehet, hogy egyszer csak át találok szédülni.
                        Olyan furcsa minden! Nagyon furcsa...</p>
                    <p>- Rombay úr, egy szót se többet, - parancsolt rá Berghoffer. De a fiatalember
                        tréfásan legyintett, aztán a Márta fülébe súgta, amit nagytitokban már
                        félóra óta forgatott agyában. A csendes vallomást:</p>
                    <p>- Higgye el Márta, nem magáért követtem én azt el, amit elkövettem. Dehogy
                        magáért! Hanem azért, mert megundorodtam magamtól...</p>
                    <p>- Mit beszél? Megundorodott magától?...</p>
                    <p>Lassú fejbólintás, jó darabig tartó hallgatás. Aztán sípoló tüdővel, nagy
                        erőfeszítések árán suttogta magyarázatát:</p>
                    <p>- Mikor Hódrétről ideértem, maga ellen lázongtam, az igaz. De lássa, nem
                        akkor sütöttem magamra a pisztolyt, a világért sem akkor. De száz szónak is
                        egy a vége... Szebben hangza­nék, ha azt mondanám, hogy magáért tettem. De
                        nem volna igaz, mert nem igaz... Na!...</p>
                    <p>Rombay a kimerüléstől félig elalélva húnyta le szemét. Mártát azonban
                        hidegrázásszerű remegés fogta el. Intett az orvosnak, hogy nem bírja tovább
                        és kisietett a szobából.</p>
                    <p>- Hát mégis miattam tette! - Ez a folytonos görcsös tagadása bizonyítja -
                        sírt fel kétségbe­eséssel, mialatt támolyogva lopódzott ki a doktorék
                        házából. Lovára bízta, hogy a hazafelé vivő utat megtalálja.</p>
                    <p>Másnap, természetesen újra Gergócra illett mennie és ismét órákat ülnie a
                        beteg ágya mellett. Hosszú időn át ismétlődtek ezek a kínzó látogatások,
                        annyi időn át, hogy szinte megszokta azokat. Főképpen, mert tudta, látta,
                        hogy milyen megható gyerekes gyámoltalansággal, sőt oltalomkereséssel csügg
                        rajta az a nagyon beteg ember. Lelkiismerete pedig újra érvelni kezdett. -
                        Van-e jogod? - ez volt nála a bekezdés és - nincs más megoldás, ez volt a
                        folytatás. Kivált mióta az orvos, utóbbi időkben, baljóslatú arcokkal kezdte
                        fogadni.</p>
                    <p>Egyszer aztán a doktorné is azzal állta útját:</p>
                    <p>- Ki gondolhatta volna? A tüdő, tetszik engem érteni? A tüdő nem gyógyul és
                        Rombay nagy­sá­gos úr türelmetlen, mert érzi, nemhogy gyógyulna, aber eine
                        Komplikation ist zu befürchten. Tetszik engem érteni?...</p>
                    <p>- De hát Istenem, mit csináljunk? - aggódott Márta. - Nem gondolják, hogy egy
                        orvos­professzort kellene Budapestről hívni?</p>
                    <p>- Orvosprofesszort? - kiáltott fel sértődötten Berghofferné. De aztán
                        hízelkedve hajolt közelebb. - Nagysád, megmondom, hogy ki kellene ide?
                        Tetszik tudni, ki kellene?... Pap.
                    </p>
                    <p>- Pap?... - Márta nem akart hinni fülének. De a kis kövér asszonyság a
                        megfontolt bölcseség tempós lassúságával egyre csak igent bólogatott.</p>
                    <p>Mártának az agyában végre is derengeni kezdett és ekkor krétafehérre sápadt
                        úgyis sápadt arca.</p>
                    <p>Kínzója ezt rögtön észrevette, rögtön kihasználta.</p>
                    <p>- Miért is ne tenné meg egy haldoklónak. - Hiszen tetszik engem érteni, csak
                        pro forma lenne az egész házasság. Ceremónia. Csak pro forma! Kérdem, mit
                        ártana ez önnek? Neki pedig?!... - És magyarázott, nógatott, beszélt,
                        beszélt a doktorné.</p>
                    <p>Márta zúgó fejjel, rettenetes harcban állva magamagával nyitott a beteg
                        szobájába. Amikor belépett, feltűnt neki, hogy az orvos és Rombay fejüket
                        összedugva, mintha rendkívül élénken sugdolóztak volna. Ugyanekkor az is
                        átvillant agyán, hogy tegnap vagy tegnapelőtt, mintha a vén Rosenwasser
                        surrant volna el mellette a kapu alatt. Mire az ágyhoz ért, Puci már
                        láthatólag súlyos fájdalmaktól gyötörve feküdt párnáin.</p>
                    <p>- Hogy vagyunk? - igyekezett Márta derűs hangon kedveskedni neki.</p>
                    <p>Rombay keserű lemondással legyintett és ziháló, fojtott hangon nyögte:</p>
                    <p>- Végem van!</p>
                    <p>Mártát gyanútlan részvét és aggódás fogta el. Vígasztalgatni kezdte,
                        mosolygott, biztatgatta.</p>
                    <p>- Ugyan, ugyan, ki lenne ilyen kishitű? - dorgálta. Buzgóságában észre sem
                        vette, hogy amit eddig mindig került, kezét a beteg kezébe tette.</p>
                    <p>De Rombay máris mohón két forró tenyerébe zárva azt, könyörögni kezdett:</p>
                    <p>- Adja nekem, Márta! Adja vissza. Tudja, úgy-e tudja, hogy nem sokáig tart
                        már. Tegyen hát boldoggá... Végre... Utoljára... - És a foglyul ejtett kezet
                        az ajkához vonta, az arcán végig­simította, a kötés felett pihentette, mint
                        egy csodatalizmánt.</p>
                    <p>Márta megrémülve, meghatva, tanácskérőn kereste az orvos tekintetét. De az
                        csak vállat vont, majd a szemébe nézett komoran, szomorúan, minden szónál
                        érthetőbben fejezte ki: tegye meg a haldoklónak...</p>
                    <p>A szép kis kéz megrebbent fogságában, mire Rombay még behatóbban kezdett
                        könyörögni:</p>
                    <p>- Gondolja meg, mi az, amit kérek? Alamizsna. Semmi, de semmi más. Napok
                        kérdése, aztán eltűnök az életéből és... - Nagy erőfeszítéssel félkarjára
                        könyökölt, úgy kapcsolódott sóvár tekintete a Mártáéba. - Igérem, hogy a
                        síromból nem leszek féltékeny... Márta?! Kérem... Kérem...</p>
                    <p>És a Hódréthy-leány mélységes sajnálata, idegeinek halálos fáradtsága,
                        lelkiismeretének soha el nem némult halk nógatása és talán a minden igazán
                        nőies nőnek lelkéhez tapadó martirum­nak ingere is mind, mind arra
                        kényszerítették, hogy áldozza fel magát. Igy történt, hogy még aznap délután
                        ott, a betegágyánál ígérte meg Rombay Pálnak, hogy a felesége lesz.</p>
                    <p>- Nem tehettem másképpen - írta az esküvőjét megelőző estén Szentendreynek. S
                        bár folyton ügyelnie kellett, nehogy könnycseppek nyomai árulkodjanak a
                        betűk között, híven beszámolt a történtek fátumszerű egymásutánjáról,
                        nemkülönben gyötrődéseiről.</p>
                    <p>Csupán azt nem említette egyetlenegy szóval sem - mert nem is tudta volna
                        névvel nevezni -, hogy mióta Rombay a kórházba került, nem volt egy perce
                        sem, amelyben ösztönös félelmek, vagy előérzetek ne nyugtalanítanák. Ám
                        olyan mélyen beágyazva élik azok lárvaszerű, halvány éltüket, hogy képtelen
                        volna meghatározni, mik is ezek tulajdonképpen és honnan lopták be magukat
                        lelkébe. Sőt valahányszor a gondolatát rájuk irányítja, legott nyomtalanul
                        eltűnnek, nincsenek sehol. De, ha másfelé figyel vagy mással foglalkozik,
                        rögtön újra érzi - minden idegszálával érzi -, hogy valami nagy
                        szerencsétlenség van rászakadóban. Mennyire meglepte volna, ha valamelyes
                        csoda folytán arra eszmél, hogy ez a tudatalatti félelem előhírnöke egy
                        keserves válásnak. Mert íme, úgy akarják azt a sorsát intéző rejtelmes erők,
                        hogy legbensőbb énjének kettős lelke a mai nappal egymástól szakadjon.</p>
                    <p>Pedig éppen ma, éppen ma, az utolsó estén, amit szép, hófehér leányszobájában
                        tölt, írta tréfásan annak, akit szeretett:</p>
                    <p>«Hogy miért kereszteltek engem Mártának, igazán nem értem. Ne nevessen ki
                        Ádám, de néha igazat kell adnom annak, aki nagyon szeretett s akit nagyon
                        szerettem, hogy lelkem egyik fele - nagyobbik fele - Mária, a másik fele -
                        dehogy is fele, csupán egy igen kis hányada pedig: Márta, a dolgos, a
                        hétköznapi. Ám a mindig önfeláldozó, ezért örökké kiuzsorázott és 
                            szánalmas, és tetszéletre
                        kárhoztatott valódi énem: Mária.»</p>
                    <p>Mindezt át is gondolta, le is írta, sejtelmes ösztönnel szenvedett is miatta,
                        mégsem akarta el­hinni, hogy holnap kötendő házasságával lelkének
                        Mária-felét súlyos börtönre, fegyházra ítéli.</p>
                    
                <milestone unit="endSubChapter" n="4"/>
                <milestone unit="startSubChapter" n="5"/>
                    <p rend="head">V. FEJEZET.</p>
                    <p>Másnap, még alig hajnalodott, máris felkeltették.</p>
                    <p>Nyugtalan álmából könnyen ébredt. Rögtön tudta, hogy esküvőjére kell sietnie.
                        Siralom­házban érezte magát. Rettenetesen józan, dérverte hangulatban
                        kezdett öltözködni, majd a tornác egyik oszlopához támaszkodva, mosollyal
                        fogadta a cselédség jókívánatait. Ez a bénító kedélyállapota még akkor sem
                        enyhült, amikor néhány órával később már ott ült anyja és nagynénje
                        társaságában a Gergócról visszatérő kiérdemesült vén csézában. Néma
                        önkínzással idézte emlékébe az imént lefolyt jelenetet, amelyben egy halálra
                        vált ember ágyánál térdepelve kimondta azt a szót, ami ellen egész valója
                        lázadozott. De másnap belátta, hogy kötelessége újra visszamenni
                        nagybetegéhez, akire a tegnapi izgalmak ki tudja, nem váltak-e végzetessé.
                        Annál jobban meglepte az orvos sugárzó arckifejezése, amellyel máris elébe
                        sietett.</p>
                    <p>- Meg van mentve! Nagyságos asszonyom! Ön csodát művelt! Gratulálok, szívből
                        gratulálok! - kiabálta mialatt magasra nyujtott karral egy gonoszul villogó,
                        igen nagy foghúzót rázogatott diadalmasan a saját feje felett.</p>
                    <p>Valóban csoda történhetett, mert lám, újabb három hét eltelte után Mártát az
                        a meglepetés érte, hogy mikor a betegszobához ért, egyszerre csak hegedűszó
                        sírt fel a közelében.</p>
                    <p>- Ki játszik? - kérdezte Berghoffernétől, aki kísérőjének szegődött.</p>
                    <p>- Hogy ki játszik? Hát Rombay úr... Persze, hogy... Hát nem tetszik tudni,
                        hogy ő milyen nagy művész? Nem? Was Sie nicht sagen? Nem?</p>
                    <p>Márta meggyorsította lépteit. Az ajtó előtt mégis megállt és úgy figyelt arra
                        a szerelmesen vágyakozó szép nótára, mely mintha magából a magyar föld
                        talajából fakadna és szállna varázsló útjára.</p>
                    <p>- Sohasem tételeztem volna fel Pálról, hogy ilyet is tud - ismerte el
                        szégyenkező önváddal.</p>
                    <p>Mosolyogva lépett a szobába:</p>
                    <p>- Maga nekem egy szóval sem említette, hogy ilyen nagy művész - mondta
                        köszöntés helyett hangjában őszinte melegséggel. Rombay örömtől felragyogó
                        szemmel nézett reá.</p>
                    <p>- Miért mondtam volna? - nevetett Rombay.</p>
                    <p>- De miért ne mondta volna?</p>
                    <p>- Csak. De ha tudni akarja, azért, mert nem is érdemes ezzel dicsekedni.</p>
                    <p>- Nem dicsekvő - jegyezte meg magában hálával, aztán odaszólt Pálnak:</p>
                    <p>- Játsszék nekem még valamit.</p>
                    <p>- Mintha valaha is másnak játszanék, mint magának - súgta Rombay és feledve
                        azt, hogy még alig tud két lépést tenni, szenvedélyesen tárta karjait Márta
                        felé. De még mielőtt magához ölelhette volna, szívéhez kapva tántorodott
                        vissza.</p>
                    <p>- A seb... - hörögte. - A seb. Úgy érzem, megint vérzik.</p>
                    <p>- Szó sincs róla - nyugtatta meg az elősiető orvos. - Ha szót fogad, tíz nap
                        alatt lábraállítom újra.</p>
                    <p>- Tíz napot nyertél - villant át a Márta gondolatán és bár szégyelte, de
                        örült ennek a halasztás­nak. Csakhogy tíz nap nem sok. Nagyon hamar lepereg.
                        Felvirradt az a reggel, amelyen Rombay beállított érte Hódrétre. Igaz, hogy
                        egy még mindig reszketős lábon álló, alig hall­ható beszédű Rombay, de azért
                        úgy Tekla báróné, mint Picike néni azt találták helyénvalónak, hogy Márta
                        «ha már megtette ezt a nagy ostobaságot», most már haladéktalanul kövesse
                        férjét messze otthonába.</p>
                    <p>- Természetesen - felelgette Márta gépiesen és sietett a csomagolással.</p>
                    <p>Csak amikor előállt Rombay négyesfogata, érezte át igazán, hogy mennyire
                        nehezére esik megkezdeni a búcsúzkodást.</p>
                    <p>Már kora hajnalban körüljárta a kertet és titkon megsimogatta a nagy
                        platánnak fehéren ragyogó törzsét. Belekukkantott a csak általa ismert
                        madárfészkekbe. A Zoltán-ház meg mintha nem eresztené. Minden kilincs a
                        ruhájába akadt, minden bútor sarka elállta az útját. Búcsúzkodásnál még
                        Picike nénit is hosszan ölelgette, csakhogy az indulás percét ezzel is
                        kitolja. Legutoljára édesanyját karolta át. A báróné, aki az esztendők
                        hosszú sora alatt - elvből - nem igen anyáskodott vele, most soha nem
                        hallott zokogással csókolgatta leánya arcát, haját, vállát, folyton azt
                        suttogva:</p>
                    <p>- Aztán ne feledd, leányom, hogy ez a te igazi otthonod! Ne feledd ezt
                        soha.</p>
                    <p>Végre is Rombay türelmetlen hangja rebbentette őket széjjel. Erre aztán Márta
                        olyan elszánt arckifejezéssel, mintha jeges vízbe készülne ugrani, a kocsira
                        lépett. Mielőtt jelt adott volna az indulásra, gyors szemlét tartott a
                        rengeteg táska, doboz és bőrönd felett, melyek a bakon és az elülső ülésen
                        embermagasságig voltak halmozva, kötözve.</p>
                    <p>- Hát a nagy ládám? - kérdezte ijedten.</p>
                    <p>- Itt van, instálom - jelentette az inas a hátsó kerekek felé mutatva.</p>
                    <p>Már rég kifordult a kocsi a Hódréthy-ház szép kertjéből, de Márta még mindig
                        azon tünődött, vajjon jó helyen van-e ládája legalján az a nagyocska doboz,
                        melyben Bárdffy Sándor verseit, leveleit és kis emléktárgyait gyüjtötte
                        egybe? Nem jutnak-e avatatlan kezekbe a kincsek a kicsomagolás zűrzavarában?
                        Önkéntelen pillantást vetett Puci felé, de az a kocsirázástól mintha
                        szunyókált volna.</p>
                    <p>Zökkent a kocsi és Rombay felriadt:</p>
                    <p>- Mit babusgatja maga azt a retikült olyan kitartással? - szólt Mártára félig
                        tréfásan, félig türelmetlenül.</p>
                    <p>Márta szórakozott mosolygással felelt, mert hogyan is magyarázhatná meg, hogy
                        azért félti azt is olyan nagyon, mert a Szentendrey sürgönyét és levelét
                        rejtegeti benne.</p>
                    <p>Szerencsére Rombay nem kérdezett tovább. Talán újra el is aludt. Mindenesetre
                        behúnyt szemmel hallgatott, lehet mert sérült tüdejének még mindig fájt a
                        beszéd.</p>
                    <p>Feleúton hosszabb pihenőt tartottak. Előkerült az elemózsiával megrakott
                        kosár és Márta gyöngéd türelemmel rendezett mindent úgy, hogy Puci a lehető
                        legkényelmesebben jusson a tízóraihoz.</p>
                    <p>- De jó maga hozzám - súgta Rombay s valahányszor tehette, forró csókokat
                        lopott a szorgos kis kézre.</p>
                    <p>- Kötelességem - nevetett Márta vállat vonva.</p>
                    <p>- Kötelesség, mindig csak kötelesség!</p>
                    <p>- Ne legyen türelmetlen...</p>
                    <p>- Könnyű magának tréfálni, de nekem, aki...</p>
                    <p>- Akivel még úgy kell hogy bánjak, mint egy nagyon szigorú vén guvernant.
                        Tudja, hogy Berghoffer is ezt parancsolta?...</p>
                    <p>- Tudom, tudom...</p>
                    <p>Márta leugrott a kocsiról, hogy az útszélen nyiló szép nagy margarétákból
                        szakítson néhányat. Aztán levette Puci fejéről a kalapot és nagy csokort
                        tűzött arra virágaiból.</p>
                    <p>- Igy ni! Meg van elégedve?</p>
                    <p>De a fiatalember mohó arcát látva, sietett sokat beszélni, beszélni,
                        kérdezni.</p>
                    <p>- Mondjon nekem valamit Zekeréről! Mekkora falu? És milyen a maga háza? Maga
                        sosem mond semmit! Egy óra mulva ott leszünk és fogalmam sincs semmiről.
                        Tudom, hogy nyolc szoba van benne, hogy hosszú tornácán egy Burkus névre
                        hallgató fenevad őrködik, de mást semmit sem tudok. Mondja már, mekkora a
                        kertje?</p>
                    <p>Rombay feszengeni kezdett. Most jutott eszébe először, hogy milyen sivár az ő
                        házatája, amelynek egyáltalán nincs kertje, csupán fűvel bevetett rétje,
                        amelynek egyik oldalán két kugliakác áll céltalanul, érdektelenül, bután. A
                        ház előtt pedig egy hosszúkás kör, ahol, ha a tyúkok nem kapargatnák
                        folyton, talán lehetne még valami az oda ültetett pelargóniákból. De így?
                        Szerencsére a ház háta megetti szérűskertben egy igazán gyönyörű öreg hársfa
                        menti meg a helyzetet.</p>
                    <p>- Ne reméljen ott semmi szépet - mondta Rombay. De a maga tündérkeze majd
                        csak csodát művel ott is.</p>
                    <p>A kocsi újra elindult és Rombay sietett szemlehúnyással jelezni, hogy fáradt.
                        Pedig nem is volt fáradt, hanem annak a gondolata gyötörte, hogy Mártának
                        valószínűleg nagyon nehéz lesz megszokni egyszerű, minden szépséget
                        nélkülöző új otthonát.</p>
                    <p>Lassan-lassan még másik aggodalom is ült vállára. Vajjon mi van a váltójával,
                        amelyet sebesülése után csikartak ki tőle kártyacimborái?</p>
                    <p>- Ha jól emlékszem, csak az a baj, hogy semmire sem emlékszem jól, dátumokra
                        meg éppen nem... Ha jól emlékszem, mintha Rosenwasser valamit sugdosott
                        volna foglalásról, árverés­ről... De lehet az is, hogy mindezt csak
                        álmodtam.</p>
                    <p>Milyen messze, messze úszkált mindez emlékezetének peremén. Ott is csak
                        tűnve, hunyva, bukdácsolva, mint holttest az áradás vízében. Egyszerre
                        felemelkedett az ülésről és izgatott örömmel mutatott egy templomtorony
                        felé:</p>
                    <p>- Nézze, Márta! Látja? Az ott Zekere. Az én falum.</p>
                    <p>Ekkor hirtelen ellenállhatlan vágytól hajtva magához ölelte Mártát s míg
                        tarkóját, vállát mohón, kíméletlenül csókolni kezdte, mint a részeg
                        összevisszaságokat sugdosott a fülébe.</p>
                    <p>- Nem igaz, hogy beteg vagyok. Már rég nem igaz. A sebem? Csak eleinte volt
                        aggasztó. De aztán - nevetett diadalmas, recsegő nevetéssel - becsaptalak,
                        babám! Na?! Ne húzódj azért tőlem, kis macskám, hiszen csak azért tettem,
                        mert bolondulásig szeretlek, vágyom reád. Nem érted? Majd megérted, még ma.
                        Mert te az enyém vagy, Isten, világ előtt az enyém...</p>
                    <p>Márta legszívesebben kiugrott volna a kocsiból, kivált ha annak kerekei elé
                        vethette volna magát.</p>
                    <p>Rombayt végre is kijózanította az az érzés, hogy csak ő csókol, a másik
                        azonban egyedül azért tűri ezt, mert nincs módjában másként cselekedni.</p>
                    <p>- Szabadulnom kell - riadozott magában Márta. - Még holnap, még ma. - És
                        csupa terv volt. Még akkor is, amikor látta, hogy amint a falu széléhez
                        érnek, milyen gőgös komolysággal szedi össze magát Rombay, hogy illő
                        ünnepélyességgel tartsa bevonulását feleségével. Még akkor is, amikor a
                        lovak befordultak a kapun...</p>
                    <p>Megdöbbentő látvány tárult eléjük. Tele volt az udvar ácsorgó asszonnyal,
                        bámész gyerekkel, hangosan kiabáló kaftános kufárokkal és hevenyében
                        kihordott bútorok összevisszaságával.</p>
                    <p>- Mi ez? - üvöltött fel Rombay sebét feledve és máris könyökkel, vállal
                        dolgozva nyitott magának utat a sokaságban. Egy dobogó tetejéről Rosenwasser
                        szólt le hozzá csitító kézrázo­ga­tással:</p>
                    <p>- Csak csendesen, nagyságos úr! Warum sich so aufregen? - De torkán akadt a
                        beszéd, mert Puci karjának egyetlen kanyarításával asztallal, kalapáccsal
                        együtt úgy seperte le őt a magas­ból, mint a rongyot. Majd a szakállánál
                        fogva ide-oda kezdte rángatni:</p>
                    <p>- Licitálsz? Te zsidó? Rombay Pállal mersz kikezdeni? Hogy az ördög mécselje
                        fel a májadat! Majd megmutatom én neked!...</p>
                    <p>Ekkor azonban egy fehér kéz nyult a büntető kéz után, hogy kiszabadítsa a
                        halálra rémült öregember szakállát. Rombay lobogó haraggal nézett fel. De
                        amikor látta, hogy Márta az, aki halotthalványan imbolyog mellette, hirtelen
                        támadt szégyenkezéssel szólt oda a végrehajtó közegnek:</p>
                    <p>- Függesszék fel ezt a komédiát egy félórára! - Majd hangosabban folytatta: -
                        Akkorára az utolsó krajcárig kifizetek mindent.</p>
                    <p>Ezt mondva karját nyujtotta feleségének és gőgös fejtartással vezette
                        házába.</p>
                    <p>Márta körülnézett, egyedül vannak-e. Mikor erről meggyőződött, szó nélkül
                        csúsztatta pénz­tárcáját férje kezébe. De mikor annak kézcsókolási szándékát
                        észrevette, türelmetlenül kapta el kezét.</p>
                    <p>Csak mikor az ajtó becsapódott, nézett újra körül.</p>
                    <p>Szörnyű - csúszott ki száján, mert amit meglátott, minden lekicsinylő
                        elképzelését is felül­multa.</p>
                    <p>Egy előszobaféle helyiségben állt, melynek bútorairól csak a pókhálósan
                        maradt hátterek beszéltek. Itt egy kanapénak kellett lenni. Egy másik
                        sötétebbnek maradt folt valami nagy szekrényre vagy pohárszékre engedett
                        következtetni. Az egész fal különben aprómustrás szürke festékkel volt
                        mázolva. Görbén lógó keretekben szúette kőnyomatok feketéllettek itt is, ott
                        is. Annyira értéktelenek, hogy még a becsüs sem méltatta azokat
                        kalapácsütésre. Ám a főhelyen, a hosszú fal kellős közepén széles
                        aranykeretben egy nemesi címer. Kék paizsban kardot tartó vörös oroszlán. És
                        nagy betűkkel alatta: «Zekerei és romtói Rombay János.» - A Pál nagyapjának
                        neve -, jegyezte meg Márta közönnyel, bár valósággal kínpadon érezte magát.
                        Jobbnak vélte, hogy bennmaradjon, mint visszamenjen az udvarra, ahonnan
                        fel-fel­harsant a Rombay hangja. Márta azon tünődött, mi sértőbb a fülének,
                        hangos káromkodása vagy harsogó nevetése? Azt tudta, hogy mára elhárította
                        fejük felől a bajt. De holnap? Mit hoz a holnap és az utána következő
                        holnapoknak beláthatatlan sora? Amiből most már el sem menekülhet.
                        Szerencsére a jó öreg dadus jötte kissé elterelte figyelmét.</p>
                    <p>- Hogyan érkeztél ide, drága öregem? - szaladt elébe. - Jól? Csak itt
                        tarthatnálak örökön-örökké, vagy veled mehetnék! Tudom, hogy nem lehet. Nem
                        is azért mondom. De mutasd meg, hol van az én szobám.</p>
                    <p>Julis néni, aki egy nappal megelőzte úrnőjét Zekerén, most bevallotta, hogy
                        az elmult huszon­négy órának mindegyikében legalább egyszer elsírta
                        magát.</p>
                    <p>- Mert, jaj Istenem, tudom előre, hogy sose tetszik ezt az itteni életet
                        megszokni - jajveszékelt. Márta szeretettel ölelte őt magához:</p>
                    <p>- Ne sírj, dadus - súgta a fülébe. - Tanulj tőlem...</p>
                    <p>Két béres éppen nagyot rúgott az ajtóba, hogy egy nagy, háromfiókos
                        «sublód»-ot behozza­nak rajta. Márta idegesen, borzongva követte hűséges
                        cselédjét.</p>
                    <p>- Levetkőztessem lelkem? - kérdezte amint a hálószobába értek.</p>
                    <p>- Köszönöm, még nem, hiszen még nincsen este.</p>
                    <p>- Ahogy jól esik. Mindent elkészítettem, Úgy, mint otthon. Nézze, minden
                        bútorát éppen úgy állítottam, ahogyan a Zoltán-házban. Csak éppen azt a
                        faliszekrényt muszáj lesz itt megtűrni, mert kimozdíthatatlan. De azt meg
                        nem lehet kinyitni.</p>
                    <p>- Angyal vagy, daduskám! De most hagyj magamra, édesem. Tudod - mosolygott
                        szomorúan -, valahogyan elvesztettem magamat, most aztán meg kell próbálnom,
                        hogy megtalálhatom-e? A régi ént úgy érzem, soha - tette hozzá magában.</p>
                    <p>Csendes órák következtek. Előbb kicsomagolt, rendezkedett, megnézte, hogy
                        toalettasztalá­nak zárát nem felejtették-e otthon megjavítani. Abban
                        helyezte el az egyik fiók legmélyében becses irományait, emlékeit. Később
                        bekopogtatott a dadus, tálcán vajat, friss cipót, gyümöl­csöt hozott.</p>
                    <p>- Nem hiszem - mondta -, hogy a nagyságos úr egyhamar bejöhessen. Mert
                        nemcsak a Rosen­wasser van itt, de az ég tudja, ki mindenki. És mind
                        veszekszik, követelőzik, kiabál. Jobb, ha nem látja, lelkem. De ne tessék
                        aggódni, majd csak elintézik ők maguk között, ami bajuk van.</p>
                    <p>Este lett. Julis újra benézett.</p>
                    <p>- Már elmentek - jelentette. - Csakis a vén Rosenwasser maradt még itt, de az
                        is készülődik. Hová terítsünk a vacsorához? Az ebédlőbe, vagy a
                        tornácra?</p>
                    <p>- Nekem sehová! - ijedezett Márta. - Mondd meg Rombay úrnak, hogy bocsánatot
                        kérek, de fáradt vagyok. Mondd, hogy holnap én készítem a reggelijét, ahogy
                        a kórházban tettem. Mondj, amit akarsz, ami eszedbe jut, csak tartsd őt
                        távol tőlem.</p>
                    <p>A dadus megértően bólingatott, aztán hangtalan léptekkel, mint hajdan a
                        bölcsője mellől, kiosont a szobából.</p>
                    <p>Márta gondosan bezárt minden ajtót, ablakot és vigyázva, hogy zajt ne üssön,
                        életjelt se adjon, vetköződni kezdett. Éppen cipőjét húzta le, mire erélyes
                        kopogás kergette a vért szívébe. De Pál, anélkül, hogy megkísértette volna a
                        kilincset nyitni, nem remélt tárgyilagos hangon szólt be:</p>
                    <p>- Végre leráztam őket a nyakamról. - És csak úgy mellékesen mondta: - Most
                        már, ha kedve van, kijöhet bátran.</p>
                    <p>Márta elsápadva sietett a válasszal:</p>
                    <p>- Ez a mai nap kimerített nagyon. Szeretnék lenyugodni.</p>
                    <p>- Nem is akar vacsorázni?</p>
                    <p>- Nem.</p>
                    <p>- Ahogy tetszik.</p>
                    <p>A távolodó léptek jelezték, hogy egyelőre nincs mitől félnie. Megnyugodva
                        fésülködött, mosdott. Jól esett a vékony, finom batisztingecskében
                        zavartalanul jönni-menni. Ezt a kis­asztalt máskép kell állítani. Azt a
                        kölnivizes üvegcsét is máshová állította. A rendezés közben jutott eszébe,
                        hogy levetett ruháját jobb, ha felakasztja. Ezért a faliszekrényhez lépett,
                        hátha arra való mégis. Tömör tölgyfából volt az díszes faragással. A zárban
                        azonban ő sem talált kulcsot. Nézte jobbról, nézte balról. De volt rajta
                        kilincs is. Most azt rázogatta, próbálgatta. Régi, nagyon régi - állapította
                        meg - és nőies kíváncsisággal sorra tapogatta a faragott virág­bogyókat.
                        Egyszerre csakugyan pattant egy zár, de nem ahol várta, hanem egészen
                        más­felől. Ugyanekkor kurta, diadalmas kiáltás rikoltott a csöndbe s a
                        feltáruló ajtóból két szőrös férfikar kapott a holtra váló Márta után, hogy
                        elszánt erőszakkal ragadja magához.</p>
                    
                <milestone unit="endSubChapter" n="5"/>
                <milestone unit="startSubChapter" n="6"/>
                    <p rend="head">VI. FEJEZET.</p>
                    <p>Hódréthy Márta borús nyári hajnal bizonytalan homályában bútortól bútorhoz
                        tapogatózva húzódott ahhoz az ajtóhoz, mely szobájába vezetett ugyan, de
                        csakis a meggyűlölt faliszek­rény­nek hazugságán át.</p>
                    <p>Pipereasztalán a gyertyák csaknem a papírfodorig égtek le. Az egyik éppen
                        fellángolt az ajtó­nyitás okozta huzatban. Márta odasietett, de ahogy a nagy
                        ezüsttükör előtt elhaladt, nyugtalan vörös fényektől megvilágítva a saját
                        arcát pillantotta meg.</p>
                    <p>- Csak ezt nem! - lázadt fel hajatövéig elpirulva és teljes erejéből ráfújt
                        az egyik, aztán a másik gyertyára. Az ágyára vetette magát. Aludni próbált.
                        De mintha ébrenlét és álom egy­aránt ellene esküdött volna. Hol az egyik
                        kínozta, hol a másik, aszerint, hogy melyik volt kettejük közül adott
                        pillanatban hatalmasabb. Az álom rémképekkel gyötörte. Az ébrenlét
                        kétségbeejtő gondolatokkal és e két ködös véglet között folyton undorodott,
                        folyton láza­dozott és szóval ki sem fejezhető sivárság rágta a lelkét.
                        Végre nem bírta ki tovább az ágyban. Világosságot eresztve a zsaluk közül,
                        azt a kis könyvecskét kereste elő, amit nagybátyja iratai között talált
                        nemrég s azóta mindig magával hordott: Hódréthy Zoltán feljegyzéseit. Ismét,
                        mint már annyiszor, megdöbbenve ismerte el, hogy van összefüggés a találomra
                        felnyitott aforizma és a kedélyén uralkodó hangulat között. Hisz íme, most
                        is, mintha gyötrelmes érzésének pontos tükörképe lenne az, ami e sorokból
                        feléje érkezik.</p>
                    <p>A másnap?! A másnap - olvasta kedves halottja kézírását:</p>
                    <p>Bemocskolt, tarka rongyfoszlányok, melyekből az életöröm kötelet igyekszik
                        csavargat­ni, fonni, hogy felakassza vele magát - ez a másnap.</p>
                    <p>*</p>
                    <p>A biztosra vett virágok után kinyujtott kéz érzése, ha ezek helyett nyálkás,
                        hideg varangyot markol, - ez a másnap.</p>
                    <p>*</p>
                    <p>Vannak ezüst tegnapok, lehetnek arany holnapok, lehet szivárványos máma, de a
                        más­nap súlyos és szürke és fénytelen, mint az ólom. Az ólom, mely arra
                        való, hogy halált­hozó golyót és szennyvízcsatornát készítsenek belőle.</p>
                    <p>*</p>
                    <p>Ez a másnap, ez!... Felzaklatva dobta el magától a könyvet és ijedve futott
                        az ablakhoz, mert az utca felől muzsikaszó és kurjantás közelített.</p>
                    <p>- Csak nem ide? - hüledezett, de egyszerre megkapta a választ. Rombay nagy
                        garral rontott be hozzá:</p>
                    <p>- Csípd ki magad, asszonykám!... Jönnek a cimborák!...</p>
                    <p>- És mit akarnak? - kérdezte Márta fagyosan.</p>
                    <p>- Mit? Hát az új asszonyt meggratulálni. Persze, hogy azt...</p>
                    <p>Márta kérlelni kezdte férjét:</p>
                    <p>- Hagyjanak ki a játékból engem!...</p>
                    <p>De Pál felfortyant:</p>
                    <p>- No, még csak az kellene! Te fogod őket fogadni, ahogy ez szokás.
                        Punktum...</p>
                    <p>- Csak egy esetben. Ha megígéri, hogy ma vannak itt életükben utoljára.</p>
                    <p>- Jut eszembe!...</p>
                    <p>- Vagy ők, vagy én! Válasszon...</p>
                    <p>Kimondta, pedig nem is akarta ilyen mereven kimondani. De jobb így. Annak meg
                        éppen nagyon örült, hogy olyan nyugodtan tudott viselkedni, pedig csak úgy
                        tombolt benne a fel­háborodás és undor.</p>
                    <p>Rombay őszinte meglepetéssel nézett reá:</p>
                    <p>- Na, na, na - szólt rá félig tréfásan. - Ne vegyen mingyárt mindent olyan
                        rettentő komolyan!</p>
                    <p>S mivel megérezte, hogy Mártának eszébe sincs kimozdulni szobájából, vállat
                        vonva hagyta őt magára.</p>
                    <p>A fiatalasszony mindig attól rettegett, hogy valamelyik fel találja nyitni a
                        zsalut. Ezért sietve szedett magára cipőt, ruhát. A Rombay hangját hallotta,
                        amint szíveskedve köszönti vendégeit.</p>
                    <p>- Isten hozott benneteket, kedves cimboráim! - kiáltotta. - Üljetek le.
                        Mindjárt lesz itt bor is.</p>
                    <p>- Ki hozza? A Boris? - szellemeskedett egy elázott hang.</p>
                    <p>Márta bedugta füleit, de újra csak odafigyelt, mert hangos tiltakozás
                        zűrzavara hallatszott.</p>
                    <p>- Nékem olyan asszony kell... - üvöltötte valaki.</p>
                    <p>- Hát már nem ez a nótád, Puci? - kérdezte egy másik, általános nevetést
                        keltve. Egy harmadik csodálkozást színlelt:</p>
                    <p>- Te adtad be a derekadat, Pucikám és nem ő?</p>
                    <p>- A nő, a nő! Hát ilyen a nő? - szörnyűködött az előbbi viccfaragó általános
                        tetszést aratva. Valaki megirígyelhette babérjait, mert az asztallapot
                        bicskájával ütögetve üvöltötte:</p>
                    <p>- Te, Puci? - Úgy-e, már el se mernéd dalolni azt, hogy: De hogy engem
                        asszony execéroz­tasson. Hej, pedig be hasznos egy nóta!... Úgy-e, fiúk?</p>
                    <p>Ekkorára már valamennyien szembefordultak Rombayval és úgy folytatták a nótát
                        mind hangosabban.</p>
                    <p>Márta, aki eddig idegenkedve, utálkozva, gőgös lenézéssel, úgyszólván
                        páholyban állt a lezárt zsalun belül, most egyszerre arra eszmélt, hogy
                        akivel ott künn csúfot űznek, mégpedig őmiatta, annak ő a nevét viseli, az
                        az ő férje. Máris kivágta a zsalu két szárnyát és az ő hang­jára lett
                        figyelmes mindenki:</p>
                    <p>- Uraim, - kiáltotta fölényes eréllyel. - Úgy hiszem, önök mindannyian
                        eltévesztették a kaput.</p>
                    <p>Bizonytalan kalapmegemelintések, bamba ráfigyelések, elnémult csodálkozások
                        volt a felelet.</p>
                    <p>Rombay hozzásietett. Szeme haragtól lobogott, szája indulatos szóra nyilt, de
                        mielőtt szól­hatott volna, felesége máris elébe tárta ölelő karjait és vonta
                        fejét magához. Puci annyira meglepődött, hogy nem ellenkezett, Márta pedig
                        mindenki láttára néhányszor megcsókolta és úgy mondta kedves mosolygások
                        között:</p>
                    <p>- Jóreggelt magának!</p>
                    <p>Aztán jókedvűen, mindenkitől hallgatóan magyarázott. - Úgy hallottam ki a
                        barátai hangjából, édes, hogy még több borra vágynak. Ezért azt gondolom,
                        ízleni fog nekik, amit Hódrétről hoztunk. Üttesse hát csapra a hordót, kérem
                        és igyák meg az egészségemre jó urak. De csak a kocsmában!</p>
                    <p>- Miért tette ezt Márta? - kérdezte néhány perccel később Rombay, akinek nem
                        sok dolga akadt a búcsúzással, mert vendégei elszontyolodott szégyenkezéssel
                        szállingóztak ki a kapun. Nyomukban a tolvaj léptekkel
                        vissza-visszapillantgató muzsikus cigányok.</p>
                    <p>Nem haraggal kérdezte, inkább a megnemértés szemrehányásával. Márta mindkét
                        kezét a kezébe adva jóságosan, becsülettel nézett reá:</p>
                    <p>- Azért, mert mától fogva össze kell tartanunk, Pál. Aki magát bántja, engem
                        is sért. Aki magát nem tekinti magas színvonalon álló emberi lénynek, az az
                        én emberi méltóságomat is alacsonyítja. Érti?</p>
                    <p>Rombay ráhajlott a felesége két kezére s míg forró csókokkal borította,
                        bűnbánóan mondo­gatta:</p>
                    <p>- Igazad van, Márta! Tégy velem, amit akarsz. Gyúrj, nevelj, szidj.</p>
                    <p>És alázkodó hangjában hirtelen szenvedélyes könyörgés vegyült: Szeress, mert
                        imádlak! Tudod, úgy-e, hogy imádlak.</p>
                    <p>És ugyanazok a vágyteli lángok lobogtak szemében, melyeket Márta csak tegnap
                        óta ismert és mialatt két kar szorosan ölelte, vonta, kényszerítő csók
                        tapadt hiába védekező szájára. A fiatalasszony most ijedt meg igazán. Mert
                        bármennyire kínos volt minden, amit Hódrétről való elindulásuktól a részeg
                        tolakodók távozásáig végigszenvedett, mégsem jutott eddig eszébe az, hogy mi
                        történnék akkor, ha kénytelen lenne beismerni, hogy túlnehéz feladatot
                        vállalt, amikor a Rombay feleségének ígérte magát. Még eddig sohasem jött
                        felszínre e kérdés gondolatában, jóllehet, ott lappangott folyton ösztönös
                        húzódozásában. De most egyszerre irtózkodva, megsemmisülten nézett a mellőle
                        éppen feltápászkodó, rövidnyakú, szélesvállú férfi után, aki oly
                        biztonsággal veszi természetesnek azt, hogyha a férj jogait érvényesíteni
                        kívánja, azt rögtön meg is teheti. Olyan természetesnek, hogy legmesszebbről
                        sem jut eszébe a feleség hajlandóságával vagy annak hiányával törődni.</p>
                    <p>- Hát így lesz ez ezután újra és újra, mindig? - kérdezte Márta magától. -
                        Hogy fogom ezt eltűrhetni egy életen át? Szerelem nélkül...</p>
                    <p>Ha nem szégyelte volna, e percben feltétlen térdreborulva könyörgött volna
                        érzéki vágyakért, mert sokszor hallotta, hogy vannak házaséletek, amelyekben
                        a szenvedélyes gerjedelmek egy­máshoz láncoltak emberpárokat, sőt még a
                        hiányzó rokonszenv érzéseiért is képesek kárpó­tolni.</p>
                    
                <milestone unit="endSubChapter" n="6"/>
                <milestone unit="startSubChapter" n="7"/>
                    <p rend="head">VII. FEJEZET.</p>
                    <p>Nem erotikájának ébredése, hanem egészen más valami jött segítségére: az
                        anyaság.</p>
                    <p>Úgy fogadta előjeleit, mint az égből küldött csodát. Sokáig nem árulta el
                        titkát még édes­anyjá­nak sem, pedig az váltig kérdezgette minden levelében:
                        «Nos, mi lesz már?»</p>
                    <p>Rombay nem volt ilyen kíváncsi. Igaz, hogy amióta megházasodott, nem is igen
                        ért rá a jövő­vel törődni, annyira lefoglalta a jelen gyönyöre és a jelen
                        sok gondja, - mert jutott abból is bőven.</p>
                    <p>A búza rozsdás lett, az állatokat a vész tizedelte. Az adósság napról-napra
                        szaporodott. Még­sem szólt minderről feleségének, mert bárhogy gondolkozott
                        is házassága előtt asszonyhozo­mányról, mióta Márta az övé lett, folyton
                        azon iparkodott, hogy eltagadja előtte anyagi gondjait.</p>
                    <p>- Ejh! ha nem ígértette volna velem - mondogatta magában - hogy nem kártyázom
                        többet. De így? Honnan a csodából vegyem elő a szükségest? Kérjem tőle? -
                        Ijedve utasította el magától ezt a gondolatot, hiszen most is látni vélte
                        azt a jelenetet, amikor Márta alighogy új otthona küszöbét átlépte és
                        anélkül, hogy kérését bevárta volna, máris feléje nyujtotta pénztárcáját. De
                        milyen meggyötört mosollyal! Milyen halálos némasággal és milyen
                        elérhetetlen messzeség­ből!</p>
                    <p>Rombayt ez a messzeség nyugtalanította a legjobban.</p>
                    <p>Ezt igyekezett valahogyan áthidalni. Ezért fékezte a nyelvét, nyelte le
                        káromkodásait Márta jelenlétében. Ezért kérte kölcsön kedvenc könyveit és
                        olvasta azokat, míg el nem nyomta az álom. Ezért minősítette tréfás hangon
                        mulatságos epizódnak azt az árverést, amely haza­érkeztük pillanatában olyan
                        keservesen fejbevágta. Ezért képzelte, hogy mentől hamarább sikerül majd a
                        fiatalasszonynak még szunnyadó erotikáját felébresztenie, annál hamarább fog
                        lelkiviláguk is egymásra találni.</p>
                    <p>Egyelőre azonban pénzt, pénzt! A föld alól is - a poklok fenekéről is. Tehát:
                        Rosenwasser.</p>
                    <p>Titokban írt neki, hogy találkozzanak a vármegye székhelyén itt és itt.
                        Feleségének nem is hazudott, amikor a bizottsági ülésről beszélt. Amire
                        illik, hogy bemenjen.</p>
                    <p>Márta derűsen bólintott. Csak aziránt érdeklődött, hogy mikor várhatja
                        vissza? Rombayt nagyon megnyugtatta ez a teljes gyanútlanság.</p>
                    <p>- Nagy kincs! Ezt ápolni kell - határozta el -, mert az ember sohasem
                        tudhatja, összeverődhet egy kedélyes kis kompánia... egy kaláber nem a
                        világ...</p>
                    <p>Rosenwasser csupa szolgálatkész he-he-he volt.</p>
                    <p>- Hogy milyen jól tetszik kinézni! - örvendezett. - Meglátszik a szolid,
                        rendes élet... Becsü­letemre mondom.</p>
                    <p>- Nézze, Jebikém!... - Ha Rombaynak szüksége volt az öregre, mindig ekként
                        becézte. - Nekem ötezer forint kell...</p>
                    <p>- Ötezer?!... korona?</p>
                    <p>- Ejnye na! Ötezer forint, ha mondom! Ennyi kell nekem hat hónapon belül.</p>
                    <p>- Nagy pénz.</p>
                    <p>- Jó, jó. Tudom. Minden pénz nagy pénz, ameddig nincs meg.</p>
                    <p>- És a nagyságos úrnak a legnagyobb se...</p>
                    <p>- Ne papoljon nekem! Lesz vagy nem lesz ez az ötezer forint? Erre
                        feleljen!...</p>
                    <p>Rosenwasser egészen közelhajolt:</p>
                    <p>- Hódréten már évek óta nincs egy krajcár adósság sem - súgta, miután
                        körülkémlelte a kis piszkos szobát, melyben a kávés jóvoltából
                        tárgyaltak.</p>
                    <p>- Arról ne beszéljünk.</p>
                    <p>- Hát akkor miről beszéljünk?</p>
                    <p>- Zekeréről.</p>
                    <p>- Zekeréről? Van arról mit beszélni? Hisz tetszik tudni, hogy azon már több a
                        teher, mint a fűszál. Vagy nem?</p>
                    <p>- Már pedig a feleségem vagyonához nem nyúlok. Megértett?</p>
                    <p>Rosenwasser ismerte ezt a hangot: ezért sietett más irányt adni gondolatának.
                        Ment, mende­gélt az, tekervényes mesgyékben, sok gyanútlan ember életútján
                        keresztül-kasul, míg egyszer csak egy híd pillérénél állt meg. Azt kezdte
                        körüljárni, körülszimatolni. Nem is annyira a pillért, mint a közelében
                        meglapuló sok kis hevenyészett kunyhót, barakkot. Végre meg­szólalt:</p>
                    <p>- Mikor járt a nagyságos Rombay úr arra mifelénk?</p>
                    <p>- Ne kerteljen. Mit akar tőlem?</p>
                    <p>- Hogy ott most - híd épül.</p>
                    <p>- Tudom, a Zsongóréten keresztül.</p>
                    <p>- Jó hosszú híd lesz az, érdemes arról beszélni.</p>
                    <p>- Csak röviden, mert ma este otthon akarok lenni.</p>
                    <p>- Nem fontos. Csak nyugodtan, Herr von Rombay, csak nyugodtan. Mert tetszik
                        azt tudni, hogy ott kétszáz munkás dolgozik?</p>
                    <p>- Minek tudjam?</p>
                    <p>- Csak... És tetszik azt tudni, hogy a kantinost tegnap megütötte a guta? Hin
                        is’ er gefallen. So... und tod war er... Tod. Tessék csak engem
                        végighallgatni. Ha én azt mondanám: tessék csak elmenni a főispánhoz és azt
                        mondani: Te, Náci... én...</p>
                    <p>- Egy szót se, Rosenwasser! Hogy mer arra gondolni, hogy én...</p>
                    <p>- Tessék csak meghallgatni: Ön benyit a főispán szobájába és kezetfognak és
                        mondják egymásnak: Szervusz. Szervusz. Örvendek. Örvendek. Hogy van a
                        feleséged? Köszönöm, jól. Hát a tied? Hála Isten, az is jól. Már ahogy ez
                        nagyurak között szokás. Aztán maga, Rombay úr, hirtelen, mintha csak akkor
                        jutott volna eszébe, barátságosan, csak úgy, odavetve azt mondja: Te, Náci,
                        úgy hallom, a Zsongórét hídjánál baj van. Meghalt a kantinos. Kétszáz munkás
                        maradt étlen-szomjan. Na, úgy-e? Persze, hogy nagy baj! Nagyon nagy baj...
                        De én rögtön tudnék rajtatok segíteni, mert van egy ügyes emberem, aki
                        szívesen beugrik, ha kívánjátok...</p>
                    <p>- Maga bolondokat beszél, öregem. Honnan venném azt az ügyes embert, csak úgy
                        ni, egy-kettőre, ha a főispán igent találna mondani?</p>
                    <p>- Hol? Hát itt van ni! Tetszik engem érteni?</p>
                    <p>- Maga?!</p>
                    <p>- Meg maga, Rombay úr. Mit mondjak többet? A kantinos felesége olyan ügyes
                        asszony, de olyan ügyes! Eddig is ő dolgozott. Nahát. Ezután is ő fog
                        dolgozni. Az üzletet pedig lekötni nem ő, nem én, nem ön, hanem: Rákóczi
                        Elemér.</p>
                    <p>- Rákóczi Elemér? Hát az ki?</p>
                    <p>- A fiam. - Rosenwasser ezt úgy mondta, hogy a Gracchusok anyja megpukkadt
                        volna az irígy­ségtől. - Persze, hogy a fiam. Ez tehát már kettő. Harmadik
                        én. Negyedik meg a Rombay úr. Persze, mi ketten titokban, csak úgy a véka
                        alatt, ahogy mondani szokták.</p>
                    <p>- Még nem mondtam igent, ezért kérdem, mi a fenének avatkoznék én ebbe a
                        kétes ügybe?</p>
                    <p>- Ne tessék azt hinni! Különben is kérdem: igaz-e, hogy az öreg Rosenwasser
                        eddig is sokszor segítette ki a bajból a nagyságos urat? Igaz vagy nem
                        igaz?</p>
                    <p>- Igaz, igaz. De sohasem ingyen.</p>
                    <p>- Csakhogy most én leszek a gáláns gavallér, én, aki rögtön leszámolok erre
                        az asztalra nem öt, hanem tízezer pengő forintot.</p>
                    <p>- Hadd lám!</p>
                    <p>- Geduld! Nagyságos úr, Geduld! Előbb a kész üzlet, aztán - ami érette
                        jár.</p>
                    <p>- És még mi jár érette?</p>
                    <p>- Az a tízezer forint és a bevétel után számítandó öt percent.</p>
                    <p>- Tizenöt.</p>
                    <p>- Nyolc.</p>
                    <p>- Micsoda beszéd?</p>
                    <p>- Kilenc.</p>
                    <p>Rombay nagy robajjal nyitotta ki az ajtót:</p>
                    <p>- Hé, galambom! Szóljon csak a kocsisomnak! - Ezt a pultnál piszmogó
                        pincérnőnek mondta. Rosenwasser azonban utána sompolygott s most a kurta
                        bőrzekéjénél fogva óvatosan kezdte visszahuzigálni.</p>
                    <p>- Tönkretesz a nagyságos úr, de hát legyen tíz.</p>
                    <p>Rombay kiérezte hangjából, hogy ezúttal ő préselhet. Meg is tette. Mikor tíz
                        perc multával a vármegyeház díszlépcsőjén felhaladt, tisztában volt azzal,
                        hogy egy igen nagy üzletnek a tizennégy és fél percentjét nevezheti majd
                        magáénak, ha a főispánt jókedvében találja!</p>
                    <p>Jó sorsa úgy akarta, hogy éppen abban a percben lépjen be az egyik ajtón,
                        amikor őméltósága, a főispánná ezzel rohant be a másikon, hogy:</p>
                    <p>- Fiú! Fiú!...</p>
                    <p>Nagy lett az öröm erre, amit az öregedő házaspár, egymásba karolva, néhány
                        bohókás perdüléssel, fordulással fejezett ki hitvesi csókok cuppanása,
                        örömkönnyek törülgetése között.</p>
                    <p>- Fiú az első unokánk - magyarázta a küszöbről visszanézve a főispánné, férje
                        pedig a Rombay két vállát rázogatta:</p>
                    <p>- Verebet tudnék fogni, olyan boldog vagyok. Verebet!</p>
                    <p>- Ha beéred egy gimplivel, itt vagyok - nevetett vissza Rosenwasser követe,
                        aki sietett elma­gya­rázni, hogyha pártfogoltja kapná meg a hídépítők
                        ellátása körüli üzletet, viszonzásul három falut nyerhet vissza az
                        ellenzéktől a küszöbönálló képviselőválasztásra.</p>
                    <p>- Gemacht! - csapott tenyerébe őméltósága, széles jókedvében. Még meg is
                        ölelgette, úgy örült az első fiúunokának. Rombay pedig halkan fütyörészve
                        sietett le a széles márvány­lépcsőkön.</p>
                    <p>Mártának természetesen fogalma sem lévén minderről, a férjén tapasztalt nagy
                        változást a saját jó befolyásának tudta be. Mert, amióta Pál visszatért a
                        megyegyűlésről, mintha ki­cserélték volna. Nemcsak beszédében, de
                        öltözködésében is választékosabb lett. Haját nem csupán kefélte, borzolta,
                        de oldalt fésülte, mint ahogyan hajdan Berlinben tette. Finom fehérneműt
                        hozatott. Sáros lábbal nem ült vacsorához.</p>
                    <p>- Mi történt magával? - nevetett fel egyszer a fiatalasszony jókedvűen. Mire
                        férje, két kezével vonva magához szép fejét, úgy nézett a szemébe, úgy súgta
                        a szájához egészen odahajolva:</p>
                    <p>- Hát nem tudja? Rombay Puci nincs többé. Fuccs! Meghalt! Elföldeltem. Érti?
                        Akit itt lát, az Rombay Pál, a berlini gazdasági egyetem egykori hallgatója,
                        európai honpolgár és világfi.</p>
                    <p>Tréfásan mondta mindezt, de Márta mégis kiérezte beszédéből, hogy komoly
                        elhatározást lepleznek szavai. Őszintén örült. Nem faggatta tovább.</p>
                    <p>Egy késő novemberi estén, amikor künn dühöngött a szélvihar és benn a
                        kandallóban lobogva égett a tűz, Márta még soha nem érzett vonzódással tette
                        fejét férje vállára.</p>
                    <p>- Megtesz valamit a kedvemért?</p>
                    <p>- Melyik csillagra vágyik? Lehozom még azt is! Tudhatja...</p>
                    <p>- Nem is olyan nehezen elérhető, amit kérek. Megelégszem egyelőre már azzal
                        is, ha játszik nekem valamit a hegedűjén.</p>
                    <p>- Igaz ni, tökéletesen el is feledtem, hogy létezik.</p>
                    <p>- Nagyon tudom. Ime, öt hónap óta vagyok ennek a háznak a...</p>
                    <p>- ...királynéja.</p>
                    <p>- Jó, mondjuk így. De még egyszer sem hallottam, hogy...</p>
                    <p>- Miért nem parancsolt reám? - S már sietett is a hegedűjéért.</p>
                    <p>Márta elgondolkozva nézett a nagy lánggal égő tűzre. Miért is nem szólt róla
                        még eddig soha? És messziről, messziről jött a beismerés: mert mindezideig
                        csökönyösen került mindent, ami közelebb hozta volna lelkeiket. - És most? -
                        faggatta magát, de a válasz nem küzdhette még fel magát az öntudatáig. Nem
                        is volt sok ideje erre, mert Pál máris visszatért, kezében a régen hallgató
                        hegedűvel.</p>
                    <p>És játszani kezdett.</p>
                    <p>Márta lábujjhegyen kivitte a lámpát a másik szobába, aztán odaült, ahonnan
                        fenyőtobozokkal táplálhatta a tüzet. A tűz minden fellobbanása csak őt
                        világította meg, cirógató, meleg lángo­lással.</p>
                    <p>Rombay szerelmesen merült el nézésében és ami mondanivalója volt, mind-mind a
                        hegedű­jére bízta...</p>
                    <p>Márta egészen átengedte magát a muzsika varázsának. Néha, amikor a dal
                        különösen lágyan simult szívéhez, azon tünődött, hogy most az igazi Pál
                        muzsikál?</p>
                    <p>Sóvárgó vágy fogta el: valakihez tartozni, valakihez közel tudni magát. Be jó
                        is lenne azzal az eggyel, akinek joga van a testéhez, lélekben is eggyé
                        válni! A hegedű pedig hívta, hívogatta.</p>
                    <p>Mintha bilincsek estek volna le róla, felállt, indult.</p>
                    <p>- Elég volt a muzsikából? - kérdezte férje mosolyogva.</p>
                    <p>Márta nemet intett.</p>
                    <p>- Csak innen akarom hallgatni, egészen közelről. - Már le is ült s míg kezét
                        egészen könnye­dén a Rombay karjára tette, fejét a hegedűre hajtotta s annak
                        súgta tréfás bizalmaskodással:</p>
                    <p>- Mondd meg a gazdádnak, hogy fecskeérkezéskor keresztelünk...</p>
                    <p>Akit olyan sok örömmel vártak, csodára! Nem is keltett valami nagy csalódást
                        a szülőknél, pedig: «csak» leány volt.</p>
                    <p>- Sebaj! - hangoztatta Hódréthy Lórántné egyre-másra, de éppen e
                        túlbuzgalmából érezte ki Márta, hogy anyja az egyetlen, aki nincs
                        megelégedve. Alig másfél év elteltével azonban, minden csorbát helyre
                        köszörült a sors, mert testvérkét adott a kis Mártának: egy hatalmas, mindig
                        éhes, ezért mindig követelődző, magát sokszor kék dühökbe bömbölő
                        fiúcskát.</p>
                    <p>Tekla bárónő teljesen kibékült a földöntúli beavatkozásokkal, hiszen olyan
                        büszke volt az unokájára, mint anyakirályné a trónörökösre.</p>
                    <p>- De aztán, elég legyen a jóból! - kedveskedett a leányának. - Két gyerek!
                        Sőt, sőt szerintem, a leány el is maradhatott volna. Mint ahogy leánynak -
                        egyáltalában - mindig felesleges szület­ni. Már csak azt mondom...</p>
                    <p>Rombay örömét az rontotta, hogy éppen a kis Zoltán születésével egy időben
                        roppant össze a Rákóczi Elemér, alias Rosenwasser és Rombay érdekszövetség,
                        mégpedig olyan robajjal, hogy az egész közvélemény felfigyelt rá.</p>
                    <p>Ki hitte volna azt, amikor két esztendőn át olyan fényesen ment az üzlet,
                        hogy a zsongóréti híd elkészülése után egy vicinális építésénél is ők
                        nyerték meg a pályázatot. Ott pedig nem kétszáz munkás élelmezéséről volt
                        szó, de kétezernél is többről.</p>
                    <p>- Mi jutott maguknak eszébe? - rohanta meg Rombay az öreg Rosenwassert. -
                        Döghúst adni az embereknek?</p>
                    <p>- Mi az, hogy döghús? - védekezett az öreg nagy hangon. - A nagyságos úr
                        tudhatja a leg­jobban, hogy valamennyi birkája élt még, amikor levágtuk.</p>
                    <p>- Ja vagy úgy? Az én birkáimról van szó? - kérdezte Pál könnyedén.</p>
                    <p>- Hát persze, hogy arról. - Rosenwasser hangja halkabb lett ugyan, de sokkal
                        merészebb. - Azt nem állítom, hogy élve ki tudtuk volna a birkákat hajtani a
                        határból, de minek is tettük volna? Küldtünk értük annyi szekeret, amennyi
                        kellett. Igaz?</p>
                    <p>- Ne lefetyeljen hiába. Inkább arra feleljen, mi történt a bőrükkel?</p>
                    <p>- Ne tessék félni. Idejében elégtek. Na igen. Tetszik érteni? A félszer,
                        amiben lógtak, ki­gyulladt a részeg éjjeli őr pipájától. Már be is
                        jelentettük az esetet a biztosítónak.</p>
                    <p>- Jó, de a tűz kigyúlta előtt ki látta?</p>
                    <p>- Már, hogy a R. P. bélyegzést ki látta rajtuk? Az nem fontos kérem, hisz van
                        elég R. P., aki birkát tart ezen a tájon. Csak a betűk formája a fontos, az
                        meg: nincs. Ha én a nagyságos úrnak volnék, bélyegzőt változtatnék.</p>
                    <p>- Jó, jó, tudom a dolgomat, de mit vallottak maguk?</p>
                    <p>- Hát mit vallottunk? Akarunk mi még a nagyságos úrral üzletet csinálni
                        máskor is. Megbízhat a mi diszkréciónkban.</p>
                    <p>- Mit gondol, mennyit kap a Rákóczi, a maga kedves csemetéje? Mi?</p>
                    <p>- Talán semmit, talán egy évet. Többet nem, mert nem lett megmérgezve senki
                        komolyan. Természetesen a nagyságos úrtól függ, hogy az ügy - simán
                        kezeltessék.</p>
                    <p>Rombay maga is úgy vélte, hogy kár lenne egy pár kubikus megcsömörlése miatt
                        olyan nagy dolgot csinálni. A fő az, hogy az ő neve semmi körülmények között
                        ne kerüljön közszájra. Már a hídépítésnél is voltak zúgolódások. Akkor az
                        egyik munkás azzal lázított, hogy pené­szes a liszt, ahogyan akkor sikerült
                        elfojtani az ügyet, most is csak sikerülni fog, persze több, sokkal több
                        utánajárással.</p>
                    <p>Rombay nem sajnálta sem lábát, sem érveléseit, sem «jószívű pártfogását».
                        Mert erre fektette a súlyt: Sajnálta azt a szerencsétlen vállalkozót, akinek
                        - csak gondolkozzunk emberségesen! - hat kis gyereke sír odahaza az édesapa
                        után.</p>
                    <p>- Nekem igazán sem ingem, sem gallérom - magyarázta a székhely kaszinójában.
                        - De mégis, gondoljátok csak meg, börtönbe kerülni a saját hibáján kívül.
                        Hiszen be van bizonyítva, hogy abban az időben, amikor az a szerencsétlen
                        úgynevezett mérgezés történt, ő nem is volt Kutymarán.</p>
                    <p>- Mégis... - ellenvéleményezte valaki... - Pál azonban azzal vette el élét a
                        még ki se mondott szónak, hogy hangos nevetéssel ölelgette az illetőt:</p>
                    <p>- Ne fáraszd magad öregem, úgy is tudjuk, hogy zsidógyűlöleted még a Verhovay
                        szellemé­nek is jólesnék, ha itt járna közöttünk.</p>
                    <p>De amikor hazatérőben egyedül érezte magát a kocsijában, egy cseppet sem állt
                        nevetésre a kedve. Ellenkezőleg, idegesen tépegette bajuszát és harapdálta
                        ajkát. Fejében pedig mint megannyi szegetverő kalapácsütés ismétlődött a
                        kérdés:</p>
                    <p>- Mi lesz, ha kisül? Mindent elkövetek, hogy ne süljön ki.</p>
                    <p>Emelt fővel akart Márta előtt állani és egy tapodtat sem veszíteni abból a
                        társadalmi helyzet­ből, amit házassága révén és talán azért is, mert
                        lassan-lassan leszoktatta magát a parlagias viselkedéséről, már eddig is
                        megszerzett magának.</p>
                    <p>- Vigyáznom kell nagyon - vallotta. - Mert amióta átkozottan egy a titkom a
                        Rosenwasseréval, valahogy mindig úgy érzem magam, mint kezdő korcsolyázó a
                        kővel telehintett jégpályán... Ezért vigyázni, vigyázni és újra csak
                        vigyázni!</p>
                    
                <milestone unit="endSubChapter" n="7"/>
                <milestone unit="startSubChapter" n="8"/>
                    <p rend="head">VIII. FEJEZET.</p>
                    <p>Pár nappal kisfia születése után anyósa azzal fogadta:</p>
                    <p>- Nem gondolja, kedves vőm, hogy jó lenne egy nagyszabású keresztelőt
                        rendezni?</p>
                    <p>- Mire való volna az? - felelte Rombay türelmetlenül, de Tekla báróné mellé
                        ekkorára már odacsoszogott Picike néni is és az is magyarázott:</p>
                    <p>- Hát nem érted, Puci, pardon: Pál, hogy nektek igyekezni kell egy kicsit
                        feljebb, feljebb. Jó, jó, tudom én azt nagyon jól, hogy a Rombay-család
                        ötszáz év előtt is létezett, de ma nem úgy van, mint régen volt, mert ma,
                        aki visszahúzódik, azt elfelejtik vagy még rosszabb: semmibe sem veszik. Ezt
                        csak nem akarhatod?</p>
                    <p>- Nem hát. De Mártát kérdezték? Fogadom, hogy nem is egyeznék bele egy ilyen
                        cécóba.</p>
                    <p>- Máris beleegyezett - diadalmaskodott anyósa.</p>
                    <p>Rombay most már csak éppen a forma kedvéért ellenkezett még egy darabig,
                        hiszen titokban ujjongott, hogy ilyen kapóra jön neki ez a nagy vendéglátás.
                        Maga indult körútra, hogy a Márta meghívásait személyesen tolmácsolja.</p>
                    <p>Ennek következtében egy szép májusi napon mindenfelől érkeztek a kocsik,
                        nemcsak nagy­tekintélyű személyiségekkel megrakodva, de táncolni vágyó
                        fiatalsággal is. Márta büszkén nézett szép kis kertjén végig.</p>
                    <p>- Két év alatt igazán jó munkát végeztem - örvendezett. - Ribizkebokrok
                        helyett rózsa, a kalarábék helyén rengeteg virág. Nem fogok szégyent vallani
                        az bizonyos.</p>
                    <p>A gyönyörű kis kert nagy hársfája alatt hosszú nyugágyon fekve fogadta
                        vendégeit. Gyönyörű volt, amint finom batisztágynemű csipkéi közül
                        mosolygott az érkezőkre, köszönte a jókívá­natokat. Tőle nem messze
                        kisleánya játszadozott a jól kipárnázott járókában. Közvetlenül mellette
                        pedig szép kis fehér kocsijában, a nap hőse aludt.</p>
                    <p>- Zoltán Sándor Lénárd, ellene mondasz-e az ördögnek? - kérdezte maga a megye
                        püspöke, mire a főispánné a karján nyöszörgő csecsemő nevében hallhatóan,
                        ünnepélyesen - mert meg­győződéssel - felelte a lehetetlent:</p>
                    <p>«Ellene».</p>
                    <p>Szemek könnyel teltek, fiatal feleségek titkon a párjuk kezét szorongatták.
                        Hódréthyné meg­hatottságában odalépett a vejéhez és ország-világ láttára
                        nemcsak magához ölelte, de még arcon is csókolta. Kétszer egymásután.</p>
                    <p>Rombay szó nélkül csókolt kezet viszonzásképpen, majd meg a püspök mellett
                        állva, jól mimelt szerénykedéssel, a tettenkapott turpisság némi zavarát
                        kifejező sunyi mosolygásokkal fogadta úgy a néma kézszorításokat, mint a
                        huncutkás suttogásokban feléje áradó jókívánsá­gokat.</p>
                    <p>Márta kérően tárta karjait, mire a keresztmama kedveskedő ünnepélyességgel
                        helyezte beléjük a régi csipkék és rózsaszín selymek tömegében nyugtalankodó
                        kis honpolgárt.</p>
                    <p>- Mindenségem! - súgta a fiatal anya felragyogó szemmel, áhítatos
                        hálával.</p>
                    <p>Az egyházi szertartást uzsonna követte. Ezután a fiatalabb vendégek a
                        nappaliba vonultak táncolni, a többiek számára pedig kártyaasztalok nőttek
                        ki a földből. Nagy buzgalommal indult meg itt az alsós, ott a tarokk, amott
                        a kaláber. Csak néhány öregebb dáma költözködött a hosszú tornácra, hogy ott
                        körben ülve, a Picike néni karmesterkedése mellett, rázendítsenek a pletyka
                        örök kakofóniájára.</p>
                    <p>Mártát egyedül hagyták, hogy pihenjen, ő azonban jobban vágyott arra, hogy
                        gyermekeivel gügyögjön. Dadus szerető gonddal vigyázott mindhármukra. Egy
                        ideig némán üldögélt egy kis zsámolyon, végre nem állta meg, hogy öreg fejét
                        úrnője kezére hajtva, meghatott sutto­gással ne kérdezze:</p>
                    <p>- Aranyom, boldog? Úgy-e, nagyon boldog?...</p>
                    <p>Márta nem felelt rögtön. Keze átsiklott a tisztes szép fejre s míg
                        végig-végig simogatott annak ritkás ezüstjén, elmélázva felelte:</p>
                    <p>- Nagyon!...</p>
                    <p>De valahonnét, messziről, messziről és egészen halkan jött a beismerés.</p>
                    <p>- Amit most érzesz, nagy-nagy boldogság. Ezért hálás lehetsz, de tökéletes
                        csak akkor lehetne, ha a párodat nem kényszermegalkuvás dobta volna a
                        karodba, hanem...</p>
                    <p>A gondolatait foszlányokra tépő elszenderülés két ködalakot láttatott vele
                        feltűnni, eltűnni, két, alig körvonalozott két ködalakot, akiket mégis
                        megsejtett, mégis megismert. Az egyik a Bárdffy Sándoré volt, a másik
                        Szentendrey Ádámé.</p>
                    <p>- Szegény, jó Pálom, ezt nem érdemli meg - korholta magát. - Hiszen egészen
                        megható, hogy mennyire igyekszik igazi élettársammá átalakulni.</p>
                    <p>Dadus rögtön megértette kereső tekintetét. Felállt s kissé
                        körülnézelődött.</p>
                    <p>- Szóljak a nagyságos úrnak? Úgy látom, ott kártyázik az orgonabokron túl, a
                        főispánnal, meg a...</p>
                    <p>- Kártyázik? Azt mondod, Dadus, hogy kártyázik? Tévedsz öregem, mert az
                        lehetetlen.</p>
                    <p>- Hívom. Jó?</p>
                    <p>- Mondd, hogy kéretem.</p>
                    <p>Rombay máris sietve érkezett. Márta mosolyogva nyujtotta kezét:</p>
                    <p>- Mit csinál, édes? - De nem válasz jött, hanem időt nyerő kérdés:</p>
                    <p>- Kell valami, angyalom? Parancsoljon velem.</p>
                    <p>- Köszönöm. Igaz, hogy kártyázik?</p>
                    <p>- Ki mondta? - És csökönyösen nézte a nyugágy egyik lábát. Márta arcának
                        sápadtságát lassanként haragvó piros váltotta fel:</p>
                    <p>- Kártyázik? Maga, Pál?!...</p>
                    <p>- Háziúr vagyok, nem vonhatom ki magamat.</p>
                    <p>- Pedig megígérte nekem.</p>
                    <p>- Kis feleségem, ne gyerekeskedjék. Ez nem komoly kártyázás, ez csak afféle
                        malomalatti durák.</p>
                    <p>- Akármi, de szószegés!...</p>
                    <p>Két villogó szempár mérte erejét össze. De Márta legott feladta a harcot és
                        ijesztő fehéren, erőtlenül esett vissza párnáira. Rombay ijedezve, békítően
                        hajolt feléje.</p>
                    <p>- Rögtön abbahagyom. De már hogyne is hagynám!... Na, nézzen rám! Nézzen már
                        rám! Csak egy kicsit. Mosolygósan. Igy!... Igy ni! Szerelmem. Angyalom.
                        Köszönöm! És most rohanok... Úgy-e, azt belátja, hogy a megkezdett partit be
                        kell fejeznem. A főispán, meg a püspök a partnereim. Na lássa! Ebből csak
                        nem lehet veszedelem? Sőt, szükségem, fenemód szükségem van reá! - mormolta
                        a fogai között, mialatt visszament a már türelmetlenkedő urakhoz.</p>
                    <p>Márta egyelőre hiába várt reá. Úgy látszik, azt a pártit késő estig sem
                        lehetett abbahagyni. A kis Mária nyűgösködni kezdett. - Biztosan a kuszikája
                        bántja - jelentette ki Dadus, mikor a picinek szájába dugott ujja forróságot
                        érzett a hiányzó szemfogacska helyén.</p>
                    <p>A fiatal anyának ettől kezdve nem a kártyán és férjén és annak be nem váltott
                        ígéretén járt az esze, de herbateán, ibolyagyökéren és kilátásba helyezett
                        sok csucsujgatással, még több gyerek­sírással átvirrasztott sok-sok
                        éjszakán.</p>
                    <p>Ezalatt Rombay rendületlen kitartással kártyázott tovább. Most már nem a
                        főispánnal és a püspökkel kaláberezett, hanem a vármegye többi
                        előkelőségével ferblizett és vesztett.</p>
                    <p>- Sebaj! - feleselgetett lázadozó lelkiismeretének. - Sőt, így van ez jól,
                        ennek örülök.</p>
                    <p>El is határozta, hogy akárhogy ellenzi az asszony, még a vármegye székhelyére
                        is be fog rándulni egy párszor direkt azért, hogy ott is ferblizzen és
                        veszítsen. Mert vannak esetek, amikor a kártya tulajdonképpen - sakkhúzás.
                        Ezt a bölcsességet cigányútra terelődött ügyei juttatták eszébe és azt is,
                        hogy ezután minden igyekezetével azon kell lennie, hogy tökéletesen magukhoz
                        tartozónak érezzék őt az irányadó körök benfentesei. Mert, hej, aki ebben az
                        ország­ban nem képezi egy hatalmas klikknek egyik mozgató kerekét, az ugyan
                        nemcsak, hogy nem halad előre, de semmire sem megy! Ezt már reggel felé
                        sütötte ki, amikor jó elő­érzetektől felvidítva búcsúzkodott
                        vendégeitől.</p>
                    <p>A kis Mária fogzását a kis Zoltán bélhurutja váltotta fel. Aztán, mindennél
                        nagyobb aggályt keltve maga Márta dőlt ki mellőlük egy nagyon rosszakaratú
                        hagymázzal. Volt egy hét, amikor egyik óráról a másikra katasztrófától
                        lehetett tartani. Rombay ügyeit egészen el­hanyagolta. Ő tudta, hogy mit
                        jelent ez! De nem bánta. Ezekben a napokban csak Mártának élt, akiért
                        igazán, örömmel halt volna meg minden pillanatban. Ezért, amikor az orvos
                        szerint perceken múlhat, hogy megmenthetik-e nagybetegét vagy sem, mert -
                        mint mondta - sok függ attól, hogy idejében alkalmazzuk vagy a hideget, vagy
                        a meleget, vagy a csillapítót, vagy éppen ellenkezőleg az izgatószereket,
                        Rombay, anyósának minden ellenkezését figyelmén kívül hagyva, úgy
                        intézkedett, hogy az öreg hölgynek saját szobáját adta át, mint a Mártához
                        legközelebbit, ő maga pedig hetekig Márta szobájának küszöbén, egy
                        hevenyében odalökött matracon töltötte a hosszú éjszakákat. Többet ébren,
                        mint alva. Lova ezalatt mindig felnyer­gelve állott az istállóban.</p>
                    <p>- Hogy meg lesz hatva Márta, mikor mindezt elmondom neki - örvendezett Tekla
                        bárónő, mikor már túl voltak a legrosszabbján. De Pál nyers felzúdulással
                        tiltakozott:</p>
                    <p>- Isten ments! Nem vagyok én iskolásfiú, aki egyest vár a
                        bizonyítványában!</p>
                    <p>Márta mégis megtudta. Örülve a visszakapott fiatal életének, ami mindenki
                        iránt jobbá, elnézőbbé, bőkezűbbé tette, sietett ezt is odajegyezni, ahol
                        férjének jó tulajdonságait számon­tartotta: a szíve legközepébe. Rombay ezt,
                        természetesen, rögtön észrevette és túláradó öröm­mel, toronymagasságban
                        hordta a fejét, annál inkább, mert közben szerencsésen kievickélt a Rákóczi
                        Elemér-féle «slamasztikából». Gyakran beszélt az ügyről a
                        vármegyéjebeliekkel. Jólesett minden alkalommal megfigyelni, hogy senki
                        szemében sem villan a gyanusításnak legparányibb szikrája sem. Sőt,
                        önhittség nélkül ismerte be magának, hogy mindig éber és soha nem lankadó
                        igyekezetének máris megvan az aratása, mert nincs olyan alakulat, vagy kör a
                        megyében, ahova őt be ne vennék, maguk közé ne hívnák, tanácsát ne
                        kérnék.</p>
                    <p>- Még egy-két év és főispán lehetne belőlem. Ha ugyan a képviselőség nem
                        lenne célszerűbb. Mindenesetre majd meglátjuk. Csak a pénz ne lenne ismét
                        fogytán! - dünnyögte kedvetlenül és már százszor is azon a ponton volt, hogy
                        Mártának a tanácsát kéri, ami másszóval azt jelentené, hogy jó mélyen
                        belemarkoljon a Hódréthy-vagyonba. Ettől azonban még mindig visszatartotta
                        egy maga előtt is érthetetlen szemérem, gyávaság. Azt is belátta, hogy
                        felesége szó nélkül teszi, amit lehet. Lám, minden kérés nélkül újonnan
                        fedette a házat, nemkülönben az összes gazdasági épületeket. Pedig már akkor
                        tudta, hogy kénytelen lesz fürdőre is menni, mert második szülése után és
                        annak tetejébe jött tífusz után mindenféle rendellenességek mutatkoztak.</p>
                    <p>- Oka az is lehet - magyarázta az orvos -, hogy túlgyorsan követte egymást az
                        a hatalmas két csemete.</p>
                    <p>Rombay sok káromkodást morzsolt a foga között a hosszas egyedüllét unalmára
                        gondolva, de ugyanakkor örült is korlátlan szabadságának.</p>
                    
                <milestone unit="endSubChapter" n="8"/>
            </div>
            <div type="group">
                <head>HARMADIK RÉSZ.</head>
                <milestone unit="startSubChapter" n="1"/>
                    <p rend="head">I. FEJEZET.</p>
                    <p>Kietlen, szürke, esős reggel volt az, amelyen végre a nagyon lefogyott,
                        sápadt, gyenge lábon álló Márta beülhetett kocsijába édesanyjával, aki a
                        végleges szakorvosi tanács meghallgatása miatt Budapestig kísérte. Onnan,
                        testben összetörten, lélekben leküzdhetlen depresszióktól gyötörve, szállt
                        fel most már teljesen egyedül a Franzensbadba induló vonatra.</p>
                    <p>Franzensbadba érkeztének első pár napja csomagolással, rendezgetéssel és a
                        gyógykezelésbe való beleéléssel járó fáradságokkal telt el. De később,
                        ki-kiült a térzenéhez. Minden érdekelte. Annyi esztendei falusi magány után
                        minden színesnek, újszerűnek, európainak, a világ közepének tetszett neki és
                        nagyon szórakoztatta. És ő, aki eddig soha életében nem volt kíváncsi, most
                        órákig el tudott tünődni azon, hogy vajjon mi hozhatta ide ezt vagy azt az
                        érdekes, vagy furcsa szép, vagy csúnya fürdőzőt.</p>
                    <p>Néhány hét után az orvos már hosszabb sétákat, sőt kocsikázásokat is
                        engedélyezett néha. Egy ilyen alkalmat megragadva rándult át Karlsbadba.
                        Tömve volt a fürdőhely. Ahogy a főüzletek kirakatait vizsgálgatta,
                        minduntalan magyar szó ütötte meg a fülét. Fel sem nézett. Kit ismerhetne ő,
                        aki hajdani külföldi utait leszámítva, úgyszólván mindig csak falun élt.
                        Ahogy erre eszmélt, fájó érzések kezdték gyötörni:</p>
                    <p>- Egyedül... egyedül - lüktetett halántékában, mint már annyiszor.</p>
                    <p>Nemsokára úgy találta, hogy fárasztja az álldogálás, ezért Pupp felé
                        irányította lépteit. De amint belépett, azt látta, hogy egyetlen üres hely
                        sincs. Tétován nézelődött, mert éhes is volt, szomjas is, nehezére esett
                        volna a továbbvándorlás. Egy pincér észrevette határozatlanságát:</p>
                    <p>- Ott a fa alatti asztalkánál volna egy hely, ha nem lenne kellemetlen
                        másokkal ülni.</p>
                    <p>Márta idegenkedve nézett arra. Egy öreg úrinőt látott ott és egy urat háttal
                        a kijáratnak. A pincér máris sietve somfordált melléjük s most arra kezdett
                        mutogatni, ahol Márta várakozott. Erre az öreg hölgy feléje nézett és
                        barátságos kézmozdulattal kínálta fel az üres széket. Márta köszönő
                        fejbólintással foglalt helyet s csak azután nézett fel, hogy szemtől-szembe
                        találja magát: - Szentendrey Ádámmal. A meglepetés első pillanatában mind a
                        ketten némán s mégis árulkodó örömmel, egymásbavesző nézéssel áldották a
                        véletlent. Az öreg hölgy kérdően jártatta pillantását egyikről a másikra.
                        Szentendrey volt az, aki nevetve beszélni kezdett:</p>
                    <p>- Micsoda, de micsoda véletlen! Megismer még? - Majd az öreg dámához
                        fordulva: - Kedves néném, engedje meg, hogy Rombay Pálné őnagyságát
                        bemutassam: Nagynéném, Zergesdy Johanna grófnő. Most pedig mondja, hogy
                        kerül ide?</p>
                    <p>- Nem vagyok itt - ügyetlenkedett Márta, akinek csak arra volt most gondja,
                        hogy megren­dülését eltitkolja. Szentendrey újabb nevetése hallatszott:</p>
                    <p>- Ne mondja! Nem itt? Hát akkor hol?</p>
                    <p>- Franzensbadban - felelte Márta és mélyen elpirult, mert úgy érezte, hogy
                        szörnyű indiszkréció rejlik már csak e névben is.</p>
                    <p>De a nagynéni legott szapora szóval faggatni kezdte:</p>
                    <p>- Franzensbadban? Igazán? Sokat voltam ott hajdanában. És hol lakik?</p>
                    <p>Márta megmondta az utcát és számot. Az öreg hölgy még tovább kérdezte.
                        Látszott, hogy minden érdekli, ők ketten hálásak voltak e szóáradatért, mert
                        időt engedett álarcok és vértek magukra erőszakolására.</p>
                    <p>E naptól kezdve sokat voltak együtt. Úgy történt ez, hogy Zergesdy grófnő
                        egyszer azt találta mondani, hogy Karlsbad unalmas, mire öccse hamarosan
                        meggyőzte arról, hogy Franzens­badban kitűnőek az orvosok. Igy történt, hogy
                        alig két nappal a találkozás után máris átköltöz­ködtek abba a penzióba,
                        amelyben - ahogy később kiderült - Johanna grófnő első szerelmi idillje
                        lejátszódott. Igaz, hogy a tizenegyediknek egy kis karlsbadi erdei pad volt
                        a színtere, de tizenegy olyan közel van már a tucathoz, míg az első mindig
                        csak az első marad! Az pedig Franzensbadban volt.</p>
                    <p>Tudni kell, hogy az öreg grófnőnek, legalább hatvanéves koráig az volt a
                        főfoglalkozása, hogy ilyen érzelmi kegyhelyekkel csillagozza tele Európa
                        térképét. Most pedig, hogy ezen a koron is jóval túl volt, meg kellett
                        elégednie azzal, hogy sorra látogathatta azokat. Sőt, aka­dály esetén már
                        azzal is, hogy gramofonlemezek segítségével idézgesse mindazt a sok halott
                        keringőt és elnémult nótát, amelyek valamiképen összefüggtek szívének
                        egy-egy kedves emlékével. Ezeket hallgatva kedvére kiszipoghatta,
                        kisóhajtozhatta magát.</p>
                    <p>Szentendrey nagyon jól ismerte ezt a gyengéjét, azért még mielőtt
                        Franzensbadba értek volna, máris sietett egy új lemezszállítmányt rendelni,
                        amely a «Bruder lustig»-től az «O du lieber Augustin»-on át úgyszintén a
                        «Kerek ez a zsemlyétől» a «Vékony deszka kerítésig» minden megvolt, amiről
                        feltételezte, hogy hivatva lehet egy elnémult szívet ideig-óráig tetszéletre
                        galvanizálni. Igy aztán zavartalanul összejöhetett Mártával. Délelőtt nem is
                        kísérelte meg a találkozást, mert a fiatalasszony ezt az időszakot egészen
                        kúrájának szentelte. Az ebédet rende­sen hármasban fogyasztották, de még
                        előttük gőzölgött a feketekávé, amikor az öreg grófnő máris nyugtalankodni
                        kezdett és délutáni pihenőt emlegetve, otthagyta őket az asztal­nál, hogy
                        gramofónjához és szerelmesleveleihez siessen vissza. Ezekből is jókora
                        ládányit hurcolt magával Európaszerte. Értékes, gyönyörű gyüjtemény volt az,
                        de ő már alig nézte, hogy nagy író, vagy nagy zeneszerző, vagy nagy
                        politikus van-e alájuk írva. Ma már óriás és vaskos okuláréján át böngészve,
                        olyan mindegy volt, hogy a régies, kusza betűk Musset, vagy Liszt Ferenc,
                        vagy Türr István, vagy Cavour nevét cikornyázták. Csak két szó érdekelte
                        bár­mily nyelven bárkitől. Csak azt a két szót kereste és találta
                        mindenikben: «szeretlek» és «imádlak».</p>
                    <p>Szentendrey, aki tudott ezekről a relikviákról is, beszélni kezdett róluk
                        Mártának. Nem tudta megérteni, firtatni nem merte, mi okozza a fiatalasszony
                        hirtelen támadt elszomorodását.</p>
                    <p>Márta hálás volt, hogy nem kérdezett semmit, mert csak egyetlenegy válasz
                        égette a nyelvét és az így hangzott volna: Irígylem a nagynénjét. Nem azért,
                        hogy annyian szerették, de amiért ő annyira tudta szeretni: a szerelmet. De
                        éppen ezt nem volt szabad kimondania. Soha ilyen­féléről nem akadt szó
                        kettejük között. Mégis, mennyi mondandójuk volt minden együttlétnél. A néni
                        távozása után Ádám mindennap megkérdezte:</p>
                    <p>- Hová megyünk most?</p>
                    <p>Hangja mindenkor derűs és tárgyilagos volt. Tudatalatti vágyai úgy érezték
                        meg a remény­kedést - melyek ezt a kérdést a szájába adták -, mint
                        szeizmográf a távoli földrengést. De Mártának sikerült éppen olyan
                        tárgyilagos derűvel felelni:</p>
                    <p>- Ha nem bánja, üljünk ki a parkba.</p>
                    <p>Sohasem hívta saját lakásába. Miért? Mert félt? És szégyelte, hogy fél? Mert
                        betegnek tudta magát és nem akart emiatt sírva fakadni előtte? Mert hű akart
                        maradni férjéhez? Tulajdon­képpen ez mind együtt lázadozott benne és hol a
                        veleszületett és belenevelt elvek kerültek felül, hol újra fellángolt
                        szerelme követelőzött örök jogokra hivatkozva. Nagyon szenvedett és mégis
                        nagyon boldog volt.</p>
                    <p>Azok az együtt töltött órák, a park valamelyik messziről is látható, mégis
                        eldugott padján, mennyi olyan ablakot, ajtót tártak fel újra, amelyen a
                        végtelenség derűje, megértése, harmóniája a lelkébe özönlött. Milyen
                        gyönyörűség volt hangosan gondolkozni. Milyen messze érezte magát az
                        otthoni, kicsinyes mindennapiságtól, férje féltékenységétől. Humor nélküli
                        élcelődésétől. Tejpénztől. Szolgáló megesésétől. Csorbult bögréktől.
                        Mindentől, ami földszagú. De egynek mindig örült. Ha Ádám a gyerekeiről
                        kérdezősködött. Csupa szeretet és ragyogás volt a szeme ilyenkor; a hangja
                        meg csupa derű, amikor róluk beszélt. Mennyi mindent tudott mondani
                        kisleánya apró, rizskása-fogáról, a kisfia göndör szőke hajáról.
                        Leg­bátrabban ő is a Szentendrey fiáról szeretett kérdezősködni. Ennél a
                        témánál úgy vélte, nem érheti veszedelem egyikőjüket sem.</p>
                    <p>- Mondja, a kis Péter, mert úgy hívják, nemde, tulajdonképen már hány
                        esztendős?</p>
                    <p>- Bizony már csaknem tíz. Hány éves is a maga kisleánya?</p>
                    <p>Márta megértően nevetett vissza:</p>
                    <p>- Csaknem kettő.</p>
                    <p>- Majd megmondom a fiamnak. Éppen egymáshoz illők.</p>
                    <p>- Gondolja?</p>
                    <p>- A legkomolyabban.</p>
                    <p>Ezt a kérdést gyakran megtárgyalták ugyan, de mindig jókedvűen, nevetve,
                        könnyedén, mint ahogy két ügyes játékos törékeny virágok felett színes
                        léglabdákat dobál át és újra át egy­más­nak. Márta nagytitokban mégis,
                        szivének legédesebb álmodozásával gondolt e lehetőségre.</p>
                    <p>Minden héten egyszer levél érkezett férjétől. Kissé túlcikornyás, jól
                        olvasható, tiszttartó­betűvetéssel voltak azok írva. Mindig gyöngéd
                        megszólítással kezdődtek: «Asszonykám», vagy «Mamuska». Igy. A végén is
                        hosszú sorokra terjedt a szerelmes figyelmeztetés és búcsúzkodás. De a
                        közepükön a pontos beszámolásnak volt helye. Háztartásról, gazdaságról és
                        azoknak sok ügyéről, bajáról. Rombay híven felsorolta, hány tehén
                        borjadzott, hány disznó hullott el, hány üveg uborka savanyodik télire. Hány
                        juhbőrt vett meg a zsidó «impertinens olcsón». Legutóbbi levelének végefelé
                        Márta még a következőket is olvasta:</p>
                    <p>«Igaz ni! majd elfeledtem a zekerei nagy újságot megírni. Emlékszik, úgy-e a
                        kis Verusra, a jegyzőné szolgálójára? Szép kis fruska volt. Maga egyszer
                        süteményt adott neki, amikor még csak libát őrzött a falu végén. Emlékszik?
                        Nos, ma temették. A dolog úgy történt, hogy a jegyzőné valami herbateához
                        való fűért leküldte a kertek aljára, tudja, ott messze, túl a kúton.
                        Hogyan-hogyan nem, egy arra ténfergő részeg vándor­legény megleste s ahogy
                        ott tépegette a virágokat, hirtelen elkapta, mint fecske a legyet. Sokan
                        hallották a kétségbeesett segélykiáltozását. A kondás oda is szaladt időre,
                        de mikor meglátta, hogy miről van szó, persze hogy röhögve eresztette vissza
                        a galagonya­ágat. Ez úgy alkonyatkor történt. Verus sokáig bujdosott a
                        bokrok között. Valószínűleg szégyelt hazamenni. A jegyzőné végre is maga
                        indult keresésére és mikor meglelte, természetesen pár jó, egészséges pofont
                        mért le neki - ahogy illett is. A kisleány látszólag belenyugodott még ebbe
                        is s mint megijedt kutya kullogott a jegyzőné után. De reggelre hiába
                        keresték. Csak harmadnap vetette ki hulláját a libató vize. Nagy a gyanúm, -
                        mondta a levél tovább - attól félt a kis butus, hogy nem akad egy másik
                        vándorlegény az útjába? Nem gondolja? Pedig dehogy nem akadt volna olyan
                        szép leánynak! Na, nincs igazam?«</p>
                    <p>Mártán végigfutott a hideg. Lehetséges, hogy ebben a rút beállításban a Pál
                        felfogása tükrö­ződik vissza? Mily visszataszító annál inkább, mert
                        tréfálkozva írta. És önkénytelenül a sajátmaga kelepcébe csalása jutott újra
                        eszébe. Milyen undorítóan komikus jelenet volt az is! Ez a visszaemlékezés
                        annyira felháborította még most is, hogy e pillanatban semmi különb­séget
                        nem talált férje és a részeg vándorlegény tette között. Irtózott mind a
                        kettőtől. Egy­általán mentől több időt töltött Szentendreyvel, annál
                        sivárabbnak látta férjének nevelési hibáit és lelki fogyatékosságait. Otthon
                        valahogyan a megszokás, a nap-nap melletti együttlét, Rombaynak gyakori okos
                        mondásai, páratlanul gyöngéd figyelmességei, nemkülönben az apró-cseprő
                        kérdések körüli megértő mosolyok, a gyermekszobában támadt jóízű
                        felkaca­gások mind-mind letompították, elhalkították azt, amit Márta úgy
                        jellemzett titokban: «más diapazon». De így, a távolból, csak a hibákat
                        látta az ő ijesztően józan emlékezete.</p>
                    <p>Mindezt Szentendrey előtt gondosan rejtegette. De azon a napon, amelyen
                        férjének hosszú levelét megkapta, tréfásan mégis mondott ennyit:</p>
                    <p>- Tudja, én vagyok a legkifosztottabb ember a világon. Mert a mult mindig úgy
                        rögződik emlékembe, amilyen adott percében tényleg volt. Ha nagyon szép
                        volt, nagyon szép maradt, de ha csúnya, most is az, sőt talán még csúnyább.
                        Higyje el, irígylem azokat, akik meg tudják maguknak szépíteni a multat.</p>
                    <p>Ádám erre csak azt felelte, két kezét nyujtva Márta felé:</p>
                    <p>- Én pedig csak azt az egyet irígylem, aki a maga jelenét tehetné széppé, de
                        nem teszi...</p>
                    <p>- Honnan tudja? - támadt ellene a fiatalasszony fölényesen.</p>
                    <p>- Hát nem elég magára nézni? Nem elég a maga szavát hallani? Nem árulta el
                        titkát éppen ebben a pillanatban is? - kiáltott Ádám szenvedélyesen. - Mi
                        volt maga Portofinoban?! Csak gondoljon vissza, mi volt és mi most?...</p>
                    <p>Márta néma megadással vont egyet vállán. Szentendrey pedig - félig
                        öntudatlanul - tovább kínozta:</p>
                    <p>- Nem tudja? Hát megmondom én. Ma egy csenevész, fészekből kiesett,
                        töröttszárnyú madár. Ó, szó sincs róla, valószínűleg egy nagyon
                        dícséretreméltó szorgoskodó kis cinege. De, hol van a maga igazi énje,
                        Márta? A szárnyaló? Az egyéni? A mindenkinél különb énje?...</p>
                    <p>- Maga úgy beszél - próbált mosolyogni Márta -, mintha...</p>
                    <p>- Igen úgy - vágott szavába Ádám -, mintha azt keresném, azt siratnám, azt
                        szeretném vissza­varázsolni, ami az enyém volt. Azt... Azt! Semmi mást, mert
                        nekem az a - Minden... Ne álljon fel, Márta! Ne menjen el! Ne hagyjon itt!
                        Hallgasson meg! Kérem!... Könyörgök!... Márta! váljék el!...</p>
                    <p>- Én? Megőrült?...</p>
                    <p>- Lehet. De őrültséget mindig az követ el, aki az életét tudatosan dobja
                        áldozatul egy érdem­telennek.</p>
                    <p>- Hogy meri ezt nekem mondani?</p>
                    <p>- Értse meg!... Szeretem... Ma még ezerszerte jobban, mint hajdan!... Kell
                        más magyarázat?...</p>
                    <p>Márta nem felelt, összeroskadtan ült és úgy nézett maga elé néma vívódással.
                        Jó sokára azt mondta - halk hangon:</p>
                    <p>- Pál ezt túl nem élné...</p>
                    <p>Aztán újabb gyötrődő mérlegelés után csaknem sikoltva, megértésért
                        könyörgőn:</p>
                    <p>- Gyermekem van!... Kettő.</p>
                    <p>Bár Ádámnak nem lehetett többé kétsége afelől, hogy a Rombay Pál felesége
                        csakis őt szereti, mégse bírt tőle egy biztató szót kapni és mikor a
                        fiatalasszony némán köszöntve felállt, nem volt bátorsága őt
                        visszatartani.</p>
                    <p>Márta pedig csaknem futva ért lakására. Odaérve, rögtön rendelkezett,
                        sürgönyt írt, az orvost kérette, csomagolt és másnap, mire azokat a gyönyörű
                        rózsákat átadhatták volna, melyeket Szentendrey minden reggelen üdvözletül
                        küldött, ő már régen vonaton ült, hogy mentül hamarább, mentül gyorsabban
                        meneküljön, sajátmagától, akiben ezidőszerint egy cseppet sem mert már
                        bízni.</p>
                    
                <milestone unit="endSubChapter" n="1"/>
                <milestone unit="startSubChapter" n="2"/>
                    <p rend="head">II. FEJEZET.</p>
                    <p>Egyelőre nem Zekerére ment, de Hódrétre, gyermekeihez.</p>
                    <p>Most azokra volt legnagyobb szüksége.</p>
                    <p>Nagy lett öröme, amikor Mária hozzá totyogott, kisfia pedig feléje
                        mosolygott.</p>
                    <p>- Hadd lássam, jót tett Franzensbad? Állj ide a világosságba! - rendelkezett
                        Hódréthyné tréfás szigorral, de mingyárt nagyon komolyan csóválni kezdte a
                        fejét:</p>
                    <p>- Még mindig nem vagyok megelégedve veled. Mit mondott az orvos?</p>
                    <p>- Hogy még legalább két hónapig nagyon nagy nyugalomra van szükségem.</p>
                    <p>Anyja gyöngéden megcirógatta a halvány arcocskát.</p>
                    <p>- Maradj itt addig - kérlelte. - Itt nem lesz semmi dolgod, gondod,
                        bosszúságod, mint Zekerén, ahol - úgy hallom - még ma is munkások piszmognak
                        a házon.</p>
                    <p>- Itt maradni?... Lehetetlen - védekezett Márta. - Ezt már Pál miatt sem
                        tehetném.</p>
                    <p>- Ugyan kérlek! - kottyantott beszélgetésükbe Szokványi Szidónia.</p>
                    <p>Tekla bárónő gyanakvón figyelt fel, sőt titkos kis integetéseket
                        telegrafálgatott feléje. De mióta Picike néni tolószékbe került a köszvényes
                        lábával, nem volt nála kíméletlenebb zsarnok Magyarországon. Most is cinikus
                        vállvonogatással mellőzte unokanővére izgalmát és nevetgélve mondta ki azt,
                        ami belőle régóta kikívánkozott:</p>
                    <p>- Ugyan kérlek, Pál, Pál... Attól ugyan maradhatsz nálunk. Miért is ne
                        maradnál? Itt vannak a gyermekeid s mindnyájan boldogok vagyunk, ha
                        látunk...</p>
                    <p>- Jól tudom és köszönöm - felelte Márta nem egészen jókedvvel, de
                        gyanútlanul. - De lássa be, Picike néni, hogyha már maguk is örülnek
                        ittlétemen, hát még Pál mennyire örülni fog, ha hazamegyek!</p>
                    <p>- Na... na...</p>
                    <p>- Mit na... na... nénikém, talán vannak kételyei? - Ezt a fiatalasszony olyan
                        önhitt biztonsággal mosolyogta feléje, mintha a Mont-Everest szilárdságáról
                        beszélne. Szidónia valósággal ki­hívásnak vette:</p>
                    <p>- Na... Na. Csak azt mondom, hogy na... na! - ismételte csúfondárosan. - Ha
                        olyan nagyon örülne, itt lehetne. De nincs. Pedig ráért volna idejönni, míg
                        te Franzensbadból idáig utaztál.</p>
                    <p>- Biztosan nem hagyhatta ott a munkásokat - mondta Tekla bárónő, de olyan
                        nyomatékkal ejtve a szót, hogy Márta gyanút fogott, annál inkább, mert
                        Picike ingerülten támadt Hódréthy­nére.</p>
                    <p>- Mit integetsz? Mintha nem állapodtunk volna meg abban, hogy Mártának is
                        csak hasznára lesz, ha kinyílik a szeme.</p>
                    <p>- A szemem? Mit akar ezzel mondani?</p>
                    <p>- Azt, hogy minden férfi egyforma. Igen. Ezt mondom. Kujón, ahány csak van.
                        Igen. Az. A te férjed sem különb, sőt, komiszabb, mert ő még magyarázni sem
                        szégyenli, hogy beteg vagy és ezért...</p>
                    <p>- Hallom, folytassa kérem! - És Márta már ott állt előtte toronymagasságban.
                        Egy meg­szeppent kis hájcsomó pislákolt az alacsony székből feléje.
                        Bűntudatos lélek a haragvó arkangyal felé. Mégis összeszedte minden
                        bátorságát, hogy kimondja, ami a bögyét nyomta:</p>
                    <p>- Hát igen, «ezért» kénytelen a te kis szobalányodnál, a Zsuzsikánál
                        kárpótlást szerezni magának.</p>
                    <p>Kimerülve rogyott össze, de egyszerre nyílegyenesre nyúlt a háta, Márta
                        elképzelhetetlen válaszát hallva:</p>
                    <p>- Ha teszi, jól teszi...</p>
                    <p>A két öreg hölgy nagy egyetértéssel nézett össze e felháborító - «minden
                        asszonyi méltóságot lábbal tipró» - kinyilatkoztatásra. Márta még ennél is
                        többet tett, mert, mintha most vágya­koznék igazán a férje után, azt mondta
                        keményen, ellenvetést nem tűrő hangon:</p>
                    <p>- Még ma indulok.</p>
                    <p>- Még ma? De hisz ez lehetetlen! - jött a szörnyűködés két oldalról
                        egyszerre.</p>
                    <p>- Nincs lehetetlen. Indulok.</p>
                    <p>Anyja érvelni kezdett:</p>
                    <p>- És mégy egész éjjel, pihenés nélkül, betegen? Legyen eszed, kisleányom,
                        kérlek, legyen eszed!</p>
                    <p>- Mamikám, ne tartóztass. Ismered csökönyösségemet - kérlelte Márta, nem
                        haraggal, de nem is engedve. Egy lépést tett az ajtóhoz, de ekkor újra
                        felcsattant Picikének csúfolódó nevet­gélése.</p>
                    <p>- Hagyd őt, Tekla. Nem látod, hogy azt a csélcsap férjét a bolondulásig
                        szereti?</p>
                    <p>Márta adós maradt a felelettel. Erélyes kézzel nyomta le a kilincset és
                        kisietett. A folyosóra érve, némi tétovázás után, mégsem a kijárat felé
                        tartott, hanem amerre lakosztályának nagy csendessége várta. Fájón rezgő
                        idegekkel vetette magát az ágyra. A saját hangja zsongott még mindig a
                        fülében, ahogyan azt mondta:</p>
                    <p>- Ha teszi, jól teszi!</p>
                    <p>Úgy is érezte, ahogy mondta? Hát nem, mert lázongott. Minden egyes kis
                        porcikája lázongott, pedig a gondolatok, amelyek mint gyors viharfelhők
                        hömpölyögtek, kergették egymást erre-arra az agyában, a rendetlenül lüktető
                        ereiben, tulajdonképpen nem is egyéni gondolatok voltak, hanem a monogám nő
                        évezredes elemi feljajdulása, tiltakozása a poligám férfi évez­redes árulása
                        ellen. De Márta ezt nem mindgyárt vette észre. Annyira fel volt indulva,
                        hogy egyéni sértésnek és szenvedésnek érezte azokat az atavisztikus
                        felgerjedéseket. Csak akkor kezdett magábaszállni, amikor a Picike csúfolódó
                        kiáltása vetődött fel kéretlen-hivatlan a nagy káoszból. - Hagyd őt, Tekla,
                        nem látod, hogy azt a csélcsap férjét a bolondulásig szereti?</p>
                    <p>- Én? A bolondulásig szeretem?... Pált?... Ezt mondta? És most, talán éppen
                        most, azt for­gat­ják, rázzák, vizsgálják ők ketten. És azt is, hogy
                        féltékeny vagyok. Hogy azért akarok haza­sietni, mert holmi rikácsoló
                        jelenetet kívánok rendezni Pálnak, «akit a bolondulásig szeretek». - Bár úgy
                        lenne - sóhajtott szomorún. - De, tulajdonképpen a látszat nekik az
                        igazat.</p>
                    <p>- Tulajdonképpen, mit is akarok? - tört rá a kérdés élesen, kíméletlenül. -
                        Összemérni az erőmet egy szobalánnyal, szerelemféltésből? Nem!... Hát akkor?
                        Mert bosszúra vágyom, amiért azalatt csalt meg a férjem, talán épp abban az
                        órában, amikor letagadtam egyetlen, igaz szerelmemet, eldobtam életem nagy
                        boldogságát, mindent, mindent... a neki fogadott hűsé­gem nevében?</p>
                    <p>Most már még mélyebben, mélyebben igyekezett saját lelkébe látni.</p>
                    <p>- Mi van hát velem? Miért érzem magam megrablottnak, szerencsétlennek? Miért
                        zokogok ilyen eszeveszetten egy óra óta?</p>
                    <p>Soká töprengett így, magát nem értve, magát megvetve, de egyszerre csak nagy
                        hirtelen felült ágyában.</p>
                    <p>- Megvan! Rájöttem! - mormolta homlokát tenyerével ütögetve. - Pál hűség
                        nélkül, reám nézve: közönbös. Mert az volt a vérte, önmagával szemben. Az
                        volt benne a szép, az emberi, a viszonzásra késztő, a megvesztegető. De, ha
                        még ez sincs?... Akkor... Akkor... Én uram, Istenem, de hisz akkor egészen
                        hiába adtam neki az életemet! Mert hiszen akkor nincs reám szüksége!...
                        Irtózatos, őrjítő gondolat!...</p>
                    <p>Késő éjszaka lett, mire elszenderült.</p>
                    <p>Másnap nem szólt az elmenetelről, anyja pedig minden igyekezetével azon volt,
                        hogy ottlétét nagyon kedvessé tegye. Még ékszerdobozát is elővette évtizedes
                        rejtekéből és egy nagy művészi arany és erdélyi zománcból készült régi
                        nyakékkel ajándékozta meg. Estére még egy meglepetésben volt része,
                        amennyiben férje - minden előzetes híradást mellőzve - megérke­zett. Nagy
                        örömöt mutatott, nagy hangon beszélt, túlzott fesztelenséggel mozgott. Márta
                        ebből is kiérezte, hogy valami oknál fogva kényelmetlenül érzi magát.</p>
                    <p>- Magáért jöttem - mondta, feleségét ismét és ismét magához ölelve. Aztán
                        Picikéhez fordult:</p>
                    <p>- Miért néz rám, mint egy kísértetre, öreg szülém? - Harsogó nevetéssel
                        mondta ezt, Szidónia pedig közel volt az ájuláshoz.</p>
                    <p>- Ilyet mondani egy szűz leánynak - lázadozott minden csepp vére, de néma
                        maradt, mert mindennél jobban érdekelte, hogyan fog Márta a «bűnössel»
                        szemben viselkedni.</p>
                    <p>Alaposan csalódhatott szegény, mert ők ketten a legjobb barátságban karoltak
                        egymásba és mentek a kertbe, ahonnan a gyermekek víg visongatása
                        hallatszott.</p>
                    <p>Két nap mulva, minden marasztalás ellenére, a Rombay-család Zekerére
                        indult.</p>
                    <p>A hosszú kocsizás alatt Mártának sikerült magát «megszervezni», ahogy ő
                        nevezte. Belátni, hogyha együtt akar maradni férjével, nem ellenségként kell
                        vele szemben állni, de még meg­értőbbnek lenni, még elnézőbbnek.</p>
                    <p>Még a híres Zsuzsikát sem küldte el rögtön, csak miután egy kitűnő helyet
                        biztosított neki. Márta csak egyetlen egyszer tett szóvá egy hasonló
                        esetet.</p>
                    <p>- Pál, miért teszi?</p>
                    <p>Mire az nevetve ölelte magához és joviális őszinteséggel ő is kérdéssel
                        felelt:</p>
                    <p>- Jobb szeretné, ha minden héten eret vágatnék magamon?</p>
                    <p>És talán, mert visszaemlékezett gyermekkorának vergődéseire, rémületeire,
                        melyeket mind-mind a szülők közötti hangos szóváltások zúdítottak ártatlan
                        fejére, mindent igyekezett meg­érteni.</p>
                    <p>Az ő kiegyenlítettség utáni örök sóvárgása gyakran segítségére jött. Hisz
                        annak köszönhette, hogy néma tudott maradni, amikor minden porcikája
                        remegett a vágytól: jól odamondani, igazát bizonyítani, éles szavak
                        viharbaharangozását kiélvezni.</p>
                    <p>Rombay viszont hónapokig vigyázott, hogy ne ingerelje. De elég volt két-három
                        pohár bor, vagy Márta előtt eltitkolt kártyaparti, vagy eltitkolt ügyek,
                        hogy rosszkedvűen, eltompultan, vagy egyenesen hibát kereső
                        rosszhiszeműséggel támadjon feleségére. Egy ilyen rossz percé­ben annyira
                        ment, hogy Mártának - minden bevezetés nélkül, egyszerűen - szemére vetette
                        a már hónapok óta távollevő Zsuzsika elküldését. De felesége tréfásan,
                        kerekre nyitott nagy szemekkel, lassú fejrázogatással, csodálkozást kifejező
                        szájcsucsorítással, mint egy előre is elnéző anya nézett vele farkasszemet.
                        Aztán mindkét kezét a már kissé szégyenkező ember vállára tette, könnyed
                        nevetéssel és mégis kérőn adta tudtára megmásíthatatlan akaratát:</p>
                    <p>- Az ilyesmiről mi ketten soha, de soha ne beszéljünk együtt. Jó?</p>
                    <p>Rombay újra felfortyant.</p>
                    <p>- Ha akarok, beszélek. Igenis, beszélek.</p>
                    <p>Márta egyszerre komoly lett nagyon.</p>
                    <p>- Nézze, Pál! Annyi közös érdekünk van és annyit bevehetünk még az életünkbe
                        és be is fogunk venni rendre, rendre, ahogy a gyermekek nőnek, hogy igazán
                        kihagyhatunk egy kérdést, egyetlen egyet.</p>
                    <p>Hangos nevetéssel kiáltott fel a férj:</p>
                    <p>- De ha engem csak ez az egyetlen egy érdekel.</p>
                    <p>Márta nem talált szavakat. Még a lélekzete is kimaradt a nagy meglepetéstől,
                        de a humor iránti érzéke segítségére sietett és ő elnevette magát, amikor
                        azt felelte:</p>
                    <p>- Tudja, hogy ez nem is igaz? Van sok-sok más, ami magát érdekli.</p>
                    <p>- Téved! De, például?</p>
                    <p>- Hegedűje.</p>
                    <p>- Cincogás.</p>
                    <p>- Mondjuk. Kérdem, mert nem tudom: szeret lovagolni?</p>
                    <p>- Na, ezt már jól eltalálta! Nagyon. De az nem számít, mert nincs lovam.</p>
                    <p>- Miért?</p>
                    <p>- Mert koldus vagyok ahhoz, hogy igazán jót vegyek, gebékre meg nem ülök.</p>
                    <p>- Én sem. Valamit majd csak kigondolunk.</p>
                    <p>Pál lóbolond volt egész életében és egyszerre, előérzete azt súgta, hogy
                        Márta nem hiába mondta, amit mondott.</p>
                    <p>Pár nap mulva csakugyan megérkezett két nagyon szép paripa a geszti ménesből.
                        Mikor először lovagoltak ki, Mártának örömkönny buggyant szeméből, mert aki
                        a falu pompás legelőjén mellette vágtatott, arra kevés lett volna az a
                        dicséret, hogy tökéletesen üli a lovat, mert annál sokkal több illette.
                        Hiszen Pál egyszerűen lóra született. Eggyé vált azzal, amint nyerget érzett
                        maga alatt.</p>
                    <p>- Mikor ült nyeregben utoljára? - kérdezte e csodás rátermettség láttára.</p>
                    <p>- Már régen, nagyon régen.</p>
                    <p>- Sajnálhatja.</p>
                    <p>- Teszem is.</p>
                    <p>- Hol tanulta?</p>
                    <p>Boldog nevetéssel adta meg férje a választ:</p>
                    <p>- Azt hiszem, valahol a Don tövénél vagy legalább is arrafelé.</p>
                    <p>- Igazán?</p>
                    <p>- Na persze, úgy körülbelül ezer évvel ezelőtt.</p>
                    <p>Összenevettek és szokatlanul jó hangulatban, jóízűen elbeszélgetve
                        kalandozták be a határt. Ismét van valami, amire Pálnál büszke lehet. Olyan
                        jólesett ezt tudni Mártának.</p>
                    <p>Sajnos, férjének sem életfelfogása, sem életmódja, sem elvei, sem szokásai
                        nem voltak olyan kifogástalanok, mint zenei hallása és lovastudománya. Márta
                        például sosem látta kellemetlen érzés nélkül a posta kezelését, amelyhez még
                        mindig csökönyösen kötötte magát.</p>
                    <p>- Miért teszi? - faggatta mindjárt esküvőjük után. - Csodálom, hogy nem únta
                        még meg nap-nap mellett végigolvasni azt a sok levélcímzést, amihez semmi
                        köze.</p>
                    <p>- Ahogy vesszük. Szeretek embertársaim veséjébe látni. Ez pedig annak egyik
                        módja.</p>
                    <p>- A levelezőlapokat is elolvassa? Csak nem?</p>
                    <p>- Miért ne? Mulattatnak!</p>
                    <p>- Mondja, az én leveleimet is ilyen alaposan át fogja vizsgálni?</p>
                    <p>- Az csak ezután válik el, szerelmem.</p>
                    <p>Nevetve mondta ezt, kézcsókkal enyhítette és a fiatalasszonynak mégis rossz
                        napot csinált vele. Mindez több esztendővel ezelőtt történt, de Márta még ma
                        sem békélt meg férjének e szokásával, mert tudta, hogy gyanakvó természete
                        készteti e kémkedésre. Most pedig, mióta Franzensbadból hazatért, az is
                        bántotta, hogy kénytelen a Szentendrey leveleit kerülő úton, a dadus kezén
                        át küldetni. Sokszor elpirult, ha eszébe jutott ez és azt kérdezgette
                        magától:</p>
                    <p>- Mit gondolhat rólam Ádám? Azt, hogy rabszolgasorban élek, vagy azt, hogy
                        műkedvelő intrikus vagyok, aki élvezi a titkolódzást?</p>
                    <p>Mindkét feltevés súlyosan nehezedett reá, de mégsem bírta magát rávenni arra,
                        hogy vála­szában magyarázgasson.</p>
                    <p>Valóságos naplók voltak azok mindkét részről, amelyekben sok szó esett
                        mindennapi életük kisebb-nagyobb adottságairól, olvasmányaikról,
                        kedvtelésükről. Márta egészen őszintén leírta kellemes meglepetését, amikor
                        először látta, férje milyen csodásan üli meg a lovat. Szent­endrey viszont
                        kertjének szépségeiről számolt be nagy szaktudással. Érzelmeikről nem sokat
                        beszéltek. Ott csillant az úgyis mindenik sorukban. Annál több szó jutott a
                        gyermekekre. Kivált Márta tudott sok minden kedveset, mulatságost a «maga
                        menyéről» feljegyezni.</p>
                    <p>«Hát még a fiam! Ha látná! Máris övé a világ. Beszél, beszél. És kérdez. És
                        akaratos. És hízelgő. De ha valami igazán kell neki, úgy akárhogy tiltjuk
                        azt tőle, vagy rejtjük előle, az előbb-utóbb az övé lesz, az bizonyos. Nem
                        képzeli, milyen mulatságos, amikor sunyin körültekint s ha azt hiszi, hogy
                        nem látjuk, négykézláb, gyorsan-gyorsan indul a megkívánt tárgy keresésére.
                        Ha aztán megleli, pirinkó kis kezével hamar-hamar maga alá gyömöszöli, akár
                        fényes gyufatartó, akár mézzel kent kenyér az. Remélem, nem
                        szemfényvesztőnek készül.»</p>
                    <p>Egy későbbi, sokkal későbbi levelében pedig ez állt:</p>
                    <p>«Köszönöm, hogy fiam negyedik születésnapja eszébe jutott. Dadus idejében
                        továbbí­totta a gyönyörű gőzhajót. Tudja, hogy igazán befűthető? Forognak a
                        kerekei, sőt tagadhatatlanul halad is a vizen. Megsúgom, hogy magam is
                        sokszor eljátszom vele. A fürdőkád azóta, persze, örökös áradásban van,
                        úgyhogy a kövezeten remek úszóversenyt rendeznek a szivacsok és szappanok,
                        Pál nagy bosszúságára. Tegnap még ennél is meg­lepőbb dolog történt. A hajó
                        tudniillik, eddig ki nem derített okból, a kád legfenekére süllyedt,
                        mégpedig akkor, amikor a két gyermeket egyedül hagytuk a fürdőszobában.
                        Úgylátszik, Zolinak jutott eszébe, hogy még több víz újra felszínre hozza a
                        hajót. Megvallom, tegnap ekként kísérleteztünk előtte egy összelapult
                        gumilabdával. Elég az hozzá, hogy a kis zsarnok valósággal kényszerítette
                        Máriát, hogy az összes vízvezetéki csapot segítsen neki kinyitni. Zuhanyt,
                        melegvizet és mindent. Mi - akik a kertben voltunk elfoglalva - a nagy
                        zuhogásra lettünk figyelmesek. De már ekkorára a meg­szeppent kis Máriám
                        ijedten kiabált ki az ablakon:</p>
                    <p>- Mama, mama, baj van! Aztán azt is, hogy: - Jaj, jaj, Zoli!...</p>
                    <p>Megértheti, milyen rémüldözéssel rohantam a fürdőszobába. Ám elképzelt
                        iszonyatok helyett tudja mire léptünk be? Arra, hogy Zoli úrfi ott ugrált,
                        tapsikolt és tapiskolt a szörnyű áradatban és - izgatott örömmel, vad
                        diadalüvöltések közben - ujságolta mind­nyájunknak külön-külön, hogy:
                        «Özönvíz! Zúg, zúg!» Végre, mint utolsó nagy tromfot vágta ki: «Özőnvíz zúg,
                        zúg, Zolinak zúg».</p>
                    <p>Én pedig most itt ülök a szobámban és az anyák módján elgondolkozom azon,
                        vajjon mennyit árult el fiam majdani jelleméről, az a megdöbbentő. «Zolinak
                        zúg». Jótékony ön­bizalmat vagy kártékony önzést? Jaj, ha én azt tudhatnám!
                        Vagy jobb, ha nem tudom?...</p>
                    <p>«Egyelőre csak gyönyörködöm abban az őserőben, mely ezt az alig négyéves kis
                        em­ber­két verekedésre és ha nem vigyáznánk, máris a fák tetejére való
                        mászásokra készteti.»</p>
                    <p>Egy más alkalommal megemlítette azt, hogy férje feltűnően szótalan:</p>
                    <p>«Mintha nagy gondokkal viaskodnék. Pedig, tudtommal, gazdaságában a
                        legnagyobb rend van. De hiába faggatom, mindig azzal utasít el, hogy nem
                        szeret komoly kérdések­ről asszonnyal fecsegni. Csodálatos, hogy ő, aki
                        mindig azt kívánja, hogy minden istállót, pajtát, srófot, kereket, a vetést,
                        az aratást, új nyakkendőt, ócska hordót együtt nézzünk meg, mindent
                        tárgyaljunk meg, még eddig sohasem engedte azt, hogy igazán fontos ügyeibe
                        betekintést nyerjek. Én tehát csak azt látom, hogy néha mindenre telik, néha
                        a legszükségesebb sincs. Ilyenkor természetesen a magaméból pótolom, de
                        lehető­leg úgy, hogy észre ne vegye, mert tudom, hogy megneheztelne
                        érte.«</p>
                    <p>Mennyire megdöbbent volna, ha tudomására jut, hogy mekkora veszedelem
                        fenyegeti nyu­godalmát. Szerencséjére elmúlt az, mielőtt bárki is
                        gyaníthatta volna létezését. A dolog úgy történt, hogy Rombay az évek előtti
                        Rosenwasser-Rákóczi panamából ép bőrrel kerülvén ki, nagybölcsen levonta
                        annak az odiózus ügynek összes tanulságát és szép csendesen éldegélve kis
                        birtokán, minden tehetségét arra fordította, hogy társadalmi szintjét
                        emelje. Vagyona újabb gyarapítására mindaddig nem gondolt, ameddig az öreg
                        Rosenwasser duzzadt pénz­tárcája a hála-bankókat, kellő és kikövetelt
                        mennyiségben rendre-rendre izzadta ki magából. De mikor arról értesült, hogy
                        az öreget halva találták éppen a zsongóréti hídfő melletti rekettyésben,
                        egyszerre feleszmélt és gondolatai rohanvást kezdtek kapkodni egy nyugvópont
                        után. Csakhogy nem lelte azt sehol.</p>
                    <p>Tudta, hogy Márta az édesanyja élte fogytáig csak azokkal az összegekkel
                        rendelkezik szaba­don, amelyeket örökölt.</p>
                    <p>- Ehhez csak legutolsó esetben, legeslegutolsó esetben fogok fordulni! -
                        mondogatta magában. - De hol van még ez a «legutolsó eset?» - biztatta
                        magát, a kártyás optimizmusával. - Egye­lőre más kibúvót kell, hogy
                        találjak, mert Zekere már megint ki sem látszik az adósságból.</p>
                    <p>Egy heti meddő keresgélés után, a feltűnően tele postatáska nyomra
                        vezette.</p>
                    <p>- Hát persze... De természetesen csak kölcsönképpen és sohasem szegénytől! -
                        érvelt maga­magával. - Itt van például az a haszontalan Illye Péter, akinek
                        a testvére nagy vagyont szerzett «odaát». Most aztán, mindig küldözgeti a
                        nagy bankókat Petinek, aki viszont alig várja, hogy korhelykedésre váltsa
                        valamennyit. Ezt, ideig-óráig, megfosztani attól a lehetőségtől, hogy
                        reggeltől estig és estétől reggelig tántorogjon, szinte életmentés lenne.
                        Végre is, miért ne?... Csak úgy, sportból. Heccből... Hiszen megadom...
                        Valamilyen formában egész biztosan meg­adom.</p>
                    <p>A kísértő postatáskát ismét elővette, ismét benne turkált..</p>
                    <p>- Miért ne? - mondogatta, egy vaskos levelet kihalászva mélyéből. - Ha
                        legalább ezer forintot tartalmaz, máris nagy segítség! Mindenesetre
                        megnézem, jó spurim van-e? Még mindig visszatehetem, ha akarom... És
                        valószinűleg ezt fogom akarni.</p>
                    <p>Keze mégis megremegett kissé, amikor gömbölyű rajzónát az Illye Péternek
                        címzett boríték felső hajlásába dugta. Éppen, amikor a forgatásához kezdett,
                        rettenetes ijedtség markolt a szívébe, mert a kis Mária olyan nesztelenül
                        lépett a szobába, hogy már ott is állt atyja mellett, mikor az jelenlétét
                        észrevette. Első rémületében a levelet ideges sietéssel dobta vissza a
                        postatáskába, de a kisleánya meglepetését látva, újra érette nyúlt és most
                        halkan fütyörészve, arcán mosollyal, a világosság ellen tartotta, mintha
                        csak vizsgálná. Mária érdeklődve nézte ezt a műveletet.</p>
                    <p>- Apó - kérdezte fontoskodva -, segíthetek?</p>
                    <p>Rombay homlokán kiütött a verejték s keze, mint egy fadarab esett a nyitott
                        táska öblébe. Máriácska mindezt jól játszott tréfás komolykodásnak vette és
                        fejét hátravetve jóízűen, tele torokból nevetett. Aztán megkísérelte, hogy
                        apja ölébe másszon, de mivel ez nem sikerült, a legközelebbi székre állt és
                        onnan karolta át a nyakát:</p>
                    <p>- De igazán apó - csicsergett -, igazán segítek. De ha mondom! Hisz én már
                        tudok olvasni. Ott jön Mamszi, nézd. Kérdezd meg tőle... Kérdezd csak meg,
                        hogy milyen jól tudok!</p>
                    <p>Rombay úgy érezte, hogy az égnek reá kell szakadnia vagy a földnek alatta
                        megnyílni, de rögtön. A végítélet trombitájának hangjaira se szállhatott
                        volna jobban magába, mint mikor az ő ártatlan gyermekének ajkáról hallotta:
                        «Apó, segíthetek?»</p>
                    <p>Sírni szeretett volna szégyenében és az oltár lépcsőjéhez verdesni a fejét.
                        Mégsem jutott más megoldás eszébe, mint kocsira ülni és valamelyes ürüggyel
                        a kaszinóhoz hajtatni.</p>
                    <p>A vármegye - egyszínűszőrű - előkelőségei éppen ott voltak egy, még a déli
                        órákban lezajlott esküvő folytán és most még mindig rendületlenül
                        ferbliznek.</p>
                    <p>Rombaynak reggelre több volt a nyeresége, mint a szükséges összeg. És
                        egyszerre olyan messze maradt el tőle a tegnap vergődése, olyan messze
                        minden kísértés és olyan nevetsé­gesen összezsugorodott mindkettőnek a
                        fontossága... Meg sem értette, hogy mi jutott eszébe, amikor azokhoz a
                        piszkos levelekhez akart nyúlni.</p>
                    <p>Ma is, mint tegnap, a mindenes besántított a postatáskával. Rombay úgy nézett
                        rá mégis, mint egy kísértetre, ezért odaszólt Mártához:</p>
                    <p>- Nyissa ki, angyalom. Én nem érek reá. Különben is, fenemód megúntam már a
                        vele való babrát. Vállalja?</p>
                    <p>- Szívesen. De ha nem bánja, megkérem a postakisasszonyt, hogy csak a minket
                        illető külde­ményeket juttassa hozzánk ezután.</p>
                    <p>- Igen. Legjobb lesz. Hol van Zoli?</p>
                    <p>- Álomba sírta magát szegény, mert megvertem. Először életemben és remélem,
                        hogy utol­jára! De nem tehettem másképpen - zokogott Márta. - Hiszen azon
                        kaptam, hogy az almafa legtetejéről dobálta le a sárgarigók, értse meg, a
                        sárgarigók - apró fiókáit. Pedig, hogy megtil­tottam neki a fáramászást!
                        Hiszen ő még olyan pici!... És én úgy féltem... és azok a szegény, szegény
                        kis madarak!...</p>
                    <p>Rombay szeretettel kezdte arcáról az újra előtörő könnyeket lecsókolni. De a
                        kert felől rémült sikoltozás és segítségkiáltások verték fel a ház csendjét.
                        Férj és feleség egymás kezét meg­ragadva igyekezett a hangok irányában és
                        amint kiértek, iszonyú látvány remegtette térdeiket. Mert íme, ott feküdt a
                        nagy almafa törzsénél látszólag élettelenül mindkettőjük szemefénye,
                        gyönyörűsége - Zoli. Mária pedig a rémülettől elferdült szájjal, egy
                        pillanatig se hagyta abba eszelős sikoltozását:</p>
                    <p>- Orvosért! hamar, hamar orvosért! - rendelkezett Márta.</p>
                    <p>- Hogyan történt? - faggatta Márta Máriát, mikor már Zoli ágyában feküdt és
                        gipszkötések zsibbasztották forgóban eltört, fájó kis lábát.</p>
                    <p>Márta ölébe vette a kissé megnyugodott Máriát és csóközönnel biztatta,
                        bátorította:</p>
                    <p>- Drágaságom? Mondjad!... Hogyan történt?</p>
                    <p>A kisleány pedig - anyja keblén nyugvó, lekonyított fejjel -, kezében egy
                        darab vékony rongy­darabbal, melyet gépiesen, görcsösen csavargatott ujjai
                        között, nagyon halkan, bűntudatosan vallani kezdett:</p>
                    <p>- Zoli aludt. Én kint ültem a tornácon és nagyon búsultam azon, hogy Zolit
                        megverted. Hát törtem a fejemet, mivel okozhatnék neki örömet? Egyszerre
                        csak azt láttam, hogy az almafára visszatértek az öreg rigók. Ugráltak.
                        Fel-felrepültek. Visszajöttek. Én bementem Zolihoz és a fülébe súgtam:
                        «Nincs baj! Visszajöttek.» Ő rögtön megértett. - Megnézem - felelte és már
                        kint is volt az ágyból. Mikor kiértünk, a rigók éppen az ágak között
                        kergetőztek. Zoli azt mondta: keresik a fészkük helyét. Én tudom hol volt,
                        várj, megmutatom nekik. Azt hittem, tréfál, de nem. Máris mászni kezdett. Én
                        kértem, mondtam, hogy megint verést fog kapni. Meg is fogtam az ingét, de ő
                        kirántotta magát és csúfondárosan nevetett rám vissza és azt mondta: bánom
                        is én, csak azért is, is, is, is.</p>
                    <p>- Igy mondta? - kérdezte Márta megdöbbenve. Máriácska öreges szomorkodással
                        bólogatta, hogy igen, így. Aztán izgatottan adta elő, szinte megjátszotta,
                        hogyan kúszott Zoli az első kiálló ágig, ahol megcsúszott és lezuhant.</p>
                    <p>- És hátha most már sánta marad egész életére? - nyujtogatta polipkarjait az
                        ellenséggé vált képzelet.</p>
                    <p>A gyógyulás csak nehezen haladt. Talán mert a vidéki orvos nem elég
                        szakértelemmel kezelte a bajt, talán, mert Zoli nem volt hajlandó a csendes,
                        nyugodalmas fekvésre. Még a harmadik héten is lázas volt s a gipszkötést már
                        kétszer meg kelletett újítani. Mindig újabb kínok és könnyhullatások
                        kíséretében. Márta egész idejét kis betegének szentelte. Rombay is ott ült
                        órákhosszat a csendessé vált gyermekszobában. Könyveket hozatott és míg
                        feleségét szelíd, türelmes szóval pihenésre kényszerítgette, ő maga,
                        fáradhatatlanul mesét olvasott, papír­várakat ragasztgatott és árnyképeket
                        táncoltatott a falon. Márta mindezt meghatva szemlélte és eddig soha nem
                        érzett melegséggel vette tudomásul. A kisfiúnak egy különösen nyugtalan
                        éjszakája után érkezett a sürgöny, mely Szokványi Szidónia szívszélhüdéstől
                        okozott halálát adta hírül.</p>
                    <p>- Isten neki, elmegyek a temetésére - határozta el Rombay.</p>
                    <p>Igy is történt. Mikor pedig visszatért Hódrétről, magával hozta Tekla
                        bárónőt, aki egy év óta nem volt Zekerén. Most már eggyel több kényeztető
                        szeretet vetélkedett abban, hogy az úgyis önző hajlamokkal született
                        gyereket még önzőbbé tegyék. Minden hibáját elnézték, takarták, jóra
                        magyarázták. Minden szeszélyét úgy állították be, mint egy csodaszámba menő,
                        nagy zsenialitásnak az önkénytelen megnyilatkozását. Minden neveletlenségét
                        mint mulatságos originalitást tárgyalták meg előtte és nem vették észre,
                        hogy ezalatt a gyermek máris mekkora zsarnokká fejlődött ott, abban a rácsos
                        kis ágyban. Hódréthyné közben mind többször sorol­gatta elő Mártának a
                        zekerei ház fogyatékosságait.</p>
                    <p>- Lásd be, hogy már a nagykert miatt is okosabb, ha Hódrétre
                        költözködtök.</p>
                    <p>- De mamikóm, gondold meg, kiszorítanánk a házból - védekezett Márta.</p>
                    <p>- Mindig is ilyen voltál, Márta! Soha-soha nem érezted jól magad az anyád
                        közelében.</p>
                    <p>- De az Istenért...</p>
                    <p>- Ne is folytasd. Tudom, mit akarsz mondani, de én azt mondom: szívtelenség,
                        szív-te-len-ség, tőlem, egy elárvult, öreg asszonytól megvonni az egyetlent,
                        ami még örömet adhatna neki: unokáit.</p>
                    <p>Márta rossz lelkiismerettel sietett mellé térdelni és kezet csókolni, este
                        pedig suttogva tárgyal­ta meg a kérdést Rombayval. Remélte, hogy nagy
                        ellenkezést talál nála, de nagy csodálko­zásra Pál látható örömmel fogadta
                        anyósa indítványát.</p>
                    <p>«Azóta folyton búcsúzom - írta Márta Szentendreynek, akit fia állapotáról is
                        gyakran értesített. - Járom ezeket az alacsony, gerendás szobákat,
                        amelyekben majdnem hét esztendőm morzsolódott le lassan. És amilyen nehezen
                        tudtam ideszokni, most olyan rosszul esik az a gondolat, hogy pár hónapon
                        belül semmi közöm sem lesz hozzájuk... Milyen varázslatosan kényelmes és
                        meleg és testhezformálódó mégis a megszokásnak szürke köpenyege. Milyen
                        szerencse, hogy a földöntúli hatalmak úgyszólván hivatalból ajándékozzák meg
                        vele a földi halandót.»</p>
                    <p>Egy szép, őszi napon, amikor az első vadlúdcsapat kínai betűket rajzolva
                        húzott délfelé, végre a kis Rombay Zoltán is kikerült az ágyból. Egy
                        meglepően megnyúlt, sápadt, szótlan, még mindig erősen sántító gyerek lett
                        belőle, akinek arcába egy egészen új és ezért idegen ki­fejezés került.</p>
                    <p>- Ideig-óráig a sok szenvedéstől - biztatta magát a bálványimádó
                        nagymama.</p>
                    <p>- Élettánc, életránc - nevetett Rombay, aki fiát máris felnőttnek és az élet
                        harcában elszánt, céltudatos katonának látta. - Az én fajtám.</p>
                    <p>Csak az édesanyja kérdezte magában ijedezve, örvendezve, hogy vajjon minő
                        hiba vagy jótulajdonság mondatta fiával olyan diadalmasan, hogy: «Zolinak
                        zúg!»</p>
                    
                <milestone unit="endSubChapter" n="2"/>
                <milestone unit="startSubChapter" n="1"/>
                    <p rend="head">III. FEJEZET.</p>
                    <p>Tél beállta előtt készen álltak a becsomagolt ládák, elárvultan, céltalanul,
                        porlepetten gubbasztottak a helyükből kimozdított bútorok. Künn az udvaron
                        társzekerek nyikorogtak egész nap, körülöttük sok szóval okoskodó,
                        nehézjárású, izzadt emberek, akik szekrényeket emeltek, kanapékat fogdostak
                        ügyetlen, piszkos kézzel.</p>
                    <p>Csak a Márta szobája állt még érintetlenül. Ő akarta így, mert időt kívánt
                        nyerni legsajátosabb holmijainak gondos elcsomagolásához. Ennek
                        előljárójában most ott járt-kelt a sok nyitott ajtó és fiók között, hogy
                        mindent előhuzkodjon, mindent osztályozzon, mindent átvizsgáljon. Örült,
                        hogy senki sem zavarhatja. A cselédség még mindig csomagolt. A gyermekek
                        napokkal ezelőtt Hódrétre mentek nagyanyjukkal. Rombay Pál kora reggel a
                        főispánhoz indult valami fontos ügyben. Legalább is így mondta. Márta
                        teljesen belemerült izgató, mindig érdekes foglalkozásába.</p>
                    <p>Előtte egy nyitott kicsi bőrönd állt. Ebben helyezte el rendre-rendre
                        mindazt, amit továbbra is megőrizni kívánt. Másnak lim-lom és semmi más,
                        neki mérföldkövek, életének, egyéni fejlő­désének magasratörő útján.</p>
                    <p>A Szentendrey levelei után nyúlt. - Csaknem öt évnek aratása - mosolygott
                        rájuk hálás örömmel. Nem állta meg, hogy itt is, ott is ne böngésszen
                        bennük.</p>
                    <p>- Mily tökéletes összecsendülése a kettőnk gondolkozásának! - csodálkozott
                        egy-egy mondat­nál újra és újra. - És mennyi szeretet! - suttogta. Fejét a
                        levelekre hajtotta, hogy arcával érintse, hogy közelségük lelket melegítő
                        érzésekkel telítse.</p>
                    <p>- Nem zavarom? - repült férjének ingerült hangja, mint parittyából a kő,
                        álmodozásaiba.</p>
                    <p>Kellemetlenül érintve kelt fel, de félelemnélküli kérdéssel viszonozta Pál
                        kémkedő tekintetét.</p>
                    <p>- Miféle leveleket olvas maga olyan odaadással - emelte fel hangját szigorúan
                        -, hogy meg­érke­zésemet sem hallotta?</p>
                    <p>Márta vállat vont és szótlanul kezdte a szétszórt leveleket összeszedni. De
                        férje durván nyúlt közéjük és néhányat összenyalábolva gyűrte markába.</p>
                    <p>Márta haragtól reszketve ugrott fel helyéből. Valamivel mindig magasabb volt
                        Rombaynál. Most, hogy nyílegyenesen kihúzta magát, még nagyobbnak tetszett.
                        Szavai metszően hidegek voltak, amikor nyomatékkal mondta:</p>
                    <p>- Adja vissza a leveleimet!</p>
                    <p>Pál csak annyiban mozdult, hogy egyik levelet kinyitva, az aláírást kereste
                        benne. Egyszer csak ököllel csapott az írásba.</p>
                    <p>- Szentendrey? - süvöltött. - Ki az a Szentendrey? Mert hiszen az ő írását
                        látom itt minden­felé! Hát százával őrzi maga az ő leveleit?! Tudni akarom,
                        hogy mit jelent ez?...</p>
                    <p>Márta kínpadon érezte magát.</p>
                    <p>- Mit jelenthet? Nagyon jól tudja, hogy öt év óta el sem mozdultam maga
                        mellől.</p>
                    <p>- Ez csak olyan beszéd. Hányszor volt Hódréten azóta, azonkívül én is
                        többször voltam távol napokig.</p>
                    <p>- Sosem kérdeztem, hogy miért! - vágta oda Márta gúnyosan.</p>
                    <p>- Akár meg is mondom. De az más. Az egészen más. Ha én vagy maga lép félre,
                        az egészen más! Mert ne feledje, maga az asszony, a feleség, az anya.
                        Érti?</p>
                    <p>- Tökéletesen. És megnyugtathatom, hogy mindezeknek az eszményi feltételeknek
                        még a maga beállításában is mindmáig méltóan megfeleltem. De most elég volt
                        a balga szószapo­rítás. Adja vissza leveleimet.</p>
                    <p>- Nem! A maga izgatottsága árulkodik, édesem... Ezek szerelmeslevelek.</p>
                    <p>- Nem igaz!</p>
                    <p>- Lám-lám, milyen hevesen védi őket! - És Rombay tüntetőn helyezkedett el az
                        egyik kar­székben. - Tudni akarom, ki az a szorgalmasan irkáló
                        Szentendrey.</p>
                    <p>Márta addig szorított kezében egy papírvágó ollót, amíg vére kiserkent
                        alatta. De sikerült fékeznie magát.</p>
                    <p>- Megmondom - felelte őszintén. - Régi-régi jóbarátom.</p>
                    <p>- Sosem beszélt róla. Sosem hívta ide. Na már megbocsásson!...</p>
                    <p>- Jobbnak találtam így cselekedni és a maga mostani viselkedése nekem ad
                        igazat.</p>
                    <p>- Várjon csak... «Ikerlelkünk.» Már mint az övé meg a magáé. Mi? Magyarázza
                        meg nekem, szegény analfabétának, hogy ez tulajdonképpen mit is jelent? Azt,
                        hogy: «csak szorosan», mi? - És felkacagva, egy félreérthetetlen mozdulattal
                        egészítette ki mondatát.</p>
                    <p>De Márta eltorzult arca rögtön megérttette vele, hogy máris túlment azon a
                        határon, amelyet még műdurvaság örve alatt sem szabad lett volna átlépnie,
                        Ezért, mikor a fiatalasszony keze indulatos eréllyel támadt az övé ellen,
                        hogy a leveleket kitépje belőle, már nem is nagyon ellenkezett. Fel is állt,
                        hogy elhagyja a szobát, de amikor szeme Márta reszkető kezei után nézett és
                        meglátta, hogy azok mennyi gonddal kezdik a visszahódított írások
                        gyűrődéseit kisimogatni, ismét elöntötte a méreg. Feleségéhez lépve,
                        tenyerét ólomsúllyal nehezítette vállára, miközben rikácsolva kiabálta:</p>
                    <p>- Követelem, hogy égesse el valamennyit. Megértett? Követelem! - Lihegő dühe
                        mintha kioltotta volna Márta felindulását. Amikor a fájdalmat okozó
                        vaskapocs kéz felett átnézett hozzá, már nem harag lobogott a tekintetében,
                        de mindent megértő nagy-nagy szomorúság. A hangja is szelíd volt, amikor azt
                        kérdezte:</p>
                    <p>- Miért bánik így velem, Pál? Pedig tudja, egész biztosan tudja, hogy sohasem
                        szolgáltam rá ilyen eljárásra a maga részéről.</p>
                    <p>A hirtelenharagú ember gyors átnyergelésével Rombay elérzékenyülve, lehet,
                        kissé szégyen­kezve is, panaszosan, szemlesütve mormolta:</p>
                    <p>- Miért ingerelt? Ismerheti az én kutyarossz természetemet. Amikor azt
                        gondolom, hogy maga mást szerethet, ölni tudnék... Megőrülök!...</p>
                    <p>- Pál, ne kínozzuk egymást.</p>
                    <p>Rombay, míg válaszképpen a Márta kezét ajkához vonta, csaknem alázattal
                        könyörgött:</p>
                    <p>- Ha maga igazán vágyik erre, Márta!... Szerelmem!... Úgy kérem, térdenállva
                        kérem, tegyen róla.</p>
                    <p>- Tegyek róla?</p>
                    <p>- Igen. Égesse el ezeket a leveleket.</p>
                    <p>- És ha odaadnám elolvasni? - kérdezte Márta mohón. - Mert hátha ezen a nagy
                        áron meg­menthetném őket? - reménykedett titkon.</p>
                    <p>Pál mégis kiérezte hangjából, hogy mennyire nem szívesen tenné. Annál jobban
                        vágyott ő arra, hogy tartalmukat szóról-szóra megismerje, ám ugyanekkor
                        ösztönszerűen irtózott a velük­járó sok olvasástól.</p>
                    <p>- Nem, nem - határozta el magát bosszúállóan, kényelemszeretettel. A
                        legegyszerűbb, ha meg­semmisülnek.</p>
                    <p>Ezért némi fölénnyel válaszolt:</p>
                    <p>- Elolvasni? Minek? Magának fájna, igen, jól látom: fájna. Én meg talán újra
                        vörösnek látnék valami hófehéret. Vagy az is kérdés: nem-e venném
                        szamárságnak azt, ami magának Szent! Lássa, máris haragszik. Kis angyalom,
                        hozza meg hát azt a... Beismerem, de éppen mert beismerem, kívánom, kérem!
                        Hozza meg hát azt a nagy áldozatot: égesse el... Mit mond? Hogy ez gyermekes
                        csökönyösség tőlem? Lehet. De amíg ezek a levelek megvannak, mindig olyan
                        érzésem lenne, mintha tudnám, hogy rabló leselkedik be az ablakomon. Maga,
                        aki annyit megért, értse meg ezt is.</p>
                    <p>Aztán, mikor arra lett figyelmes, hogy a Márta arca hogyan változik a belső
                        tusától halott­halaványra, rábeszélőn suttogta fülébe:</p>
                    <p>- Nézze, kis angyalom, mondok én magának valamit: ha nem teszi meg az én
                        kedvemért, ajánlja fel fogadalomból a Zoli javára.</p>
                    <p>Márta ideges felnevetéssel nézett reá:</p>
                    <p>- Pál, maga félrebeszél?</p>
                    <p>- Nem. Csak egy csoda után áhítozom, édes, arra, amelyik kigyógyítaná
                        sántaságából a mi szegény, szegény kis fiunkat.</p>
                    <p>Felesége rémülten nézett rá, pedig már abban az első pillanatban is biztosan
                        tudta, hogy mindebből egy szó sem igaz. Jól ismerte férjét, aki telve volt
                        ugyan babonákkal, de hívőnek, a szó fenkölt értelmében igazán nem lehetett
                        volna nevezni. Mégis, hogy féltékenységét egy ilyen indítvánnyal támasztotta
                        alá, mutatta, hogy milyen hiábavaló lenne rögeszméi ellen harcolni, ezért,
                        átgondolt, reménytelen igent bólintott. Megkönnyebbülve sóhajtott fel, mikor
                        végre Pál egyedül hagyta vergődéseivel, a kierőszakolt halálos ítélet
                        szörnyű vigasztalan­sá­gával.</p>
                    <p>- Nem tehet róla - gondolta Márta máris elnézéssel. - Nem tehet róla. Az ő
                        rosszul egyensú­lyozott lelkében sok torz rém botorkál gondolatainak
                        kanyargós csavarjai között, de sok szép is!... Sok... Nagyon sok szép
                        is...</p>
                    <p>Márta órájára nézett. Még csak tizenegy. Sietett visszaülni kedves
                        leveleihez. Minden betűt szeretett volna könyv nélkül megtanulni.
                        Mindenikben vigasztalást talált. Mindegyik vissza­vezette igazi énjének
                        derűs magaslataihoz. De mégis ott élt tudata alatt az a szörnyű érzés, hogy
                        talán hónapoknak, talán éveknek kell majd eltelnie, amíg ő maga annyira
                        felépül a mai rettenetes lelki depressziókból, hogy életét ismét a
                        megalkuvás elviselhető mindennapjába állíthatja.</p>
                    <p>- Megígértem, tehát végre kell hajtanom a gyilkosságot - sóhajtott fel. És
                        amikorra az órákkal megkésett ebédet végre egy asztalkára valaki - akárki -
                        odacsörömpölte, Márta útibőröndjében már ott pihent egy ékkövekkel kirakott
                        aranyszelence - Hódréthy tengernagy egykori büsz­kesége - és benne sok
                        fekete pernye és sok szürke hamu.</p>
                    <p>Pál csak egy hét mulva érkezett meg az anyósához.</p>
                    <p>- Isten hozott, édes fiam - köszöntötte az öreg bárónő szívélyesen. -
                        Remélem, jól fogjátok itt magatokat érezni addig is, míg én adok ki a
                        kamrából. Mert amíg bírom - már csak meg­mondom őszintén gyerekek -, amíg
                        bírom, nem adom ki a spájzkulcsot a kezemből. Nem én!</p>
                    <p>Márta nevetve ölelte őt magához:</p>
                    <p>- Jól teszed, mamikám. Ennek én örülök a legjobban.</p>
                    <p>- Meg én - erősítette Rombay hangos nevetéssel.</p>
                    <p>De éppen ennek az üres kongásából vehette ki Márta azonnal, hogy valami
                        nyomja a lelkét. Ezért, mikor maguk maradtak a szobában, rögtön megkérdezte
                        tőle:</p>
                    <p>- Volt valami kellemetlensége a napokban?</p>
                    <p>Meglepetésre a válasz így hangzott:</p>
                    <p>- Sőt, ellenkezőleg...</p>
                    <p>Majd pedig mintha nagy terhet dobna el magától, gyors, talán betanult
                        szóáradattal jött a magya­rázat:</p>
                    <p>- Mit szól hozzá? Sikerült végre az, amit már egy év óta próbálgatok, ami
                        mindnyájunknak nagy hasznára van, ami nekem végtelen megnyugvást okoz...</p>
                    <p>- Ne kerteljen, kérem - szólt közbe Márta bátorító mosollyal.</p>
                    <p>- Nem is - kerepelt Rombay -, csak azt akarom tudtára adni, kis angyalom,
                        hogy eladtam Zekerét.</p>
                    <p>- Eladta Zekerét?</p>
                    <p>- El. Mit Putz und Stingel! El.</p>
                    <p>- De hát kinek? Anélkül, hogy szólt volna? Kinek, az Istenért?</p>
                    <p>- Egy régi jó emberemnek, akit maga nem ismer. Úgy hívják, hogy Rákóczi
                        Elemér.</p>
                    <p>- De hiszen, mintha olvastam volna a nevét valahol? Vagy hallottam volna?
                        Igen... igen... már emlékszem!... El is ítélték.</p>
                    <p>- Le is ülte szegény feje a büntetést. Pedig nem is ő volt a hibás. Hanem,
                        igen, mért ne mon­danám meg? Maga úgysem adja tovább: magára vette annak a
                        vén gazember apjának a bűnét.</p>
                    <p>- Úgy? És mennyiért adta el az ősi birtokot, ha szabad tudnom?</p>
                    <p>Rombay, mintha kissé kereste volna a szavakat, de csak rövid ideig, hogy
                        aztán annál ki­merítőbb magyarázgatásokban kezdjen. Beszélt arról, hogy
                        mennyi álmatlan éjszakája volt a súlyos adósságok miatt, amiket nem akart
                        megmondani. De most már az erdő felől áll, még pedig hegytetőn! Annál is
                        inkább, mert a vételár egy részét rögtön belefekteti egy nagy
                        sertéshízlalási üzletbe, amit Rákóczi Zekerén fog megindítani.</p>
                    <p>- De...</p>
                    <p>- Semmi de, kis angyalom. Ne féltse maga az én zsidómat! Nincs annál
                        életrevalóbb az egész országban!</p>
                    <p>- Becsületes?</p>
                    <p>- Láthatja önfeláldozásából is. Különben kezeskedem róla. Úgy ismerem, mint
                        tenmagamat.</p>
                    <p>- De amíg az az üzlet megindul? - okoskodott Márta.</p>
                    <p>- Ó, az ne aggassza, drágám! Gondoskodtam magamról.</p>
                    <p>- És rólunk? - szerette volna a fiatalasszony megkérdezni. Nem is sokat
                        értett pénzügyekhez és mióta visszatért a régi otthonba, látta meg igazán a
                        hódréti és a zekerei háztartások óriás különbségét. Ezért, mikor arról
                        értesült, hogy férje eladta birtokát, az első kínos meglepetés után arra
                        eszmélt, hogy tulajdonképpen jobban van ez így. Csak nőjjenek fel a
                        gyermekek a Hódréthyek földjén, Hódréthy vagyonból, Hódréthy befolyás alatt.
                        És - állapította meg nagy megkönnyebbüléssel - mennyivel kellemesebb érzés
                        Pált vendégünknek tudni, mint magamat folyton arra kényszeríteni, hogy az ő
                        életviszonyaihoz, az ő életfelfogásához alkalmazkodjam. A «rabkirályné»
                        romantikus, könnyekig megindító szerepéhez igazán semmi hajlamom sincs.
                        Ahhoz póz kellene és önsajnálás és talán bajadérhajlamok is. Sajnos, ez
                        mind-mind kimaradt az én lényem összetételéből.</p>
                    <p>Gondolatait abban az időben még e főbenjáró ügyeitől is elvonta gyakran
                        ideges félelme, amellyel Szentendrey válaszát várta. Mert Hódrétre való
                        érkezése napján első kötelességének vélte megkérni őt arra, hogy ne írjon
                        többé. Kálváriás volt ennek a levélnek minden sora. Mert mit adjon ürügyül?
                        Kell-e egyáltalán ürügy? Irja meg az igazi okot? Szégyelte. Kicsi­nyes
                        izgágaságnak látta férje részéről máris. Hogyan értesse meg egy távollevő,
                        hogy kellő mennyiségben a szúnyogcsípések is éppen olyan kínzók lehetnek és
                        éppen annyira nem nevet­ségesek, mint egy óriáskígyó halálos szorítása. És
                        hogyan írja meg szomorúságát, amiért le kell mondani várva-várt,
                        számtalanszor elolvasott, valósággal életelixirként ható leveleiről...</p>
                    <p>A drágaköves aranyszelence ott állt mellette. Tekintete sokszor tévedt reá a
                        halványlila levélpapírosról. Érezte, hogy percről-percre fogy bátorsága.
                        Hogy nem tudná most még leírni mindazt, ami dérverte lelkiállapotának hű
                        képét adhatná. Azért csak ez a pár sor érkezett Ádámhoz:</p>
                    <p>«Nagyon kérem, szüntesse be levelezését. Ne kérdje, miért. Elégedjék meg egy
                        önvallo­mással, melyet senki a világon ki nem sajtolhatna belőlem, de amit
                        magának, Ádám, teljes őszinteséggel, ime leírok. Azt, hogy az én igazi énem
                        csendes, tiszta tónak szüle­tett, azzal a hivatással, hogy napsugarak,
                        csillagok, kék ég derűje, nyíló virág tükrö­ződjék benne. De az Isten mellém
                        rendelt valakit, aki vásott gyermek módjára, folyton-folyvást, éles
                        kavicsokat dobál a tóba... Igy van. Legyen ezer, de ezerszerte boldogabb,
                        mint az, aki valaki szerint Máriának született, de a sors Mártának
                        zsugorítgatja össze napról-napra egyre jobban».</p>
                    <p>Hetek múltak anélkül, hogy erre a levélre válasz érkezett volna. Márta már
                        azt hitte, hogy Szentendrey még ennek elküldésétől is tartózkodik, nehogy
                        Rombay Pál feleségét újabb szenvedések érjék általa. De egyszer ott
                        fehérlett az mégis a Rombay Pál kezében. Márta nem azt látta meg előbb, de
                        férje haragos arcát. Csodálatosképpen Pál nem szemrehányással kezdte. Lehet,
                        nem ismerte fel az írást. Ingerülten, hangosan és éppen nem megválogatott
                        kifejezésekkel döntötte magából a tajtékzó felháborodást:</p>
                    <p>- Hallott már valaha ilyet? Éppen a hódréti gáthoz vezető dűlőn, tudja, ahol
                        az árendásnak a dohánya van, szemben jön reám egy parasztszekér. Aki rajta
                        ül csak hajtja a lovát tovább, egyenesen szembe a kocsimmal. Rákiáltok, hogy
                        térjen ki. Az a gazember szembenéz velem és megáll az út kellős közepén.
                        Mégegyszer rákiáltok. Meg sem moccan.</p>
                    <p>- Nem tudja, hogy hívták azt az embert?</p>
                    <p>- Jóska azt mondta, hogy Pöndör vagy ilyesmi.</p>
                    <p>Márta ijedve nézett reá.</p>
                    <p>- Pöndör? Egy barna, villogószemű, harminc-harmincötéves ember?</p>
                    <p>- Ha jól emlékszem, igen. Mi van vele?</p>
                    <p>- Én kérdem, mert tudom róla, hogy valahonnan a Badallón túli vidékből való
                        és már többször volt baja a csendőrséggel, mert «szocialista». Ha ugyan
                        érti, hogy ez mit jelent. Megvallom, nekem fogalmam sincs róla.</p>
                    <p>- Dehogy nem. Minduntalan olvashat arról az ostobaságról a lapokban. Most már
                        kezdek örülni, hogy a torkára forrasztottam a gorombaságait.</p>
                    <p>- Torkára forrasztotta? Hogyan értsem ezt?</p>
                    <p>- Úgy, hogy jól az arcába vágtam az ostorral.</p>
                    <p>- Pál! Maga megverte Pöndört?... Csak nem?... De hisz ez egy nagyon
                        veszedelmes ember!</p>
                    <p>- Pár hétig nem tudom, lesz-e?...</p>
                    <p>- Hogyan történt?</p>
                    <p>- Mondtam már. Kiáltozott, szavalni kezdett zsarnokságról, megtorlásról. Mit
                        tudom én miről? Mikor pedig gúnyosan rámvigyorogva azt mondta... Ejh, nem is
                        emlékszem mit mondott... Elég az, hogy elfutott a méreg és én úgy találtam
                        ostorral szembevágni az ipsét, hogy üvöltve kapott az arcához s míg hirtelen
                        összekókadt a bakon, közéjük vágott a lovainak és usgyé... Mintha a szemét
                        vették volna!</p>
                    <p>- Szent Isten! Pál... Hátha csakugyan a szemét ütötte ki?</p>
                    <p>- Ugyan, ugyan, minek mingyárt drámát csinálni!</p>
                    <p>- Pál, maga nem is tudhatja, milyen nagy baj lehet ebből, Pöndör József
                        híresen haragtartó, rossz ember.</p>
                    <p>- Azt még meglátjuk- Ő is tudhatja, hogy nincs az a bíróság, amely ne úgy
                        döntene, hogy az úr... De kár a szót tovább prédálni. De igaz ni, mikor
                        betelefonáltam a főszolgabírónak, egyúttal elhoztam ezt a levelet. Egyéb nem
                        volt a postán.</p>
                    <p>Látszólag tárgyilagosan mondta ezt. Bár nem ismerte fel az írást, mégis ott
                        égett fürkésző tekintete a Márta arcán és amikor azt látta, hogy szájszélei
                        megremegnek egy ki nem mondott szótól és keze el nem titkolható mohósággal
                        kap a levél után, rögtön feltámadt benne a soha el nem csituló gyanú:</p>
                    <p>- Szabad tudnom, hogy ki írta? - És marka máris a borítékra zárult.</p>
                    <p>- Hogy tudjam mielőtt láttam? - füllentette Márta, hogy felindulását
                        leplezze. Férje azonban, míg a levelet tartó kezét háta mögé tette,
                        kellemetlen hangon tréfálkozott:</p>
                    <p>- Úgy hiszem, nagyon is jól tudja, hogy gyüjteménye egy ikerlélek-levéllel
                        fog gazdagodni.</p>
                    <p>A fiatalasszony őszinte meglepetéssel nézett szemébe.</p>
                    <p>- Gyüjteményem? De hiszen a maga kívánságára elégettem...</p>
                    <p>- Elégette?... Igazán elégette?...</p>
                    <p>Márta szobájába rohant és az aranyszelencét kihozva onnan, kinyitva férje elé
                        tartotta:</p>
                    <p>- Láthatja.</p>
                    <p>Rombay, talán mert még mindig rosszkedvű volt a Pöndör-eset miatt, talán mert
                        féltékeny­sége kínozni vágyta, most vállat vonva nevetett fel és azt mondta
                        tudatos kegyetlenséggel:</p>
                    <p>- Ki biztosít engem arról, hogy ez a pernye azoknak a leveleknek a
                        maradványa?</p>
                    <p>Márta önkénytelenül visszahátrált. Mintha valami rémnek az érintésétől
                        undorodnék. Ugy érezte, hogy valami kettétörött benne. Valami, amit soha az
                        életben nem lesz hatalmában újra eggyéforrasztani. Rombay, szokása szerint,
                        máris megbánta kíméletlenségét és míg azt forgatta eszében, hogy egy új
                        ruhával vagy öt kiló Gerbeaud-val engesztelje-e ki feleségét, bűnbánó
                        kedveskedéssel kérlelte:</p>
                    <p>- No! Már megint komolyan vette a tréfámat! Ne nézzen már rám olyan
                        irtózattal... Drága kis angyalom... Sosem teszem többé. Ha mondom... Bizony
                        Isten, nem! És most fogja, babuskám, itt a levele ni!</p>
                    <p>Márta annyira szenvedett, hogy nem volt képes kényeztető szavakra mosollyal
                        felelni. Ennyit mondott csak színtelen, halk hangon:</p>
                    <p>- Ha Szentendreytől van, nyissa fel maga.</p>
                    <p>- Én?</p>
                    <p>- Igen.</p>
                    <p>S mivel látta, hogy Pál szégyenkezve mégis csak feléje nyujtja az írást,
                        szólalt meg újból:</p>
                    <p>- Nem, nem! Csak nyissa fel s olvassa el hangosan.</p>
                    <p>Rombay kényelmetlenül feszengve nyitogatta a borítékot, miután felszaggatta,
                        mégegyszer feleségéhez kínálta. Mivel az oda se nézett, kénytelen-kelletlen
                        olvasni kezdte.</p>
                    <p>Nem sok szóból állott a levél. Bizonyosan sokkal többet tépett foszlányra az,
                        aki ezt végre is a postára bízta. Csak annyi volt benne:</p>
                    <p>«Ma váltottam jegyet unokanővéremmel: Széplaky Terézzel».</p>
                    <p>Márta megimbolygott, mintha ütés érte volna.</p>
                    <p>Alig két hét multával a lapok már az esküvőről is beszámoltak.</p>
                    <p>- Mennyire sietett. Mintha ő is menekülni akart volna önmagától vagy pedig,
                        mintha az én éle­temből akarna kiszakadni mentől hamarább - sírta Márta
                        titokban, sok-sok álmatlan éjsza­káján.</p>
                    
                <milestone unit="endSubChapter" n="3"/>
                <milestone unit="startSubChapter" n="4"/>
                    <p rend="head">IV. FEJEZET.</p>
                    <p>Évek multával megint a véletlen hozta őket össze. Kora október volt. Kitárult
                        óriási gyöngy­házkagyló az ég, amelyben a budai oldal lehalkított zöldje,
                        puha szürkéje, aranyló hervadása, mind, mind egy elképzelhetetlen szépségű
                        zománcékszerré olvadt egybe.</p>
                    <p>Márta az egyik dunaparti szálló ablakából gyönyörködött a természet örök
                        csodájában. Mellette Mária könyökölt hátán lelógó hajfonattal, melyet
                        széles, fekete selyemből kötött nagy pillangócsokor tartott össze. Eleven,
                        nyakigláb süvölvény leányka lett. Ha kihúzta magát, már csaknem olyan magas,
                        mit édesanyja. De különben, még egészen fejletlen.</p>
                    <p>- Most még nem az, de szép lesz - szokta mondani anyja meggyőződéssel, ha
                        valaki feltűnő nagy szemeit, hamvas barackszínét, finom kis arcocskáját és
                        ívalakú frissgyümölcsszáját dícsérgette. Egyelőre mindez még csak egymás
                        mellett, de nem együtt fejlődött arcában. Az összhangolás varázslatát
                        négy-öt év előtt nem is várta senki. Ő legkevésbbé, aki a legjobban akkor
                        érezte magát, ha szederevéstől kéklő fogakkal, a sok hajlongástól kipirult
                        arccal és lehetőleg össze-vissza karcolt kézzel, karral, melyeket dicsekedve
                        mutogatott kétségbeesett nevelőjének, kószálhatott erdők és bozótok
                        sűrűjében vagy pedig nyargalhatott biciklijén a hódréti kert kacskaringós
                        útjain. «Copfja» ilyenkor vízszintesen úszott utána. Ruhácskája
                        angyal­redőkben lobogott erre-arra és ő, azzal az érzéssel, hogy övé a
                        világ, tökéletesen boldog volt.</p>
                    <p>Különben, anyjától örökölt szenvedéllyel bújta a könyveket. Ösztönből értette
                        meg minden felvetett kérdésnek a lényegét. Sokkal fejlettebb volt
                        észbelileg, mint testileg. Zolinak ő is rabszolgája volt. Ő talán
                        mindenkinél inkább, mert bűntudatként rögződött idegzetébe az az érzés, hogy
                        azon a szerencsétlen napon ő csalta vissza fivérét a nagy almafához, tehát a
                        láb­törésének ő volt tulajdonképpen az okozója. Most ugyanazon a gyönyörű
                        őszi délutánon, mikor a szép kilátást és a Dunán füttyöngető hajókat nézte
                        és azon örvendezett, hogy a fogorvos semmi javítanivalót nem talált
                        szájában, egészen a percnek élt s nem gondolt gyermekkorának e rettenetes
                        epizódjára. Annál kevésbbé Zoli, mert hiszen a kis áldozat boldog
                        elmélyedéssel ül a hátuk mögött és azzal a remek játékmozdonnyal babrált,
                        amit ma kapott ajándékba. Természetesen, nem valami olcsó semmiség volt az,
                        de tökéletes utánzata egy igazi mozdonynak. Minden egyes részlete pontosan
                        kidolgozva, helyére téve, hivatásának átadva. Gőzkazánja fűthető, fütyülő
                        szelepjei, finom emeltyűi kifogástalanok. Szóval, amilyen egy mérnöknek
                        készülő kis elsős gimnázista valóra vált álma. Már kisdiák lett a Hódréthy
                        Márta fiából. Igaz, hogy csak magántanuló, mert szülei nem bírták magukat
                        rávenni, hogy nyilvános iskolába adják, ahol valószínűleg társainak
                        kegyetlen gúnyolódásainak a sortüzében állna folytonosan. Hiszen mindezideig
                        hiába volt minden költség, minden igyekezet, minden biztatás. A
                        rosszulforrasztott csont megmerevítette ballábát, úgyhogy a különben
                        pompásan fejlett gyerek sajátszerű, betegbogárjárással tolta magát előre. Ő
                        maga alig vette ezt észre, mert mozgásában nem akadályozta. Futott, úszott,
                        tornászott, csak lóra ülni járt némi nehéz­séggel. De ennek titokban még
                        örült is, mert minden állattól idegenkedett, legkivált a lótól. A kutyát,
                        macskát, madarat ma is szerette kínozni, ha észrevétlenül tehette.
                        Szüleinek, nővéré­nek és az egész háznépnek zsarnoka volt. De azt is csak ő
                        tudta. Pált és Mártát vakká és süketté tette az a soha nem enyhülő fájdalom,
                        hogy fiúk nyomorék maradt. Minden rossza­sá­gát érzelgősen annak a
                        szerencsétlenségnek rovására írták. Zoli régen tisztában volt mindezzel és
                        úgy játszott környezete szívén, mint egy klaviatúrán. Ám jellemző volt reá
                        nézve, hogy most már nagyon ritkán játszott azon viharos durban. Persze
                        azért nem, mert az mégis csak veszedelmesen közel sodorhatta őt magát a
                        büntetéshez, sőt, ha apját rosszkedvében érte, még a veréshez is. Sokkal
                        célszerűbbnek bizonyult tehát a moll hangok pengetése, mert annak a hangja
                        mindig könnyekbe fullasztotta a szülői szigort. Önzésből volt gyöngéd.
                        Önzésből hízelgő. Önzésből a legjobb tanuló. Húga első nevelőnőjének azért
                        kellett Hódrétről eltávozni, azzal bőszítette magára az elfogult nagymamát,
                        hogy bálványozott kis «mártírjáról» azt merte mondani hazájának kifejező
                        nyelvén: in all my life I newer saw such an egocentric boy as Zoli! Ami
                        magyarul körülbelül azt jelenti, hogy «soha életemben nem láttam Zolinál
                        önösebb kis fiút».</p>
                    <p>Márta is tudott e kijelentésről és tudatalatti érzéseibe elűzhetetlenül
                        befészkelődött az. De most, rövid budapesti léte alatt, ezer más
                        foglalkoztatta. Kivált a lakáskeresés, ami szeren­csésen megoldódott, éppen
                        ma reggel. Ezelőtt egy pár órával ismét a professzornál voltak, mint minden
                        évben kétszer és ismét új reményt merített, egy Németországban kitalált
                        bőrfűző létezéséből. A kisfiúról természetesen mindjárt pontos mértéket is
                        vettek. Most pedig a nap további programját beszélte meg Zolival, Máriát nem
                        is jutott eszébe a vitába vonni, úgyis tudta, hogy bármint határoznak is,
                        leánya mindennek nagyon fog örülni.</p>
                    <p>- Válassz - mondta tehát Zolinak, szép szőke fejét keze közé fogva. -
                        Válassz. Állatkert vagy Gerbaud?</p>
                    <p>A kisfiú hamar készen volt a felelettel:</p>
                    <p>- Gerbeaud és utána cirkusz.</p>
                    <p>- Lehet mind három, ha nagyon szépen kérsz, - nevetett anyja, mialatt
                        csókokkal zárta le a felcsillanó szemeket.</p>
                    <p>Zoli, bár nagyon únta ezt, mégis tűrte egy darabig, de aztán kiszabadítva
                        magát, a követke­zőket jelentette ki:</p>
                    <p>- Az a sok ostoba állat igazán nem érdekel.</p>
                    <p>- A cirkuszban is állatok vannak, - figyelmeztette Mária csodálkozva. Örömtől
                        rikácsoló, éles gyermekhangon ütődött az anyja szívébe a még megdöbbentőbb
                        magyarázat.</p>
                    <p>- De ott vannak ám bohócok is, akiket pofoznak!</p>
                    <p>- Zolti?! - szólt fiára Márta, szelíd korholással. - Zolti?! - De nem volt
                        elég ereje ahhoz, hogy a mai nap jó hangulatát további szigorral rontsa.</p>
                    <p>Pár perccel az előadás előtt érkeztek a cirkuszba. Rombay még nem volt ott és
                        ők egy félig világított nézőtér keskeny lépcsőjén botorkáltak páholyukhoz. A
                        mellettük lévőben három sötét árnyék mozgott. Márta a tétlenség
                        érdeklődésével igyekezett az arcukat kivenni, de nem sikerült. Újabb
                        szomszédok érkezése feledtette az elsőket. Csak akkor szakadt reá
                        megren­dülése, amikor a hirtelen fellobbant gáz világítása Szentendreyre
                        esett. Abban a pillanatban látta meg Mártát ő is és fejét meghajtva köszönt.
                        Márta konvencionális biccenéssel fogadta, mire Szentendreyt fia és felesége,
                        Mártát pedig gyermekei kezdték ostromolni kiváncsi suttogással. Ki az? Kinek
                        köszöntél? Ki az...</p>
                    <p>A bemutatkozás nem volt elkerülhető. Előbb Ádám jött át a páholy nyílásáig és
                        onnan örvendezett a nem remélt viszontlátásnak. Majd kezével az ő páholya
                        felé mutatva hango­sabban mondta:</p>
                    <p>- Nagyságos asszonyom, engedje meg, hogy feleségemet bemutassam. Teréz
                        kérlek, Rombay Pálné őnagysága... Ez pedig a fiam.</p>
                    <p>Márta ismét köszönt és gyermekeire mutatott:</p>
                    <p>- Fiam Zoltán és leányom, Mária.</p>
                    <p>Szentendrey egy nyurga fiút fordított vállánál fogva a kisleány felé:</p>
                    <p>- Ez pedig a fiam.</p>
                    <p>A gyerekek kissé megilletődve pislogtak át egymásra. Szentendrey Péter
                        tizennyolc évének toronymagasságából kegyeskedett egy gyámolító pillantással
                        tudomásul venni azt a hosszú, vékony, süvölvény leánykát, nemkülönben némi
                        undorral a szőke kisfiút. Ezalatt Márta Szentendreynével váltott pár
                        barátságos szót. De a bebukfencező bohócok hangos rikácsolása lehetetlenné
                        tette a további társalgást.</p>
                    <p>Az első szám végefelé megérkezett Rombay. Ő ült legközelebb Szentendreyhez s
                        bár nem gyanította kilétét, érdeklődéssel sandított át a szomszédba.</p>
                    <p>Megtetszettek neki, kivált az asszony, akinek korán őszült haja volt és nagy
                        barna szemei, melyekkel még most is kérdően nézett a világba, mint a
                        gyereklányok szoktak.</p>
                    <p>Most már Pál érintette könyökkel a feleségét.</p>
                    <p>- Nem tudod, kik ezek?</p>
                    <p>Márta fejével intett, hogy tudja. Amint kiürült a porond, rögtön átsúgta a
                        változhatatlan formulát:</p>
                    <p>- Kedves Teréz, engedd meg, hogy férjemet bemutassam. Pál, kérlek,
                        Szentendrey Ádám.</p>
                    <p>Rombay meglepetve, talán titkos gyanakvással is nézett egyikről a másikra, de
                        valahogy, rögtön felengedett merevsége és ő is melegen szorította a feléje
                        tartott kezet. Az a fiatal­asszony ott a szomszéd ülésen olyan nyugodt volt
                        és olyan nagyon rokonszenves.</p>
                    <p>- Nem, nem. Ettől a mai Szentendreytől nincs már mit félnie.</p>
                    <p>Ez a meghatározás olyan jókedvre derítette, hogy a legközelebbi szünet alatt
                        ő indítványozta:</p>
                    <p>- Jöjjön át a fiad ide, a mi gyermekeinkhez, mi pedig átülünk hozzátok, ha a
                        méltóságos asszonynak nincs ellene kifogása.</p>
                    <p>- Nincs. Már hogy is volna?! Persze, hogy a gyermekek jobban fognak mulatni.
                        Csak ismer­kedjenek meg. Majd a nagy szünet alatt megmutatom nekik az
                        istállókat.</p>
                    <p>- Mit, Zoltánkám - kérdezte Rombay - te nem akarsz a lovakhoz menni? Nem baj.
                        Veszek neked helyette valamit. Kucséber, vagy cukrász? Jó, hát legyen
                        cukrász. Ide, ide.</p>
                    <p>A három gyerek úgy ült ott a három páholyszéken, mint a vádlottak padján.
                        Szégyenlősen, némán, meghatva, megijedve, de kíváncsian. Péter lelkéből
                        lenézte a két éretlent, Mária irígykedve sandított arra az ezüst kacsafejre,
                        mely a fiatal Szentendrey sétabotjának a tetején pompázott. Addig-addig
                        nézte, míg a keze önkénytelen utánanyúlt. Péter rögtön egy Lajos korabeli
                        márki előkelőségével kínálta azt feléje és íme, csoda történt, mert amikor
                        Mária ujjai összecsukódtak felette, az ezüst kacsafej hangosan hápogni
                        kezdett... Egy pillanatnyi ijedtség, aztán jóízű nevetés támadt nemcsak a
                        három gyermek ajkáról, de visszhangképpen az egész környéken. Ez a hápogás
                        alaposan megtörte a jeget. Mária feje a Péter fejével csaknem összeért, mert
                        a lány nagy érdeklődéssel tanulta a módját, hogyan kell azt az állatot
                        megszó­lal­tatni, bár - kényszerűségből - most már elővigyázóbb lett,
                        úgyhogy a kacsa nagyokat tátogott ugyan, de nem hápogott.</p>
                    <p>Péter megkérdezte:</p>
                    <p>- Először van cirkuszban?</p>
                    <p>Mire Mária elgondolkozva, titkos számítással billentett ujjával az ajkán
                        végig és nyugodtan felelte:</p>
                    <p>- Nem először. Ötödször...</p>
                    <p>- Ilyen sokszor és mégis emlékszik?</p>
                    <p>- Hogyne.. Ahány foghúzás, annyi cirkusz. Csak nem tudtam rögtön, hogy mennyi
                        is, mert már mind kinőtt újra.</p>
                    <p>Zoli sem akart kimaradni a sok nevetésből, ezért szőke fejét a két barnához
                        hajtva, fesztelen társalgási hangon alkalmatlankodott.</p>
                    <p>- Én mérnök leszek. Hát te?</p>
                    <p>Sohasem jutott még csak eszébe se, hogy ne magáról beszéljen.</p>
                    <p>Előadás után a gyermekeket ki-ki hazakísérte szállodájába, aztán a szülők
                        újra összejöttek egy vacsorázóhelyen. Márta beszélt, mosolygott, zenét
                        hallgatott, dicsérte, evett, figyelt a Szent­endrey­né jótanácsára, aki arra
                        oktatta, hogy «tudod, édesem, nem is lehet jó a bécsiszelet, ha a tojás
                        fehérje helyett nem tejet kevernek a sárgához és na igen, a prézlit
                        selyemszitán kell át­ereszteni, különben darabos marad. Olyan, mint ez.
                        Ehetetlen.»</p>
                    <p>De mindezalatt is Márta csak Szentendreyt látta, akinek viszont Pál
                        búzaárakról suttog és a Rákóczi hízott sertéseiről tart előadást.</p>
                    <p>Álomban jár most? Varázslat alatt van? Miért ilyen az élet? Ilyen
                        aprópénzreváltó? Ilyen hamvatletörlője mindennek, amit az ember szépnek,
                        nagynak, emberfelettinek látott képzele­tében, hosszú éveken át?</p>
                    <p>Ő és Szentendrey! Mennyi küzdés. Mennyi szenvedés. Mennyi lemondás és mind
                        ennek mennyi szárnyakat adó kristálytiszta elgondolása. És most, itt ülnek
                        egymás mellett, de nem kettesben, hanem négyen és illedelmes semmiségekkel
                        untatják egymást.</p>
                    <p>Mennyivel szebb lett volna nem találkozni újra. Hiszen így ismét diadalt
                        aratott a hétköznap a vasárnapon, így útkövezetté kockázódik sziklák magasa.
                        Szentendrey és ő alig váltottak pár szót a vacsoránál. Márta többet
                        foglalkozott annak feleségével. Hétköznap az is. Csacsogó, jelentéktelen.
                        Otthona ragyogó tiszta lehet s mégis, szürkén unalmas. Könyvespolcán
                        leg­feljebb pár német és francia regény. Nevelőintézeti emlékek, amelyeket
                        azóta sem nyitott ki senki. - Miért vette el? - csodálkozott magában Márta.
                        Pedig nagyon jól tudta, hogy miért.</p>
                    <p>Reggel Mária kopogtatott be hozzá hosszú hálóingben, jobbról is balról is
                        egy-egy nem nagyon vastag, de annál mulatságosabb hajfonattal, melyek
                        felkunkorodó gácsérfarkban végződtek. Ezt viszont egész vékony, kegyetlenül
                        megszorított kis selyemmadzagok védték a kibomlástól.</p>
                    <p>- Miért rózsaszín az egyik, míg a másik kék? - nevetett Márta rájuk
                        mutatva.</p>
                    <p>- Nini, igaz! - sandított végig rajtuk Mária. - Nem is vettem észre. Milyen
                        remek volt az a cirkusz - lelkesedett és sietett anyja mellé bújni a paplan
                        alá, hogy hirtelen elpirulását elrejthesse. Anyja úgy tett, mintha tényleg
                        nem vette volna azt észre és nem volt Szentendrey Péterről szó sem közöttük,
                        bár mind a ketten tudták egymásról, hogy őrája gondolnak.</p>
                    <p>Mennyivel tovább haladt az életóra mutatója tegnap este óta!</p>
                    <p>*</p>
                    <p>Márta öltözködés alatt hosszabban nézte magát a tükörben mint szokta. -
                        Különös! Idestova negyvenéves leszek és sem egy szál ősz haj, sem egyetlen
                        ránc - állapította meg minden különösebb öröm nélkül. Azon a napon fürkésző
                        tekintete nem csupán saját arcát tanulmá­nyozta, hanem férjéét is és
                        megdöbbenve látta meg, hogy mi mindent véstek abba a hajdan csinos arcba az
                        elmúlt esztendők. S mi mindent letöröltek. Mindenekelőtt hajának
                        holló­feketeségét. Ezt most a vasderes jelző illette csupán. De még mindig
                        sűrűn meredt annak minden ég felé meredő szála, mert az oldalt választását
                        régesrég abbahagyta. Minek fésűt is használni, mikor a kefe is megteszi?
                        Bajuszát angolosan rövidre nyírva hordta, ennek drót­sörtéi alatt a duzzadt,
                        érzéki száj sötétvöröse önkénytelenül az akvárium kövein megpillantott
                        valamelyes lassúmozgású tengeralatti állatot juttatta az ember eszébe. Szeme
                        körül tett leg­nagyobb pusztítást az idő. A régi villogó, hetyke nézést ma
                        nehéz szemhéjjak alól gyanakvó, oldalvást vizslantó, örökké fürkészni látszó
                        tekintet váltotta fel s a szem alatt a vizenyősen puffadt táskák idősebbnek
                        tüntették fel őt koránál. A szemek sarkán pókhálósodó vékony vonalak,
                        ráncok, mélyedések összevisszasága sokat árultak el igazi lényéből.
                        Külsőségekben is sokban változott.</p>
                    <p>A régi parlagias mokányberciségek, melyeket hajdan még Berlinben is fennen
                        fitogtatott - tetszelgésből? magyar gőgből? - lassan-lassan lekoptak róla.
                        Most már nagyon sokat adott arra, hogy öltözékében is előkelőnek lássék.
                        Csak kiszólásai maradtak még mindig «mulat­ságosan originálisak», ahogy a
                        klubokban mondták. De újabban leginkább honfibúval telt örök gáncsolások
                        jellemezték beszédét. Mindent megszólt, amit a kormány tett, vagy nem tett.
                        - Mert én rebellisnek születtem - bizonykodott erélyesen, amikor csak
                        tehette. Különösen a közmorál laza mivolta ragadta minduntalan éles
                        bírálatra és szörnyűködésre. Mert ezen a téren szigorú volt a
                        kegyetlenségig. - Hová jutnánk, ha az a sok huncut tolvaj meg nem kapná,
                        amit kiérdemel? - szónokolt a kaszinóban, még ha a legizgatóbb ferbli járta
                        is. Olyan sokszor és olyan hevesen nyilatkozott így, míg elérte amire
                        vágyott, sokszor kikérték véleményét a legkomolyabb politikusok is. Az
                        utolsó képviselőválasztásnál aztán úgyszólván ölébe esett a mandátum.
                        Természetesen - kormánypárti.</p>
                    <p>Bikaegészségét híven megőrizte. Talán azért is, mert évek óta nem nyúlt
                        italhoz. - Az én esetem ásványvíz - dicsekedett. A kártya sem vonzotta,
                        ahogy régen, bár ha nekikezdett, némelykor kétszer huszonnégy óra sem volt
                        sok neki. De mindig csak komoly, nagy partikban vett részt. Legendaszerű
                        volt úri nyugalma, előzékenysége és hűvös önfegyelme.</p>
                    <p>Attól kezdve, hogy bekerült a parlamentbe, még jobban ügyelt beszédére,
                        modorára, mert azt ambicionálta, hogy első tekintetre úrnak lássék. - És ha
                        jól vesszük, tulajdonképpen úr volt az ükapám is - terjesztette tréfa örve
                        alatt és nagyokat nevetett hozzá. Tényleg sikerült is a kamarási próbát
                        összeállíttatnia és teljes joggal várhatta a kinevezési okmány megérkezését.
                        - Mert hisz azért, hogy a nagyapámnak még brassói kék posztóból volt a
                        pitykés «mándlija» és a - szorosan testhez álló - nadrágja, ami viszont a
                        terebélyes hasán a szétrobbanásig feszült dinnyeidények délutánjain és hogy
                        azoknak a dinnyéknek leves, ragacsos cikkeit a bicskája hegyére szúrva vitte
                        a szájához, azért éppen úgy vigyázott arra, hogy gyermekeinek leendő anyját
                        kutyabőrármális tulajdonosától kérje feleségül, mint ahogy ő előtte az ő
                        apja, a nagy­apja és ükapja vigyázott. - Még egy jó szokást is tanult Rombay
                        Pál, egy tüneményes szeren­csével mindig felfelébukó volt főispántól, akit
                        egy újabb kinevezése napján őszintéskedő jókedvében talált.</p>
                    <p>- Csak azzal a nővel légy goromba, sőt brutális, komám, akire vágyol. A
                        többit, mindazokat, ha fiatal, ha vén, akikhez egy idegszállal sem vonzódsz,
                        tartsd magadtól távol: a legnagyobb, kézcsókoló, hízelgő, lelkesedő örök
                        hódolattal. Bevált recept. Igaz ni, még egyet: bókot csak a legvégső esetben
                        vágj a fejükhöz, mert az ma már olyan rossz hírben áll náluk, mint nálunk a
                        záptojás.</p>
                    <p>Rombay megköszönte a jótanácsot és azóta ő a miniszterek és a legfelső
                        hivatalokat betöltő méltóságosok feleségeinek, nagynénjeinek és anyósainak a
                        kedvence.</p>
                    <p>- Nem csoda, ha itt is, másutt is mindig szerencséje van, hiszen olyannak
                        képzelem az agyát, mint egy számológépet, - mondta róla egyszer az országos
                        kaszinóban Kosztka Emil, pedig ő értett hozzá.</p>
                    <p>- Az már igaz, hogy tanulhatunk tőle! - hagyta rá Cséry Lajos, pedig ő is
                        értett hozzá.</p>
                    <p>Ügyei jól mentek.</p>
                    <p>Voltak ugyan némi zökkenések, mint mikor Rákóczi Elemér túlsok szerb disznót
                        csempészett át a határon, Rombay szószerint a börtön kapujából húzkodta őt
                        vissza. Éppen nagy befolyása következtében. De a nyereség olyan óriási volt,
                        hogy megérte azt a párheti vértizzadást. Nagyon megérte.</p>
                    <p>Márta mit szólt mindehhez? Mit tudott? Mit látott? Férjének sötétben
                        csúszó-mászó ügyeiről semmit. Ha ugyan azt az örökös bizonytalanságot, rossz
                        előérzeteket, melyeket vele szemben sohasem tudott legtitkosabb énjéből
                        kiküszöbölni, semminek lehet nevezni. Mert bár sok mindennek lekoptatták az
                        együtt átélt évek az élét, Márta még mindig valamelyes bizalmatlan érzéssel
                        ébredt a legnyugodalmasabbnak látszó reggelen s azzal feküdt le a
                        legvidámabban eltöltött nap után is.</p>
                    <p>Pedig ma már sok mindent nézett közömbösen, ami hajdan gyötörte. Különösen
                        Szentendrey házassága óta, hisz azóta fogadta el az életet lázadás nélkül,
                        mint ahogy a vak elfogadja vak­ságát, az első idők vergődése után. Mert
                        addig, akárhogy tagadta maga előtt, mégis élt benne a remény, hogy hátha
                        változhat a sorsa. Nem is ment el odáig, ahol a mikéntre valamelyes
                        feleletet lelhetett volna. De abban az időben megesett az vele néha, amikor
                        férje kényszerítő ölelésében vonaglott, hogy átengedte magát lehet beteges,
                        de lehet, hogy önvédelmet kereső elképzelésével annak a kéjes érzésnek, hogy
                        nem Rombay Pálnak, hanem annak a másiknak a karjai között van, akit szeret.
                        Ilyenkor lehullott egyéniségéről későbbi korok etikája, hogy az ősi,
                        ösztönszerű, kiválasztási gerjedelmek uralkodjanak rajta elemi erővel. Csak
                        amikor egy-egy ilyen lázparoxizmusa után a férje meglepett, hálálkodó
                        suttogását hallotta, tért magához irtózatos önmegvetéssel, ám Szentendrey
                        után még jobban sóvárogva, mint azelőtt.</p>
                    <p>De már ennek is vége. Az a gondolat, hogy Ádám kényszer nélkül megelégszik
                        mással, még ezekből a reggelre már csalásnak, bűnnek minősített boldogító
                        önfeledtségeiből is kigyógyí­totta. Rombay, aki sehogy sem értette
                        viselkedését, sértődötten zsémbelődött és hogy vissza­vezesse «a helyes
                        útra», egy egész könyvtárra való, eddig soha el sem képzelt rajzú, szövegű
                        könyvvel rakta tele Márta hálószobájának asztalát. De amikor belátta, hogy
                        ez sem használ, újra kárpótlást keresett és talált. Ebben képviselői mivolta
                        nagy segítségére volt, mert mindig megvolt a kitűnő alibi pártkonferenciák,
                        gyűlések, tárgyalások és egyebek címén.</p>
                    <p>Rombay képviselősége, de talán még inkább a gyermekek neveltetésének
                        problémája végre is meggyőzték Mártát, hogy célszerű lesz Budapestre
                        költözni néhány évre és csak annyi időt Hódréten tölteni, amennyit az
                        iskolák megengednek. Röviddel azután tehát, hogy azon az emlékezetes estén
                        Szentendreyékkel összetalálkoztak, nagy bútorkocsik érkeztek egy szép
                        dunaparti ház elé, ahol Márta már várt reájuk, hogy szokott erélyével,
                        ügyességével és ízlésé­vel egy rosszul tervezett budapesti bérlakásban szép,
                        kényelmes otthont varázsoljon. Nagy unszolására anyja is velük jött.</p>
                    <p>- Csak pár hétre, gyermekek. Az első madárcsibbenés már otthon fog találni és
                        annak az is a rendje. Fiatalok a fiatalokkal, öregek az öregekkel.</p>
                    <p>- De kik azok az öregek a te esetedben, mamikóm? - nevetett Márta, mire nem
                        várt elmélá­zással jött a felelet:</p>
                    <p>- Kik? Hát az emlékeim.</p>
                    <p>Aztán a Márta kérdő tekintetére fáradt, fogatlan szájból gyermekes
                        selypítéssel válaszolt:</p>
                    <p>- Azok a szép, szép emlékeim!... Amikor fiatal voltam... Amikor apád meg én
                        úgy szerettük egymást, ahogyan ti mai fiatalok soha, de soha nem tudtok
                        szeretni!... Amikor te pici voltál... Apád haza-hazajött és én rögtön
                        megbocsátottam neki, amiért olyan soká távolmaradt tőlünk. De rögtön. Mert
                        tudod, kisleányom, nem volt a mi házasságunk rossz. Sőt nagyon is jó volt!
                        Most, hogy visszaemlékezem, jólesik az a tudat, hogy alig volt valaha
                        egy-két rossz szó közöttünk!... Alig!...</p>
                    <p>Márta gyengéden cirógatta anyja fejét, mialatt irígykedve elgondolta, hogy:
                        De boldog is! De irígylendő boldog az, akinek emlékezete megszépíti a
                        multat!</p>
                    <p>Az első madárcsibbenésre Hódréthy Lénárdné csakugyan visszatért Hódrétre, de
                        nem ahogy vélték.</p>
                    <p>A szokatlan vízparti tél, gyakori ködével, északról sivító, csontig metsző
                        szelével torkon­ragadta a görnyedt járású, sok ujjnyival kisebbre
                        töpörödött, idős úriasszonyt és könyörtelenül kiszólította az
                        árnyékvilágból. Márta árvábbnak érezte magát most, mintha kora ifjúságában
                        érte volna e csapás, akkor, amikor a magát kereső egyéniség telve van
                        lázadással, követe­lődzéssel, önsajnálattal, türelmetlenséggel, dacos
                        megnemértéssel.</p>
                    <p>Ma már azt érezte, hogy eggyel kevesebben vannak körülötte, akiknek szüksége
                        lehet az ő gon­doskodására, becézésére, önfeláldozására és ez nagyban
                        hozzájárult őszinte mély gyászá­hoz.</p>
                    <p>Ott ült férjével a ravatalos szoba mellett, ahol a szomorú jelentések
                        címzésével foglalkoztak. Márta tollbamondta a neveket. Pál gyors kézzel írta
                        azokat. Már egy nagy halom feketekeretes nyomtatvány halmozódott előttük,
                        amikor Rombay írásáról átnézve, megkérdezte:</p>
                    <p>- Szentendreyéknek küldesz?</p>
                    <p>- Ha akarod - felelte Márta.</p>
                    <p>- Miért ne? Megszerettem őket. Egészen rendes emberek. Mi? Tehát? - és
                        felemelt tollal várta a diktálást. Márta lassan ejtett ki minden szót:
                        Méltóságos Szentendrey Ádám úrnak Boglár­kő. Tolna megye.</p>
                    <p>- Igazán? Tolna megye, nem is tudtam! - mormolta Rombay, de érezni lehetett
                        hangján, hogy oda sem gondolt.</p>
                    <p>A végnélküli temetési szertartás után a gyászoló család Hódrétről visszatért
                        Budapestre. Márta órákat barangolt a budai hegyekben. Egyetlen fekete vonal,
                        a sok tarkaság között, mely felett javában nyargalászott már a tavasz.
                        Szélostorral hajtván, napsugárgyeplőkkel vezetvén virágos kvadrigájának
                        örökké fiatal szárnyaslovait, melyeknek neve, ki nem tudja régen, világ
                        kezdete óta? az, hogy Hang, Szín, Illat, Forma. Jó volt a közelben tudni
                        valamennyit.</p>
                    
                <milestone unit="endSubChapter" n="4"/>
                <milestone unit="startSubChapter" n="5"/>
                    <p rend="head">V. FEJEZET.</p>
                    <p>A sok részvétírás között, mely asztalán várta, ott volt a Szentendrey Ádám és
                        Teréz aláírása is. Vállatvonva olvasta. Odatette azt is, ahol a többi
                        sárgulni fog ezután. De még meg sem írta a köszönetét érte, mikor megszólalt
                        a telefon:</p>
                    <p>- Feljöttünk pár napra - hallotta a Szentendreyné hangját. - Ha megengednéd,
                        elmennénk hozzátok, hogy szóval is kifejezzük őszinte részvétünket.</p>
                    <p>- Hogyne, nagyon hálásan köszönöm, édes Teréz. Ma délután itthon leszek.
                        Várlak.</p>
                    <p>És most ott ült szép kis könyvtárszobájában és igyekezett magával elhitetni,
                        hogy cseppet sem izgatott.</p>
                    <p>Teréz egyedül jött.</p>
                    <p>- Ádám csak később lehet itt - magyarázta. Márta rögtön beismerte magában,
                        hogy Teréz sokkal vonzóbb most, mint első találkozásuk alkalmával. Sokat
                        engedett tartózkodásából, közvetlensége meleg volt és szívhez símuló.</p>
                    <p>- Sokat tudok rólad és nagyon-nagyon vágytalak megismerni, - csevegett a
                        fiatal asszony.</p>
                    <p>- Kitől hallottál létezésemről?</p>
                    <p>- Hát nagynénémtől, Zergesdy Liviától. Úgy gondolom, egyszer férjem is
                        beszélt rólad előttem, éppen a nénivel.</p>
                    <p>- Úgy? De mondd csak - sietett Márta elterelni a társalgást. - Gyakran látod
                        az öreg Livia grófnőt?</p>
                    <p>- Most már nem, de férjhezmenetelem előtt nála laktam. Igen. Tudod, szüleim
                        halála után kényszerítve voltam...</p>
                    <p>- Értem. Engem úgy érdekel ő. Mondd csak, hány éves az öreg?</p>
                    <p>- Nyolcvannyolc.</p>
                    <p>- Még mindig festi magát?</p>
                    <p>- Dehogy. Ma egészen viaszsárga, arca, keze, mindene. A feje reszket, a keze
                        átlátszó és az is reszket. Az alakja pici, járása botratámaszkodó tipegés
                        csupán. Szája egy halvány csík és semmi más. Mint az éjjeli viola nappal
                        vagy ilyesmi. De keskeny, finom metszésű sasorra és gyönyörű, nedves fénnyel
                        belülről világító két nagy szürkészöld szeme még ma is mutatja, hogy milyen
                        szép lehetett.</p>
                    <p>- És észbelileg? - érdeklődött Márta, akinek gondolata akaratán kívül
                        Franzensbadon járt, sok-sok elcsitult emléket keltegetve.</p>
                    <p>- Észbelileg? Hisz ez az éppen. Semmi sem érdekli, csak a szerelem.</p>
                    <p>- Ó, az nem új dolog nála.</p>
                    <p>- Csakhogy régen kizáróan a saját szerelmi ügyei érdekelték, ma pedig a
                        másoké.</p>
                    <p>- De hiszen ez szép és kedves.</p>
                    <p>- Várj csak. Szegény kis öregemnek ma már az a rögeszméje, hogy ki kell
                        pusztítani a szerel­met a világból. Igen, igen! Kipusztítani!</p>
                    <p>- Hihetetlen! A gramofon?</p>
                    <p>- Néma.</p>
                    <p>- Levelei?</p>
                    <p>- Elégette valamennyit. Mondom neked... Ám amióta - hogy úgymondjam - a saját
                        szerelmi emlékeivel szemben megsüketült, értsd meg, nem tűri a másokét sem.
                        Megy utána, kiszag­lássza, kifürkészi és aztán: hajrá! Szóval. Pénzzel.
                        Fenyegetéssel. Ellene! Ellene! Mindannak, ami szerelem.</p>
                    <p>- És sikerül?</p>
                    <p>- Nagynéha. Ilyenkor boldog. Magába száll. Csillog a szeme.</p>
                    <p>- Szörnyű! Olyan lehet, mint, mint valami ismeretlen vallás főpapnője, aki
                        emberszíveket éget el rettenetes istene oltárán... Igaz?...</p>
                    <p>- Körülbelül. Csakhogy szerencsére, igazi szíveket alig-alig kap kézhez. Mert
                        becsapják az öreget lépten-nyomon. Csak az a baj, hogy Livia néni a maga
                        otthonában, maga végzi a detektívkedést.</p>
                    <p>- Igazán? De mulatságos! - nevetett Márta. Teréz szintén vele nevetett, de
                        aztán, elkomo­lyodva folytatta:</p>
                    <p>- Ha az én helyemben lettél volna, cseppet sem neveznéd ezt
                        mulatságosnak.</p>
                    <p>- Te szegény kis törékeny virág! Miért tűrted? - És meleg ölelő kar fonódott
                        a hévvel beszé­lőnek derekára. Teréz halkan nevetett, de nem felelt.</p>
                    <p>- Bocsáss meg... Értem... Mondd csak tovább csodabogár Livia grófnő
                        furcsaságait. Hiszen most már te is nevethetsz rajtuk.</p>
                    <p>- Sőt, hálás vagyok irántuk. Nélkülük ma is ott ülnék Zergesden és
                        rakosgatnám el télire a néném paradicsomalmáit, Ádámra pedig csak
                        gondolhatnék, mint a többi unokafivéremre, akik mind kedves, jó fiúk és
                        akiket nagyon is szeretek, de természetesen csak testvéri szere­tettel. De
                        úgy történt, hogy egy délután Ádám átlovagolt hozzánk. Rosszkedvű volt.
                        Levert. Látszott, hogy valami nagyon-nagyon bántja. Mivel a néni a nagy
                        melegtől kimerülve bóbiskolt, mi ketten, mint két megátalkodott cinkostárs,
                        egymásra pillantva jelt adtunk és hangtalanul, mint az árnyék, kisurrantunk
                        a szobából. Ádám azonban még künn a kertben is hangtalan maradt. Én cseppet
                        sem bántam, hogy nem foglalkozik velem. De mivel meg­szoktam már azt, hogy
                        az egész rokonság az én fülembe öntse panaszait, feltűnt, hogy némán lépked
                        mellettem. Végre is - bár sosem jó kérdezősködni, de most mégis
                        rámosolyogtam és résztvevően, csak úgy találomra, odasúgtam: «elhagyott?» De
                        ő lassan a fejét rázta és egy olyan mosollyal, ami végeredményben minden
                        kedvessége mellett is azt fejezte ki, hogy: hagyj nekem békét, azt a furcsát
                        felelte:</p>
                    <p>«Rosszabb annál, nekem kell őt megmenteni saját magamtól.» Hiszed azt, hogy
                        mind a mai napig sem tudtam ennek az érthetetlen válasznak az értelmét
                        megtalálni? Megzendült az ég: - Vihar jön, menjünk vissza a nénihez. - Ahol
                        vihar vár? - kérdezte Ádám ismerve életem gombostűszúrással teletűzdelt
                        nyomorúságát.</p>
                    <p>- Csodára, a néni ez egyszer úgy tett, mintha észre se vette volna, hogy
                        három óra hosszat távol voltam, mégpedig nem egyedül.</p>
                    <p>Mivel az eső még mindig ömlött, a vacsoránál átszóltam Ádámnak:</p>
                    <p>- Nem lesz kellemes hazalovagolnod. - Mire a néni parancsolóan intézte el a
                        kérdést:</p>
                    <p>- Nem is fog. Itt alszik. Már meg is rendeltem, hogy a zöld szobát készítsék
                        el számára.</p>
                    <p>- A zöld szobát? - csodálkoztam magamban, mert az az egyetlen vendégszoba a
                        házban, amelyik az én folyosómra nyílt. Oda a legritkább esetben került
                        valaki, akkor is mindig csak nő. Persze egy szót sem szólhattam. Ádám is szó
                        nélkül csókolt nagynénjének kezet.</p>
                    <p>Reggel azonban korábban ébredtem, mint a háznép és elhatároztam, hogy
                        kiosonok a kertbe, ahol száz, meg száz madár dicsérte az Urat. Vigyázva
                        kinyitottam az ajtót, de amint a küszöb­re akartam lépni, valami szokatlan
                        állított meg. Lehajoltam: Hamu?... Jobban odanéztem, hát íme, egész küszöböm
                        és előtte a márványmozaik szélesen és egészen a szemközti falig hamuréteggel
                        bevonva! - Hamu?... Mit jelentsen ez? Sokáig tünődtem, aztán minden kétséget
                        kizáróan bizonyosnak véltem, hogy ezen a finoman szürke, bársonnyá simított
                        hamuszőnye­gen még csak egy pillangó sem szállhatna keresztül anélkül, hogy
                        nyomot ne hagyjon. De mi célból van itt? Éppen itt az én küszöböm előtt?
                        Végre is, mivel a talány talány maradt, erélyesen léptem rá és fordultam a
                        kijárat felé, vagyis éppen ellenkező irányba, mint a zöld szoba.</p>
                    <p>Nem tettem három lépést, amikor Livia néni kis lidércalakját láttam meg, a
                        hallon túli ajtó felől tipegni. Gyorsan egy függöny mellé húzódtam és
                        mozdulatlanul leselkedtem. Nem sokáig vártam. Máris ott jött nesztelen
                        nemeztalpú papucsban, a botja végén hangot tompító gumival. Orrán a
                        legvastagabb nagy pápaszeme csillogott. - Ha most meglát - cikázott át az
                        agyamon - és nem is mertem végiggondolni ezt a szörnyűséget. De nem látott
                        meg. Jött-jöddögélt, mint egy mesekönyvből kiszabadult valamelyes, lassan
                        járó, mert dolgában biztos vészalak. Jött-jöddögélt és megállt ott, ahol a
                        hamuréteg kezdődött, tehát: az ajtóm előtt. Egész kicsire kuporodott. Talán
                        le is térdepelt és pápaszemét megtoldva egy magával hozott nagyítóüveggel,
                        aprólékosan végigböngészte az egész hamuállományt. Nagyon meglephette, hogy
                        lábnyomaim a kijárat felé mutattak, az is, hogy szobám ajtaja tárva nyitva
                        volt. Egy darabig még ide-oda tipegett, nézett, tétovázott, aztán, mialatt
                        én végre rájöttem, hogy mindez miért történik - és közel voltam az ájuláshoz
                        -, neki bizonyára eszébe jutott az, hogyha én kimentem, nincs kizárva, hogy
                        Ádám is kiment. Esetleg az ablakon. Ez a gondolat mintha szárnyakat adott
                        volna neki. Még karjaival is segített magán, úgyhogy szinte fellegzett utána
                        a széles csipkeujjak kísértetszárnya, a fehéren kígyózó uszály és a
                        felkavart hamunak szürkéje. Soha nem képzelt gyorsasággal állt máris
                        unokaöccse ajtajánál és előbb botja végével, de legott annak zajütésre
                        alkalmasabb fejével, kezdte döngetni az ajtót. Szegény Ádám álmából csak
                        félig ébrendezve nyitotta fel azt.</p>
                    <p>- Livia néni? Maga itt? Mit jelent ez?</p>
                    <p>Nekem felesleges lett volna kérdezni, mert én már tudtam, hogy néném
                        fertelmes gyanusítása hintette azt a piszok hamut a küszöbömre.</p>
                    <p>Reggelizés idejére valahogy annyira összeszedtem magam, hogy a teraszra
                        mehettem. Persze, vörösre sírt szemmel és vörösen ragyogó dagadt orral.
                        Örültem, hogy senki sem volt az erkélyen, mert így tovább szipoghattam. A
                        széles kőkorlátra könyökölve néztem a kertre és egy megoldhatatlan problémát
                        forgattam agyamban: - Biztos, hogy elmegyek, de hová, hová mehetnék?...</p>
                    <p>Nem vettem észre Ádámot, aki egyszerre csak a rózsák közül nézett fel
                        reám.</p>
                    <p>- Baj van, Terike? Mi baj?</p>
                    <p>Vállat vontam és a három zsebkendő közül a még használatlan tisztát
                        keresgéltem elő.</p>
                    <p>- Gyere le - hallatszott egy La France mellől.</p>
                    <p>- Lehetetlen.</p>
                    <p>- Gyere, no. Tegnap én panaszkodtam neked, most meg várom, hogy te panaszkodj
                        nekem.</p>
                    <p>Elmosolyodtam. Mentem. De alighogy két kezem az övébe tettem, megindult a
                        nehezen visszafojtott zokogás újra.</p>
                    <p>- Terikém, látod?! - babusgatott, mint ahogy az eltörött bábuim idején már
                        oly sokszor tette.</p>
                    <p>- Minek így tönkretenni a két szép szemedet? Használsz vele magadnak?
                        Használsz? Inkább gyere, szökjünk meg a néni detektívlámpaszeme elől! Igy
                        ni. A becsületes jázminbokrok elrejtenek. Most pedig mondd el, mi bánt?...
                        Mint testvér a testvérnek.</p>
                    <p>- És én, tényleg annak vettem - vallotta Teréz. Márta rábólintott.</p>
                    <p>- Amiért is, közbe-közbe nagyokat sírva, elmeséltem neki a hajnali fájó,
                        sértő és hajlékta­lan­ságba kergető tapasztalataimat.</p>
                    <p>- Elmégy? Elhagyod? Ez mind szép - dünnyögte Ádám. - De hová?</p>
                    <p>- Budapestre. Egy szállodába.</p>
                    <p>- És azután?</p>
                    <p>- Helyszerzőhöz.</p>
                    <p>- És aztán?</p>
                    <p>- Külföldre. Felolvasónőnek, társalkodónőnek vagy útitársnak...</p>
                    <p>Ádám, mintha nem is hallott volna, soká-soká némán gondolkodott. Aztán felém
                        fordult és a szemembe nézve azt kérdezte:</p>
                    <p>- De ha már mindenáron menni akarsz valakihez, mért nem jönnél hozzám?...</p>
                    <p>- Hozzád?</p>
                    <p>- Igen... Hozzám. Igaz, hogy ez nem a legegyszerűbb. Tudod, hogy mindig
                        szívesen látlak.</p>
                    <p>- Igen. De hozzád menni nem lehet csak úgy, mint egy helyszerzőhöz...</p>
                    <p>- Ezt belátom, de azért mégis tőled függ, akarsz-e hozzám jönni -
                        feleségül?...</p>
                    <p>Kimondta. És én két kezem közé fogtam a fejét és csókoltam az arcát, a
                        szemét, a homlokát...</p>
                    <p>- ...És a száját - fejezte be Márta a mondatot, hogy legalább ne attól hallja
                        ezt, aki boldog lett ettől a csóktól.</p>
                    <p>Örült, hogy a teát hozták, mert a háziasszonyi teendők elintézése közben
                        ráért kissé meg­nyugodni.</p>
                    <p>- Boldog? - kérdezte magától a rokonszenves arcú, nagyon is sovány, izgatott
                        beszédű, fiatal asszonyt titkon figyelve. És különösen szemkifejezését vélte
                        megváltozottnak. A nehány év előtt még kérdő őztekintet most csaknem
                        betegesen mohó, örökké éhes lobogással nézett a világba.</p>
                    <p>Mintha tudatára eszmélt volna, hogy látják, sietett a régi, leányos
                        kíváncsiskodás kedves mo­solygásával körülnézni. De Mártát nem vezette ezzel
                        félre. Inkább részvétet keltegetett. Mert lám, nem érzett most már iránta
                        semmi ellenszenvet. Miért is érezne? Ami történt, annak így kellett
                        történni. Most már tudta, hogy így. De ha már úgy van minden, ahogy van,
                        miért szenvedjen az is, aki semmiről sem tehet.</p>
                    <p>- Mikor az imént beléptél, meglepett, hogy mennyivel karcsúbb vagy, mint
                        amikor először láttalak - kezdte Márta a teáscsészével vendégéhez lépve.</p>
                    <p>Teréz vállat vont:</p>
                    <p>- Keveset alszom, talán azért.</p>
                    <p>- Miért alszol keveset? Nem jó a szobád?</p>
                    <p>- Dehogy nem, kitűnő, mint Boglárkőn minden.</p>
                    <p>- És mégis?</p>
                    <p>Szentendreyné nem felelt. Márta most a süteményt kínálta.</p>
                    <p>- Említetted férjednek?</p>
                    <p>A halvány, leginkább a hóka meghatározásnak megfelelő keskeny asszonyarcot
                        egyszerre pír borította:</p>
                    <p>- Igen... Azaz nem... - hebegett Teréz és sietett mélyen lehajolni, hogy a
                        földre csúszott kis teakendőcske után keresgéljen. Márta nem faggatta. Minek
                        is? Hisz egy különös megérzés, mintha csak betűvel írta volna ki számára a
                        magyarázatot.</p>
                    <p>- Láthatod, hogy ezt a kis finom, cingár asszonykát olyan szenvedélyek
                        emésztik, amilyenek a te testedet sohasem gyötörték. Azért-e, mert ilyennek
                        vagy megalkotva? Vagy csak azért, mert Rombay Pálnak lettél a felesége és
                        nem a Szentendrey Ádámé? Nem tudhatod. De ha Teréz szerelemmel szereti
                        Ádámot - tünődött tovább - és mégsem lel kielégülést a karjai között,
                        akkor... De hiszen akkor Ádám...</p>
                    <p>Márta később nagyon szégyelte magát. De abban a percben csak a látszaton
                        tudott uralkodni, ellenben ugyanakkor a derűs nyugalom álarca alatt mindent
                        hatalmába kerítő öröme zengte, mint a harsona: de hiszen akkor Ádám nem is
                        szereti őt úgy, ahogy engem szeretett volna!</p>
                    <p>Szentendrey és Rombay együtt léptek a szobába és mindnégyen éppen olyan
                        nyugodtan itták a teát, szívták cigarettáikat, mint ugyanekkor néhány ezer
                        más fogadószobában tíz- vagy húszezer ember szerte Budapesten. Igen. Éppen
                        úgy. Mindjárt az uzsonna végeztével Rombay magyar szokás szerint rögtön
                        magának foglalta le Szentendrey társaságát. Tréfás fesztelen­séggel még
                        vissza is szólt a teázó asztalhoz:</p>
                    <p>- Tudom, hogy jobban szeretnek maguk között elbeszélgetni, hölgyeim. Mi csak
                        zavarnánk őket, úgy-e, Ádám?</p>
                    <p>- Mert ahogy említettem neked, barátom - folytatta a lépcsőn megkezdett
                        magyarázatait - már egy év óta van Bécsben a kamarási próbám és minden
                        hozzávaló okmányom. De úgy látszik, alaposan megfeneklett. Ezért gondoltam,
                        hogy te, mint régi kamarás talán meg tudnád nekem mondani, hogy ki által...
                        - és most a hangját suttogásra tompította. Márta addig se nagyon hallgatott
                        arra, mert más érdekelte. Cigarettája füstfelhőjén át inkább vendégét
                        tanulmányozta újra.</p>
                    <p>A nagy karszék és annak magas támlája, terjedelmes öle, süppedő hátpárnái nem
                        a mai ember arányaira, hanem Baváriak és Herkulesek méreteire látszottak
                        szabva lenni. Ezért csaknem gyermeknek tüntették fel azt a - nem is annyira
                        kicsi, mint szokatlanul vézna, ám feltűnően elegáns - asszonyt, aki most
                        párizsi szalonbaba módjára omlatagon, csont nélkül bízta magát a tarka
                        selymek és plüsök gyámolító puhaságaira. Arca csaknem beleveszett a háttér
                        kávé-, mogyoró- és sárgásrózsaszín árnyalataiban tartott hímzéseibe. Csak a
                        két sötétbarna szeme lobogott, lángolt, amint férjének minden mozdulatát
                        követte azzal az éhes, sóvárgó, alamizs­náért könyörgő tekintetével:</p>
                    <p>- Megeszi a szemével! Szegényke... - kommentálta Márta és olyan
                        gyámoltalannak, harc­képtelennek látta, hogy még irígy sem tudott reá
                        lenni.</p>
                    <p>Egyszerre erős köhögési roham lepte meg a fiatal asszonyt. Férje aggódva
                        sietett hozzá.</p>
                    <p>- Látja, Terikém!... Miért cigarettázik? - korholta gyengéden. - Hányszor
                        kértem, hogy ne tegye!... - majd Mártához fordult:</p>
                    <p>- Legyen segítségemre, kérem!... Talán önre jobban fog hallgatni, mint reám.
                        De előre mondom, nem lesz könnyű a dolga, mert ez egy nagyon makacs kis nő
                        ám! - És újra Terézre mosolygott.</p>
                    
                <milestone unit="endSubChapter" n="5"/>
                <milestone unit="startSubChapter" n="6"/>
                    <p rend="head">VI. FEJEZET.</p>
                    <p>Ettől a naptól kezdve sokat látták egymást. Teri beteg lett. - Bronchytis -
                        állapították meg az orvosok. Márta, aki órákig ült az ágya mellett, már
                        akkor gyanút fogott, hogy hátha valami ennél is komolyabb lappang a
                        háttérben. Hideg idő volt. Késői fagyok lehetőségét sírták a magyar gazdák.
                        Veszedelmesnek látszott egy nagybetegnél arra várni, hogy majd csak rásüt a
                        nap és akkor jó lesz minden.</p>
                    <p>- Vigye a Rivierára - tanácsolta Márta, egyedül a Teri javára gondolva, de
                        Ádám olyan ijedt vagy sértett mozdulattal hárította el ennek a tervnek még a
                        gondolatát is, mintha Rombayné legalább is azt indítványozta volna, hogy
                        változtassa sivataggá a boglárkői kertet. Lehet, ez volt az oka, hogy Márta
                        előbb egy nagy virágcsokornak az átrendezését találta fontosabbnak és csak
                        aztán szólalt meg újra:</p>
                    <p>- Talán még nem késő St. Moritz?...</p>
                    <p>- Március vége ott sem az, ami Terinek kellene. De van más baj is. Ha
                        bevárjuk a nyarat, az összeesik Péter szünidejével.</p>
                    <p>- Miért baj az? Magukkal vihetik...</p>
                    <p>Szentendrey nézése a betegszoba felé tévedt nagy szomorúsággal.</p>
                    <p>- Tehát ő is sejti - sóhajtott Márta. Ezért gyötri még a gondolat is, hogy
                        mit tegyen a fiával, nehogy az egy tüdővészre hajló valakinek a közelében
                        töltse a nagy vakációt. Tetszetős ötlete támadt:</p>
                    <p>- Nézze, Ádám. - Már olyan nagy barátság fejlődött a két család között, hogy
                        mind a négyen csak a keresztnéven szólították egymást. - Nézze, miért ne
                        adná hozzánk Pétert?</p>
                    <p>Szentendrey elmélázva mosolygott:</p>
                    <p>- Hódrétre? Pétert?... Hányszor gondoltam erre... Egészen, de egészen más
                        formában...</p>
                    <p>- Én is! - szaladt ki Márta száján.</p>
                    <p>- Márta! Ezt maga mondja?!... - örvendett Ádám és önkénytelen mozdulattal
                        mindkét kezét nyujtotta a két finom kéz után. Azok is már-már emelkedtek,
                        mint két szárnyra kelő madár, de ebben a pillanatban halk köhécselés
                        hallatszott a betegszobából és a kezek szárnyaszegetten hanyatlottak vissza
                        anélkül, hogy érintették volna egymást. Mint négy sebzett madár.</p>
                    <p>De mégis azon a zimankós késő márciusi délutánon dőlt el a Péter és Mária
                        sorsa, mert akkor érlelődött meg Szentendrey Ádám fejében az a régesrégen
                        belevetegetett gondolat, amit Hódréthy Márta vetett, vetegetett belé már
                        évek óta szerető szívvel, asszonyi furfanggal, hogy az a két szép gyermek -
                        legyen csak mentől többet együtt, mert így fogják legbiztosabban
                        lehetetlennek tartani az életet egymás szerelme nélkül.</p>
                    <p>- Legalább ennyit, mindenért. A sok, rettentő sok elpazarolt évért!... -
                        fohászkodott Márta. Amikor aztán minden részletében megtárgyalta Ádámmal,
                        hogy mikor érkezik majd Péter Hódrétre, meddig maradhat ott, Terivel pedig
                        azt, hogy mit juttasson a fiú eszébe:</p>
                    <p>- Tenniszcipőt hozni. Meg lovaglócsizmát... Úszóholmit is!</p>
                    <p>Az élet egyebet sem tesz, mint mindig nivellál... Pedig amit nivellált, az
                        már talán halott is?!...</p>
                    <p>Ezt mondta magában Márta azon a délutánon, mert olyan nivelláltnak érezte a
                        szívét, a korát, a helyzetét Szentendreyvel, Terézzel, férjével,
                        gyermekeivel és az egész világgal szemben, olyan nivelláltnak, hogy már nem
                        is az élők között érezte magát, hanem valamerre künn... Messze. Messze, künn
                        a Hangtalanságban, ahol nagyon hideg van. Ahol Süketség ő Kegyet­len Felsége
                        az úr...</p>
                    <p>Olyan magától értetődően ment most már minden.</p>
                    <p>Leánya nemcsak nőtt és fejlődött, de részt is kezdett kérni abból, ami eddig
                        egyedül az anyját illette. Ott, ahol a bókokat osztogatják, ott, ahol
                        behódolnak, ott, ahol szavára felfigyelnek. Hiszen jó volt ez így és így is
                        kellett ennek lenni... De mégis... Olyan új volt mindez és olyan
                        meglepő...</p>
                    <p>Egy nap Máriával a ház előtt találkozott Márta és egymásba karolva, derűs
                        hangulatban léptek be a kapun. Ott a házmesterné és a vice álldogáltak
                        éppen. A hosszú folyosó, mely a lépcsőkig vezetett, úgy hozta feléjük a
                        hangot, mint egy megafón. Akarva, nem akarva meghallották a két ember
                        beszélgetését. A házmesterné lelkesedve mondta:</p>
                    <p>- Hogy milyen frissen tud járni az a nagysága, az egészen csoda!</p>
                    <p>Mire a másik rosszkedvűen dünnyögte:</p>
                    <p>- Na hallja! Ha még az se tudna... Az ő korában!...</p>
                    <p>A házmesterné sietett a harsogó helyreigazítással:</p>
                    <p>- Nem a kisleányról beszélek, jóember, hanem az öreg nagyságáról!...</p>
                    <p>Márta az első pillanatban megszédült, megtorpant, mintha fejbeütötték volna.
                        De aztán leánya karját még szorosabban magához vonta:</p>
                    <p>- Hallottad?</p>
                    <p>- Mit? - kérdezte Mária, valahonnan a Holdból érkezve vissza és még azt se
                        látta meg, hogy anyja milyen halálosan sápadt.</p>
                    <p>- Bocsáss meg, mamszikám - mentegetődzött - de éppen azon gondolkozom,
                        hogy... Jaj, mamszi! Ha tudnád, milyen nagyon, de nagyon izgató!... Ma arról
                        beszéltünk az osztályban, hogy jó volna egy vitaestét rendezni fiúkkal,
                        leányokkal együtt... A vita tárgya ez lenne: «Re­mélhet-e az emberiség
                        valamit a repüléstől, illetve: a nagy tömegek - mert hisz ez a fontos -, a
                        nagy tömegek szempontjából lesz-e valaha hasznos jármű a léghajó?» Úgy-e?
                        Borzasztóan érdekes? - Mária éppen most fordult abba a korba, amikor a
                        leányoknak négy jelző - eggyel se több - tökéletesen elegendő összes
                        kellemetlen és kellemes benyomásaik tolmácsolására: borzasztó szép, irtó
                        csúnya, rémes nagy, őrült finom, vagy őrült helyes. Borzasztó hálás, irtó
                        okos, rémes szolíd. Vagy...</p>
                    <p>- Milyen más világ - tünődött Márta, aki még mindig a házmesterné szavainak
                        romboló hatása alatt állt. De örült mégis, hogy leánya nem figyelt azokra a
                        leleplezésekre, melyek sajátmaga előtt is ismeretlenek voltak.</p>
                    <p>- És Zoli?... - kérdezte leányától. - Őt is meghívjátok arra a
                        vitaestére?</p>
                    <p>- Ó, dehogy - nevetett Mária. - Ővele nem lehet vitatkozni...</p>
                    <p>- Miért?</p>
                    <p>- Mit tudom én! Csak nem lehet.</p>
                    <p>- Ugyan, ugyan.</p>
                    <p>- Ne haragudj, mamszikám. Tudod, hogy mennyire szeretem őt... De a többiek...
                        A multkor is, a Parádyék délutánján... Hát csak mondom neked, mamszi, nem
                        lehet, mert Zoli nem tűr ellentmondást.</p>
                    <p>- Hanem?</p>
                    <p>- Hanem goromba. Úgy néz, még rám is, mintha a legnagyobb ellensége
                        volnék.</p>
                    <p>- Nem gondolod, hogy érzi, hogy ő tud legtöbbet köztetek?</p>
                    <p>- Miért többet? Csak mást. Igen, igen. Én is kitűnően vizsgáztam, ő is. Én a
                        gimnáziumból, ő a reálból. Na hát? Úgy-e? Idősebb is vagyok...</p>
                    <p>- Leány vagy.</p>
                    <p>- Ma már ez privát ügy. A tanulás és tudás esetében semmit, de semmit sem
                        számít. De nem ám! Ő mérnök lesz, én tanár...</p>
                    <p>- Tanár?</p>
                    <p>- Igenis, drága mamszikám - bakteriológus.</p>
                    <p>- Uram bocsáss?! Gyere csak, cicuskám, ülj hamar, de hamar az ölembe, így.
                        Igy ni... És most magyarázd meg a te tudatlan vén anyádnak, hogy mit is
                        értesz te a bakteriológia szó alatt... Mi?...</p>
                    <p>- Nem én. Te drága, te édes, te legjobb, legaranyosabb a világ összes
                        «mater»-ei között! Nem én! Úgy sem ért... úgy sem érdekelne az téged. És
                        éppen az olyan borzasztó szép benned, mamszikám, hogy a te irtó tudásod még
                        egészen, de egészen abból a másik, abból a régi-régi világból való...
                        Haragszol? Ó, be kedves, édes, cukros vagy ilyenkor! Csókolj meg és... De
                        jó! Van még tíz percem és mesélj, mesélj. Tudod, arról az időről, amikor még
                        a tengernagy bácsi élt és valaki, akit Bárdffy Sándornak hívtak...</p>
                    <p>- Mit tudsz te róla?!</p>
                    <p>- Na, na mamszikám. Na lám! Még mindig mekkora ereje van valakinek! Egy
                        kézmozdulat és hopp, a két lábamra állít... Engem, a tornaterem
                        bokszbajnokát! De mamszim! Egyetlen mamszim?!... Nem akartalak... Bizony
                        Isten, nem akartalak megríkatni...</p>
                    <p>- Nem is, te csacsi kisleány. Ne hidd, hogy... Csak egy kis szemgyulladást
                        kaptam ma reggel, abban az «irtó» forgószélben. Elég modernül fejeztem ki
                        magam? De mi van Péterrel? Rég nem láttuk...</p>
                    <p>Kínos kis kapirgálások az asztalterítőn, aztán lehorkadt fej szomorú, halk
                        súgása:</p>
                    <p>- Megbukott a római jogból... Hogy miért is kellett annak a sok vén római
                        ügyvédnek vagy minek, valaha is megszületni!</p>
                    <p>És most már Mártán volt a vigasztalás sora.</p>
                    <p>Ezen a napon Márta ismét a tükörhöz állt, mint a mesebeli
                        királykisasszony.</p>
                    <p>«Tükröm, tükröm, mondd meg: igaz-e, hogy vén, vén asszony lett már belőlem?»
                        - Hanem a tükör nem akart ilyesmiről tudni...</p>
                    <p>«Tükröm, tükröm, mondd meg...» - folytatta tovább. Ha egy asszony arcán nem
                        látszik a kora, ha teste-lelke szintén soha azt még tudomásul se vehette,
                        muszáj neki mégis mímelni a vénet?</p>
                    <p>Érthetetlen volt előtte ez a szentesített kényszer. Éppen olyan érthetetlen,
                        mint az lett volna, amely arra kényszerítené, hogy a fiatalságot affektálja.
                        «De ettől a kényszertől ugyan nincs mit félni», nevetett, mert ezt a többi
                        asszony irígysége biztosan soha nem fogja szentesíteni.</p>
                    <p>Maradt ezután is, amilyen volt, mesterkéltség nélkül: szép, elegáns,
                        tevékeny, erélyes, a lehetőségig derült. Mások szolgálatára mindig kapható.
                        Ez a külsejére értődött mind. Ezeknél mélyebben gondolatok, érzelmek és
                        eszmények örök lángolása világolt, melegített lelkében, mint a nap.</p>
                    <p>Még ennél is mélyebben, sokkal mélyebben, még azon a határon is túl: ahol az
                        emberi lélek, már csak ősi ösztönöktől irányítva, félhomályok és derengések
                        között tapogatódzik az értelem világossága felé - tűz. Tűz, amely nem
                        lánggal, még csak nem is izzással égett, de halk parázs­lással
                        senyvedt...</p>
                    <p>Ez a tűz sokezeresztendős. Lényege azonos a sokezeréves asszony
                        vátesz-szövétnekével. Ez a tűz ma már csak nagyritkán lobban, ám akkor sosem
                        a ködön innen. Szemmel nem látható. Tudat be nem fogadja. Sejtés letagadja
                        és mégis, egy-egy asszonyban éppen olyan kiolt­ha­tatlan, mint anyai érzése.
                        Ennek a rejtélyes, csökevénytűznek a nyugtalanító fel-fellobbanása
                        riasztotta ki Mártát nem egyszer, de százszor, gőgös nyugalmából, ez
                        töltötte meg szívét, mikor legkevésbbé várta, fojtogató nagy
                        ijedezéssel.</p>
                    <p>Zoltán rendkívül fejlődött. Sánta volt, az igaz, de ebbe már lassan-lassan
                        mindenki bele­nyu­godott. «Legalább nem viszik el katonának», nevetett az
                        apja. Tanárai zsenit láttak benne. Márta bálványozva nézte el hibáit. Kedvét
                        is örömmel kereste volna, de Zoltán régen értésére adta, hogy ez terhére
                        van.</p>
                    <p>- Nem vagyok én sem doromboló macska, sem öleb - mondta egyszer durván, ám
                        haragjának okozóját, a szerető gonddal kötögetett finom ütér-melegítőt,
                        mégis zsebre dugta...</p>
                    <p>A megköszönésre természetesen még csak nem is gondolt. - Kamaszkor, ez az! -
                        sietett Márta a mentséggel!</p>
                    <p>- Komisz jazz - dörmögte magában Mária, aki kezdett kigyógyulni a
                        Zoltán-imádásból. Annál inkább, mert - tudod, mamszi - egészen más az ő
                        politikai plattformja, mint az enyém - ma­gyarázta fontoskodva.</p>
                    <p>Anyja elmosolyodott.</p>
                    <p>- Igazán? Megmagyaráznád?...</p>
                    <p>- Szívesen. Mi hetedisták elhatároztuk, hogy akárhogy rábeszélnek is a nagy
                        fiúk, mi nem fogjuk a királyságot megszüntetni.</p>
                    <p>- Mit?... mit?... mit?!</p>
                    <p>- Na, de mamszi ez csak nagyon szép tőlünk, nem? Amikor pedig tudjuk, hogy
                        feleslegesek! De azért kár lenne értük, mert olyan gyönyörű lehet mégis egy
                        udvari bál. Mi?... Az meg lehetetlen király nélkül, nem?</p>
                    <p>- Na persze! Tehát míg egyen, kettőn jól ki nem táncoltad magad,
                        megkegyelmezel, legalább is egynek, akit úgy hívnak, hogy Ferenc József.
                        Nemde?</p>
                    <p>- Na! Ne nevess ki drágaságom! De... igazán... Na! Mondom már, hogy én nem
                        vágyom arra, hogy a trónok megdőljenek, csak arra, hogy a nép önrendelkezési
                        jogával szabadabban élhessen!</p>
                    <p>- A nép önrendelkezési joga?!... Mi az, aranyom?</p>
                    <p>- Ó, az egy nagyon hosszú és komplikált história! De nem erről akartam
                        beszélni, hanem a Zoltán úrfi... Itt jön ni, éppen. Mondja el ő maga!</p>
                    <p>- Már megint árulkodtál rólam?</p>
                    <p>Zoltánnak kétszer is átcsuklott a hangja vékonyból vastagba és vissza,
                        ameddig ezt mondta, de se szopránban, se baritonban nem hangzott az valami
                        túlságos barátságosnak.</p>
                    <p>Mária vállat vont. De hogy farkasszemet is nézett fivérével, egyszerre az
                        orrára mutatott:</p>
                    <p>- Dagadt?!</p>
                    <p>Zoli dühösen szorította kezeit ökölre, de nem felelt. Most már anyja is
                        kérdően cirógatta:</p>
                    <p>- Hogyan történt?</p>
                    <p>- Elestem.</p>
                    <p>- Nem igaz. Megvertek - mondta Mária megvetően.</p>
                    <p>Márta magához akarta vonni a fiát, de az erélyesen kibontakozott a karjai
                        közül és nővéréhez fordult támadóan:</p>
                    <p>- Máris visszafizettem érte... Ha tudni akarod...</p>
                    <p>- Kinek és mivel?</p>
                    <p>- Joklynak, aki azért támadt ellenem, mert azt mondtam, hogy a haza -
                        kóficság.</p>
                    <p>- Zoltán! Ezt mondtad? Csak nem komolyan?</p>
                    <p>- Naná. Tréfából... Persze, hogy tréfából. Arra az a nagy melák előbb a saját
                        mellét döngetve ordítozott, hogy a haza, az szent... A hazáért meghalni
                        gyönyörű s több efféle hülyeséget. De mivel bosszankodott, hogy nincs tanár
                        a közelben, aki hallaná - nekem támadt.</p>
                    <p>- Jól tette - szólt közbe Mária.</p>
                    <p>- De én is jól tettem, amit tettem!</p>
                    <p>- Ti rossz fiúk! Vajjon mit? - kérdezte Márta, még mindig reménykedve.</p>
                    <p>- Hogy mit? Hát azt, hogy megmondtam a vén szipákoló Zórándynak, hogy a Jakly
                        cigarettá­jának a szagát érzi...</p>
                    <p>- Zoltán?! Te árulkodtál? - Márta felugrott és olyan elemi erővel robbant ki
                        hirtelen támadt nagy haragja, hogy amit egyik gyermeke sem látott még soha,
                        most teljesen elvesztette ön­ural­mát. Karja magától lendült, keze akaratán
                        kívül emelkedett, Zoltán gyerek pedig a meg­lepetéstől dermedten tűrte, hogy
                        az a kar és az a kéz őt rázza, verje, üsse... Csak akkor vetette magát Márta
                        hangos felsírással a fia mellé, amikor annak rosszul egyensúlyozott teste,
                        az ütés súlyától megtántorodva, vágódott végig a szőnyegen.</p>
                    <p>Márta napokig betege volt e szörnyű jelenetnek és mikor már régen éppen úgy
                        járt-kelt az emberek között és éppen úgy mosolygott, mint azelőtt, még akkor
                        is mondta, csavarta egy rémületes hang, minden gondolatában azt az őrjítő
                        vádat: Áruló a fiad! A fiad áruló!</p>
                    <p>Őrültség. Beteges túlzás. Hogy lehet egy tizenötéves gyermekről ilyen
                        ítéletet mondani? Mennyi ostobaságot fog az még tenni és mondani, amíg végre
                        egész értékű emberré növi ki magát. Mert az lehetetlen, hogy az én fiam,
                        Hódréthy Zoltán unokaöccse más lehessen, mint a világ legkorrektebb
                        gavallérja.</p>
                    <p>Szentendrey is ilyesmikkel vigasztalta, mert ahogy beteg feleségétől
                        visszaérkezett Svájcból, Mártának első dolga volt elpanaszolni keserves
                        vergődéseit.</p>
                    <p>- Ugyan, kérem! - füllentett Ádám - én is tettem ilyeneket az ő korában.</p>
                    <p>- Tett? Igazán tett? - örvendezett a szegény, meggyötört asszony. -
                        Visszaadja a bizalmamat... Pedig most igazán nem lehet panaszom, mert Zoli
                        olyan, mint a kezesbárány. Az is szerencse, hogy egynéhány fiút kicsaptak az
                        iskolából. Képzelje, anarchistáknak vallották magukat. Az egyik éppen Zoli
                        mellett ült a padban. Biztosan tőle tanult sok mindent... Sosem bocsátom meg
                        magamnak, hogy fájdalmat okoztam neki.</p>
                    <p>Szentendrey kezébe vette Márta jobbkezét és tréfálkozva kérdezte:</p>
                    <p>- Ezzel tette?... Fogadom, hogy ennek jobban fájt... - És választ sem várva,
                        ajkához vonta azt a fehér kezet. Márta úgy érezte, most megy ki abból minden
                        fájdalom.</p>
                    <p>- De beszéljen nekem Teriről - kérte, hogy ezeket az érzéseket
                        elhesegesse.</p>
                    <p>- Még mindig nincs jól. Sőt - felelte Ádám szomorúan. - Pedig, íme, több,
                        mint négy éve járjuk a gyógyhelyeket Egyiptomtól Tátrafüredig, Palermótól
                        Davosig...</p>
                    <p>- Legalább ő...</p>
                    <p>- Hiszi, hogy meggyógyul.</p>
                    <p>- Ez a fő... És Péter?</p>
                    <p>- Csak akkor boldog, ha maguknál lehet.</p>
                    <p>- Mondja úgy, hogy Mária közelében.</p>
                    <p>- Hála Istennek!</p>
                    <p>- Amen.</p>
                    <p>Összenevettek. Tökéletesen megértették egymást. Kezük ismét önkénytelenül
                        összetalálko­zott, meleg baráti üdvözletben.</p>
                    <p>Ma már kevésbbé lázongtak, hogy csak ennyit juttat a sors nekik, azt is csak
                        nagyritkán. Ma már kezdtek nagy hálát érezni és jóleső örömet, hogy ennyit
                        is juttat.</p>
                    <p>- Pál hol van? - érdeklődött most Szentendrey.</p>
                    <p>- Ő miatta is aggódom.</p>
                    <p>- Beteg? Csak nem?!</p>
                    <p>- Egészsége kitűnő, de... Valamit érzek, valamit... Nem is tudom kifejezni,
                        de mintha... Meg­mondom. Úgy hallom, a Rákóczi sertéshizlaldája most
                        kibővült egy nagy sertésfeldolgozó részvénytársasággá. Nekem sehogy sem
                        tetszik, hogy ebben Pál igazgatóságot vállalt.</p>
                    <p>- Miért nem?</p>
                    <p>- Hisz ez az! Nem tudom, hogy miért nem - csak nem. Minden idegszálam azt
                        tanácsolja, hogy nem. De persze semmi adatom sincs ellenük, így nem
                        szólhatok, csak aggódom.</p>
                    <p>- Ha megnyugtatja - szívesen közébük állok én is bizonyos tőkével.</p>
                    <p>- Nem. Nem. Semmibe, amiben...</p>
                    <p>- Amiben?</p>
                    <p>- Nos, megmondom, amiben Pál pénzügyileg érdekelve van.</p>
                    <p>- Ahogy parancsolja.</p>
                    <p>Szétmentek. Nem is találkoztak Péter és Mária lakodalmáig.</p>
                    
                <milestone unit="endSubChapter" n="6"/>
                <milestone unit="startSubChapter" n="7"/>
                    <p rend="head">VII. FEJEZET.</p>
                    <p>Mert az is elkövetkezett.</p>
                    <p>Ekkor látta Szentendrey Hódrétet először.</p>
                    <p>Teri nem lehetett jelen az esküvőn. A fiatal pár azzal ült vonatra, hogy majd
                        útközben meglátogatják őt abban a külföldi szanatóriumban, ahol a nemrég óta
                        ismert kék fénnyel igyekeztek rajta segíteni.</p>
                    <p>Zoltán rosszkedvű volt. Nem szerette Máriát, akinek őszinte szókimondása
                        sokszor sértette legérzékenyebb oldalán, hiúságában. De még kevésbbé
                        állhatta új sógorát, mert érezte, tudta, hogy Péter éles szeme keresztül lát
                        rajta és ez mindig kellemetlenül hatott reá.</p>
                    <p>- Tanár, szülő - magyarázta egyszer Máriának -, öreg néni, öreg bácsi, de meg
                        te is és az iskolatársak is, mind csak arra utaztok, hogy az ember terveit
                        megakasszátok. Legegyszerűbb tehát azokról a tervekről egy szót sem
                        elárulni. - Előre!... Rajtaütés! Az már beszéd! Ha azután jajgattok, -
                        «waigeschrien!» - az már a ti bajotok és nem az enyém.</p>
                    <p>Rajtaütéssel kezdte adósságügyeit is elintézni, a legkisebb lelkifurdalást
                        sem érezve anyja feljajdulásainál, vagy apja fenyegetőzéseivel szemben. Sőt,
                        dicsekedett velük. Mert amilyen elzárkózó volt előzetesen, olyan dicsekvő, a
                        cinizmusig dicsekvő volt utólag.</p>
                    <p>A vadászati módok közül viszont csak a csapda és madárlép érdekelte. Sajnos!
                        - sóhajtott az anyja, akinek nagyon fájt a szíve az így megkínzott kis
                        állatokért, de rögtön kész volt a magya­rázattal:</p>
                    <p>- Ha nem volna sánta, biztosan nem tenné, de ez jár a legkevesebb
                        fáradsággal.</p>
                    <p>Hogy ugyanezeket az eszközöket veszi igénybe kis szolgálók és napszámos
                        leánykák esetében is, erről Mártának, szerencsére még halvány sejtelme sem
                        volt és ezért elmélázva gondolko­zott néha azon, hogy vajjon megszületett-e
                        már az a mindnél különb, szép, okos, jó, hótiszta csodalény, aki egyedül
                        lehet méltó párja az ő lángész fiának?...</p>
                    <p>Azon a gyönyörű szeptembervégi délutánon, amikor az utolsó kocsi is kigördült
                        az udvarról, Márta megkérdezte Zoltántól:</p>
                    <p>- Mit fogsz most csinálni?</p>
                    <p>- Természetesen készülök vissza az iskolába. Hajnalban indulok. A bácsi is
                        jön? - Kelletlen oldalpillantással kérdezte ezt, amiben talán gyűlölet is
                        volt, nemcsak gyanakvás.</p>
                    <p>Szentendrey helyett Márta sietett felelni.</p>
                    <p>- Szó sincs róla. Ádám bácsi még néhány napra a vendégünk marad. - És az
                        éppen belépő Rombayhoz fordult Márta: - Jön velünk? Szeretném kedves
                        vendégünknek a kertet és a Zoltán-házat megmutatni.</p>
                    <p>- Csak menjetek előre. Én majd kocsin utólérlek valahol.</p>
                    <p>- Helyes. Azután elviszesz minket a gáthoz, jó?</p>
                    <p>- Kitűnő. Félóra mulva találkozunk.</p>
                    <p>Meglátszott rajta, hogy valami nagy kérdéssel van tele a feje. Szentendrey
                        nem is állta meg, hogy hozzá ne lépjen:</p>
                    <p>- Ha bármiben a segítségére lehetek...</p>
                    <p>- Elsősorban itt vagyok én - sietett Márta a közbeszólással.</p>
                    <p>Rombay vállat vonva nevetgélt.</p>
                    <p>- Mit láttok rajtam, hogy így... Mindenesetre nagyon köszönöm, de egyelőre
                        majd csak szegeletre jutok egyedül is. - Csak... Nos, hát igen, csak az
                        bosszant, hogy valami kis ugri­füles firkász kiírta a «Deres» című
                        szennylapba, hogy a zekerei sertésfeldolgozóban «rend­szeresen!» kutyahúst
                        kevernek a kolbászba.</p>
                    <p>Jóízű nevetés fogadta ezt a búskomor feljajdulást.</p>
                    <p>- Mulatságosnak mulatságos, de mégis csak nagy hülyeség - kacagott Ádám.</p>
                    <p>- Az. Annál könnyebben el fogják hinni.</p>
                    <p>- Hogyan védekeztek?</p>
                    <p>- Könnyen. De mennyi költség, mennyi herce-hurca árán. Vizsgálat. Tanuk.
                        Kiszállások. Beidézések. Persze, mindig azt a szerencsétlen Rákóczit fogják
                        előrángatni. Engem véd a képviselői immunitás, ha... De ez ne zavarja
                        sétátokat. Éppen azon vagyok, hogy az Állat­gyógyászatból kérjek egy
                        szakértőt Zekerére, aki górcsövi vizsgálat alapján vessen véget ez ostoba
                        meséknek.</p>
                    <p>Márta és Szentendrey beszélgetve, lassan indultak le a lépcsőn, Rombay máshol
                        járó gondo­lattal nézett utánuk. Jobban bántotta a dolog, mint mutatta.
                        Hiszen tagadhatatlanul történtek meggondolatlan lomposságok Zekerén.</p>
                    <p>- Mert sohase tudom - fűzte kellemetlen gondolatait tovább - sose tudom
                        megérteni azzal a csökönyös jebivel, hogy a látszat minden. Arra úgy kell
                        vigyázni, mint az oltáriszentségre! Már pedig milyen kitűnően megúsztuk a
                        dolgot! Amióta Pókfalván öljük a sertést, és fagyaszt­va hozzuk - jól
                        megkent tengelyeken! - Zekerére, Pókfalván azt hiszik, hogy a szállít­mány
                        szappangyárba kerül, Zekerén meg azt, hogy ugyanazok érkeztek, amelyeket az
                        állat­orvos szeme előtt valamelyik nagy vásárban vettünk... De Rákóczi nem
                        állja meg. És nem állja meg, hogy egyszer-másszor egy kis extrát a
                        kondérokba ne keverjen... Ma sem tudom, hogy került az anyósa pincsikutyája
                        kés alá? De hiszen nem is az a baj. Hanem, hogy éppen abból a darab
                        kolbászból kínáltak «kóstolót» annak a nyomorult irkásznak, amibe a kis
                        kutya lábizülete tévedt...</p>
                    <p>Zoltán mindeddig csendesen ült az ablaknál és egy nagy könyvben lapozgatott,
                        amely - különböző vizierőt hasznosító - telepekről szólt, persze, bőven
                        illusztrálva. Szentendreytől kapta tegnap délután:</p>
                    <p>- Úgy hallom, vízimérnök akarsz lenni, azért úgy gondoltam, hogy...
                        Legújabb... Most jelent meg!...</p>
                    <p>Még a fülébe csengtek az átadáskor elhangzott szívélyes szavak és bár örült a
                        könyvnek, még­sem érzett hálát miatta.</p>
                    <p>Senkit a világon nem gyűlölt úgy, mint éppen Szentendreyt, mert senkire se
                        volt olyan irígyen féltékeny, mint az édesanyjára. Már pedig, ama sok év
                        előtti cirkuszest óta úgy beleragadt fejletlen elgondolásába a gyanú, mint
                        az őszitarlón barangolók ruhájába a «farkasfog» vagy a «koldustetű».</p>
                    <p>- Mi van kettejük között? - lappangott nála a kérdés már akkor, amikor még
                        meg sem értette volna még a legelemibb feleletet sem. - Hát apa semmit sem
                        lát? - kérdezte most, amikor még a szerelemnek csak a legprimitívebb
                        megnyilatkozását kezdte koránérő nemisége megismerni. Azt, amit ismert, azt
                        máris olyan lenyűgöző hatalomnak tudta, hogy eszébe se jutott feltéte­lezni
                        bárkiről is, hogy leküzdésére, még ha akar is, vállalkozhatnék. Azokon a
                        fogalmakon, melyeket erénynek, becsületnek neveznek - kivált a nőknél -, még
                        sohasem gondolkozott. Igen. Azt tudta és gőgös is volt reá, hogy anyja
                        mennyire általános tisztelet tárgya. De nem részletezte. Neki nem az
                        kellett, hogy anyja felsőbb etikai okoknál fogva legyen tiszta. Neki az
                        kellett, hogy ne legyen Szentendreyné. De bárkié másé sem, még apjáé sem!
                        Mert az anyának, a fiatal zsarnok szerint, bűn egyéni életet élni! Ocsmány
                        önzés! Az anya azért van, az a létjogosultsága, hogy gyermekeiért minden
                        pillanatban kész legyen az önfeláldozásra. És éppen úgy lenézte volna,
                        meggyűlölte volna anyját, ha arról értesül, hogy áldott állapotban van az
                        édesapjától, mint ahogy várt, lesett az alkalomra, hogy egyszersmindenkorra
                        kiolthassa anyja szeméből azt az örömteli felragyogást, valahányszor
                        Szentendreyt váratlanul meg­pillantja. Mivel apja még mindig ott ült az
                        elhagyott uzsonnaasztalnál, ahol feketekávét töltögetett magának, Zoltán
                        melléje húzódott és ő is szemicskélt gyümölcsből, süteményből.</p>
                    <p>Apja szivarra gyujtott, de még mindig úgy el volt merülve gondolataiba, hogy
                        a fiú nem merte megszólítani. Mit is mondjon?</p>
                    <p>Az imént pedig olyan jól előkészített minden szót. De most... Most mintha
                        szétolvadtak volna a szájában. Puhák, formátlanok lettek. Semmire sem valók.
                        Aztán meg, tulajdonképpen nem is azt szerette volna, hogy az anyja és apja
                        között egy nagy, fájdalmas jelenetet rögtönöz. Nem, nem azt. Csak arra
                        vágyott, hogy lassan-lassan kivonjon mindent az anyja életéből, ami
                        Szentendrey.</p>
                    <p>- Megvan. Csak arról fogok beszélni - s máris, két barack szopogatása között,
                        sunyi, egyet­értésre számító mosolygással odaszólt apjához:</p>
                    <p>- Apa? Szereted te Ádám bácsit?</p>
                    <p>- Szeretem? szeretem? Igen is, nem is. A barátom. Most már rokon is.
                        Megszoktam.</p>
                    <p>- Én nem szeretem.</p>
                    <p>- Nem? Na, abba még nem fog belehalni.</p>
                    <p>- Miattam élhet... Csak... Szeretném tudni...</p>
                    <p>- Ki vele...</p>
                    <p>- Szeretném tudni, igaz-e, hogy valaha-valaha Ádám bácsi a mamszi vőlegénye
                        volt?</p>
                    <p>Rombay ajkának balsarka idegesen rándult meg. Zoltán tudta, hogy ez közelben
                        levő emberre, állatra, egyaránt rossz jel. Jónak látta tehát egy óriás
                        szilvával betömni a saját száját.</p>
                    <p>- Mi közöd hozzá? Miért kérded? - dörmögte apja mélyen, halkan, mintha
                        vakkantott volna.</p>
                    <p>Zoltán szeretett volna valamivel messzebb lenni, mint amennyire volt. De
                        éppen, mert meg­ijedt a saját vakmerőségétől, hangosan felnevetett s mintha
                        jó élcet mesélne, mondta:</p>
                    <p>- Csak azt szeretném tudni, hogy ilyenkor, amikor így kettesben sétálgatnak:
                        arról az időről beszélgetnek-e a kedves öregek?</p>
                    <p>Rombay keze ökölbe szorult. Zoltánhoz ugrott, lehajolt, hirtelen marokra
                        nyalábolta az ingét, mellényét és annál fogva rántotta fel székéről a holtra
                        vált fiút. És mialatt rázta, mint egy pákoszkodáson ért kis kutyát, üvöltve
                        kérdezte, szeme a fiú szemét, foga csaknem a fiú fogát érintve:</p>
                    <p>- Mi akar ez lenni? Gyanusítás? Mi? Besúgás? Mi? Rágalom? Mi? Fiúnak az anyja
                        ellen? Te... te... Hát tudd meg, te gazkölyök, hogy a te anyád egy szent.
                        Mindig is az volt. Az is marad. Tudd meg azt is, hogyha szűk lesz valaha ez
                        a ház kettőtöknek - jegyezd meg magadnak, te Júdás -, hogy neked lesz szűk,
                        mert kirúglak. Megértetted? - és Zoltánt ellökve magától, úgy csapta be az
                        ajtót maga után, hogy néhány porcellántányér csörömpölve hullott le a
                        falról.</p>
                    <p>Zoltán szintén igyekezett mielőbb szobájába vánszorogni, ahol különben, amint
                        felkavarodott gyomra egy kissé megnyugodott, ekként összegezte az iménti
                        jelenet benyomását:</p>
                    <p>- Úgy látszik, vannak kérdések, melyeket sem apák, sem anyák előtt nem
                        előnyös felhozni. Ezt jó lesz magamnak a fülem mellé írni.</p>
                    <p>Ennek a bölcs belátásnak olyan kitűnő eredménye volt, hogy a szülők sokszor
                        örvendezve súgtak össze a következő években.</p>
                    <p>- Hála Istennek, Zoli egészen, de egészen megváltozott.</p>
                    <p>- Úgy-e, mondtam - diadalmaskodott ilyenkor Márta - úgy-e, mondtam? Látnivaló
                        volt, hogy csak a kamaszévek ferdeségei késztetik arra a sok zagyva beszédre
                        és aggasztó viselkedésre. Úgy-e, megmondtam?</p>
                    <p>A következő évek egyéb változást is hoztak.</p>
                    <p>Zoltán most már a műegyetem parádés tanulója lett. Vízimérnöknek készült.
                        Mikor ezt be­jelentette szüleinek, Márta magához ölelte, s míg büszke
                        gyönyörűséggel csókolgatta fia szép, okos fejét, nevetve említett fel egy
                        régi-régi gyermekkori emléket, azt, amikor a kis Zoli a fürdőszoba összes
                        csapjait megeresztve, boldogan tapickolt a lármás áradatban, azt kiabálva
                        diadalmasan: Zolinak zúg! Zolinak zúg!</p>
                    <p>- Most már újra elmondhatod, kisfiam, hogy Zolinak zúg... Úgyebár?</p>
                    <p>- Majd csak, ha a diplomám a kezembe lesz - válaszolta a magas szőke
                        fiatalember, aki, ha nem maradt volna bicegő járása, valóban tökéletes
                        külsejűnek lett volna mondható.</p>
                    <p>A következő évek egymásutánjában Szentendrey Ádámné, ez a finom, vékony,
                        kérdőszemű asszonyka, akiben annyi sóvárgás tombolt az élettel szemben és
                        aki mellett az élet mégis olyan könyörtelen gőggel ment el, mint kegyetlen
                        királyné az éhes koldus előtt, a szegény kis, örökké köhécselő Teri, olyan
                        lassan, csendesen, olyan panasz nélkül csúszott át a fekvőszék­ből a
                        betegágyba, a betegágyból a koporsóba, hogy jóformán észre sem vette senki,
                        hogy ez már mind annak a nagy hullámnak a hátán történik, amely viszi
                        tovább, tovább, kijebb, kijebb az élők sorából... S most ott pihen a
                        bolgárkői sírboltban.</p>
                    <p>Az elkövetkezett évek meghozták Márta unokáit is, mégpedig mindjárt egyszerre
                        kettőt. És Márta, amint ott üldögélt mellettük s gyönyörködött órákig a kis
                        Mártában és a kis Ádámban, bármint örült is nekik, valahogy mégis azt
                        találta, hogy immár az ő életének nyara is elmúlt, az ő életének nyara,
                        amelynek mindig csak ablakon át nézte a ragyogását.</p>
                    <p>Az elkövetkezett évek csak Rombaynál nem hoztak lényeges változást, ő még
                        mindig járt-kelt, szónokolt, anekdótázott, hajhászta a népszerűségét.
                        Nélkülözhetetlen volt a magas politi­kai körökben. Mindenütt szívesen
                        látták, bár azt tartották róla, hogy sokkal kényelmesebb vele egy
                        klubasztalnál ülni, mint lett volna ötszáz évvel ezelőtt valami elhagyott
                        erdei úton találkozni. De azért általános rosszalással utasították vissza
                        egy ellenzéki képviselőnek azt a tapintatlanságát, hogy egy akkor divatos
                        viccet Rombayra vonatkoztatva, azt mondta róla:</p>
                    <p>- 605, vagyis: nicht ganz erlich.</p>
                    <p>Pedig ugyanakkor mindenki szükségét érezte magyarázgatni, hogy miért van vele
                        jóban. Nagy segítségére volt, bár ezt ő se, más se vette figyelembe, hogy
                        Pucinak maradt egész életében. Ez ellen még a Márta nagy energiája is
                        elégtelennek bizonyult. Eleinte, éppen a felesége kedvéért, ő maga is
                        igyekezett, ahogy ő mondta: ponderáltabb szintre kerülni, de aztán feladta a
                        harcot és maradt a mindenkitől hátba veregetett joviális Puci.</p>
                    <p>Pali! - soha. Vagy ha igen, úgy mindig tudatosan, valamelyes, csak általa
                        ismert cél szolgála­tában.</p>
                    <p>Pál? - legfeljebb egy-egy nagy temetésen, vagy szobor megkoszorúzásánál, ha ő
                        volt a dísz­szónok. Ilyenkor jó színésznek bizonyult. Puci mivoltáról már
                        rég kitapasztalta, hogy mentő­övnek is beválik, ő tehát nagy ügyességgel és
                        még több ügyeskedéssel folytatta többé-kevésbbé bevallott üzelmeit. Igen
                        nagy vállalkozásoknak állt az élén, vagy a hátterében, ami végeredményben az
                        ő esetében egyre ment. Miért tette? Mert sok pénzre volt szüksége? Mert sok
                        kellett a szeretőnek? Lehet. De az igazi ok más volt. Az igazi ok a
                        játékszenvedélye, melyet azoknak a nagy esélyeknek a folytonos ingadozása
                        sokkal jobban kielégített ma már, mint a legnagyobb tétű baccarat vagy
                        poker. Izgatta, hogy közben-közben kerültek keserves, késhegyen
                        akrobatáskodó napjai, hetei vagy talán hónapjai is. Voltak idők, mikor csőd,
                        sőt talán még annál is rosszabb közeljövő fenyegette, ha kisül. De
                        valahogyan sohasem sült ki és ez újabb kísérletezésre bátorította.</p>
                    <p>Egyszer igazán hajszálon függött minden. Ez akkor volt, amikor egész
                        szokatlanul egy nyári hónapban Magyarország valamennyi folyója kiáradt
                        medréből és az általuk tönkretett országrészt új életre kellett ébreszteni.
                        Erre a nagy munkára mint legalkalmasabbat Rombay Pál cs. és kir. kamarást, a
                        zekerei járás képviselőjét küldte ki a kormány, mint teljhatalmú
                        kormánybiztost. Kitűnő szervezőnek bizonyult, óriási apparátussal dolgozott,
                        az elért fényes eredményekért legfelsőbb helyről is megérkezett az
                        elismerés, egy igen nagy érdemrend alakjában.</p>
                    <p>Rombay boldog volt. Barátai ünnepelték. Márta szívből örvendett vele.</p>
                    <p>Titkon azonban jobban korholta önmagát, mint valaha, amiért még mindig volt
                        vele szemben valami megmagyarázhatatlan bizonytalansági érzés, valami, amit
                        az angol úgy fejez ki, hogy «what next?» s amit magyarul talán úgy
                        fordíthatnánk le, hogy «jaj, mire fogunk legközelebb ébredni?» Magyar
                        asszony ajkán a jaj szón lenne a hangsúly, annyi bizonyos.</p>
                    <p>Az általános öröm közepében egyszer csak ott feketéllett egy ürömcsepp. A
                        «jaj»-csepp. Mert Rombay Pál egy nagyon is nehéz felhőktől sötét reggelre
                        ébredt. De elsímult az is. Hamarább, mint remélhetni merte. Elsímult, mert
                        lehet-e megharagudni egy olyan pompás emberre, akinek kormánybiztosi
                        elszámolásában ilyen tételek állanak, hogy «radirgummi 60 ezer korona?» És
                        aki, mikor ezért felelősségre vonták, hahotázva csodálkozott?</p>
                    <p>- Radirgummi? Dehogy? Megtévedt a számkukac és radirgummit írt gummikerék,
                        már mint autókerék helyett.</p>
                    <p>Az ilyen igazán csak vicc. Mégpedig jó vicc. Éppen csak, hogy a
                        számfejtőhivatalt kellett erről meggyőzni. Annál inkább, mert a még mindig
                        szép Rombay Pálné, született Hódréthy Márta őméltósága országos ünnepélye,
                        melyet a Margitszigeten rendezett a magyar társada­lom legelőkelőbb
                        hölgyeinek segédletével, több mint kettőszázezer koronát juttatott a
                        víz­károsultak felsegélyezésére. Nahát!</p>
                    <p>Igy történt, hogy az a bizonyos hajszál, amin Rombay becsülete függött,
                        kötélerősnek bizo­nyult. Csak éppen az őseitől örökölt neve helyett egy
                        másikat vettek használatba az emberek, persze suttogva és csakis a háta
                        megett azt, hogy «majdnem Puci». S mintha megsejtette volna ezt, jó darabig
                        nagyon csendes maradt ezután a kis gumidefekt után, ahogy azok mondták, akik
                        azt a gúnynevet adták neki.</p>
                    <p>Mikor pedig Márta, aki legutolsónak hallott valamit egy kétes számadásról,
                        vagy miről, meg­kérdezte tőle, hogy mi igaz abból a radirgummi legendából,
                        akkor Rombay gavalléros kéz­csókolás után azt felelte a feleségének:</p>
                    <p>- Tudja, édesem, mi a «hivatalos Schimli?»... Nahát... Ez az! Azt asszony meg
                        sem értheti... De kár is lenne a szép fejét törni egy ilyen semmiségért.</p>
                    <p>Márta nem faggatta tovább.</p>
                    
                <milestone unit="endSubChapter" n="7"/>
                <milestone unit="startSubChapter" n="9"/>
                    <p rend="head">IX. FEJEZET.</p>
                    <p>1914. Háború.</p>
                    <p>A poklok ajtaja tárva-nyitva s azon özönlött-özönlött minden, ami rossz,
                        minden ami aljas, minden, ami hazug, őrültek háza és fegyház lakói tízmillió
                        számra zúdultak az emberiség otthona ellen, hazája ellen s minél
                        förtelmesebb hóhérmunkát végeztek, annál nagyobb dicsőítés és jutalom járt
                        ki nekik világszerte.</p>
                    <p>Belzebub maga is kibújt a poklok legfenekéről: Körülnézett, megundorodott és
                        teletalálattal belerúgott a föld kellős közepébe. Azóta az sokkal gyorsabban
                        forog, de - olyan is az.</p>
                    <p>Sem Márta, sem más nem ért reá egyébbel foglalkozni, mint egyes sebeket
                        kötözgetni akkor, amikor az egész világ egy vérző, gennyedő, elfenésedő,
                        tátongó seb volt. De feltehető, hogy vannak olyan baktériumok, amelyek éppen
                        az ilyen sebben érzik magukat a legjobban. Azért szurkálják, azért
                        mérgesítik, amikor csak tehetik.</p>
                    <p>Márta azonban nem politizált, hanem szó nélkül nekiállt és Hódrét asszonyait
                        rendre szok­tatta, ügyeiket kezébe vette, kivédte. Mindenekelőtt kis
                        kórházát, amelyet a hódréti nagyház­ban rendezett be, kizárólag
                        lábamputáltak részére látta el minden belső kényelemmel.</p>
                    <p>- Miért éppen csak lábamputáltakat kérsz ide mindig? - kérdezte Mária, aki
                        pár napra meg­láto­gatta.</p>
                    <p>- Nem találod ki? Zoltán nevében cselekszem.</p>
                    <p>Leánya nem felelt. Miért mondaná, hogy fivére a legutolsó, aki az efféle
                        bájos anyagi érzelgőséget megérti.</p>
                    <p>- Apád is helyesli ezt a berendezést - folytatta Márta. - Egészen
                        megszégyenít bőkezűségével. Képzeld! Rokkantjaimnak nemcsak, hogy műlábakat
                        vesz, de lehetőségig biztosítja a meg­élhetésüket. Tenger, mondom neked,
                        tenger pénzt ad nekem e célra. Honnan veszi? Nem tudom. Ha kérdem, nevet és
                        azt feleli:</p>
                    <p>- Ennél ma nincsen könnyebb, szó szerint azon taposunk.</p>
                    <p>Mária visszasietett gyermekeihez és folytonos levélvárásához, mert
                        természetesen férje is a harctéren volt, tehát folytonos veszélyben, talán
                        már holtan is. Az itthonmaradtak élete is kínszenvedés volt. Milyen lehetett
                        hát a harcterekre kárhozottaké?</p>
                    <p>Szentendrey Budapesten egy nagy kórháznál teljesített szolgálatot. Rombay
                        pedig... Rombay? Igen furcsán viselkedett.</p>
                    <p>A háború kitörése őt személyében tulajdonképpen nem érintette. Hiszen ő magát
                        rögtön fel­mentette. Fia pedig, hála sántaságának, egyáltalán még szóba sem
                        jöhetett. A háború kitörése mégis szószerint megőrjítette. Először is rögtön
                        megérezte a fantasztikus nyerészkedések óriás lehetőségét. Erre pedig nála
                        is épúgy kitört az aranyláz, mint bármely, Klondykeba igyekvő kalandorban.
                        Ezenfelül... Az ő fejében a háború fogalma, egész sajátszerűen, úgy alakult
                        ki, mint valami rettenetes összekeveredése a világ összes bűneinek és összes
                        játék­barlang­jainak. Ő, állandó lázálmában úgy látta, hogy míg az egyik
                        szobában krupierek a hadvezérek s a tét: millió és millió ártatlan
                        emberélet, a másikban alkusznak, szaladgálnak, ordítoznak és kínálják a
                        «leglehetetlenebb is lehetséges»-nevű részvényeket. Va banque! Hajrá! Most,
                        vagy soha!</p>
                    <p>Rombay hat hét alatt milliomos akart lenni. Egy kis szerencse, amit, hála
                        Istennek, mostanság lehet egy kicsit így vagy úgy billenteni is! - és
                        kiköszörüli az utóbbi évek jövedelmi és egyéb csorbáját.</p>
                    <p>- Rákóczi, megértett?</p>
                    <p>- Hogyne, méltóságos uram. A sertésfeldolgozó mellé konzervgyárat
                        állítunk.</p>
                    <p>- Úgyvan. A szállítás máris biztosítva. Vevő a Kriegsministerium. Fogyasztó a
                        katona künn a fronton és ezért, jól értsen meg, Rákóczi, azt akarom, sőt
                        követelem, érti? kö-ve-te-lem! hogy a legjobbat
                        adjuk. Megértett?</p>
                    <p>- Meg. De minek? Aki éhes, az nem válogat...</p>
                    <p>- Ne okoskodjék: Akarom, hogy a katona, aki minden percben szemben áll a
                        halállal, örömet találjon az ételében. Akarom.</p>
                    <p>- Hallom, méltóságos uram, hallom. Úgylesz, ahogy kívánja. Aztán, minő
                        ételekre tetszik gondol­ni? Gulyásra?</p>
                    <p>- Arra. Meg... Ej, de jó! Meg töltöttkáposztára. Igen, igen. Mit néz rám
                        olyan csodálkozással? Valóságos, jó, sőt kitűnő jó töltöttkáposztára,
                        amilyen még konzervben sosem volt. Gondolja el, milyen öröm lesz künn a
                        fronton a szegény fiúk között!</p>
                    <p>- Meg tetszett gondolni, hogy az ilyen extrajó előállítása sokkal többe fog
                        kerülni?</p>
                    <p>- Még akkor is meg kell hoznunk az áldozatot. Sem maga, sem én, sem a fiam
                        nincsenek kinn abban a céltalan, őrjöngő pokolban. Nahát? Érti?</p>
                    <p>- Nekem két fiam van kinn, méltóságos uram. Kettő.</p>
                    <p>- Na, lássa! Milyen jól fog nekik esni, ha zekerei konzerv kerül majd a
                        kezükbe. Tehát a gulyás és a töltöttkáposzta is a lehető legjobb legyen!</p>
                    <p>- Úgy lesz. - És most már Rákóczi úr is éppen olyan lelkesen állott a
                        munkához, mint maga Rombay Pál.</p>
                    <p>A pénz pedig, még e költségesebb előállítás mellett is, rohamosan szaporodott
                        a zekerei nehéz vasládában, mely egy faliszekrénynek látszó régi-régi
                        fafaragású tölgyfabútorba van behe­lyezve. Ennek hátfala hajdan szintén ajtó
                        volt, de most már be van falazva régen. Maga Rombay is már majdnem, hogy
                        elfeledte. Pedig volt idő, mikor csak azt a percet várta, azt a percet
                        leste, amikor este végre, kopogtatást mellőzve, nyithatta fel azt a titkos
                        zárat... Csak­nem huszonnégy éve... De rég is volt. Talán igaz se volt?!</p>
                    <p>Ma már csak egyet tud, hogy itt a háború, az a véres salak, amelyből
                        vederszámra lehet a pénzt meríteni, még annak is, aki egyszerre nagyon
                        finnyás lett a keze tisztaságára.</p>
                    <p>*</p>
                    <p>- Te, Puci! - kiáltotta feléje egy reggel a képviselőház folyosóján Márgácsy
                        Antal delegátus. - Te, Puci!... Tegnap bent jártam a Kriegsministeriumban.
                        Úgy félfüllel hallottam valamit. Ha neked volnék, utána néznék ott a
                        dolgaidnak. - S már futott is tovább, hogy egy minisztert elcsíphessen.</p>
                    <p>Rombaynak szeget ütöttek a fejébe ezek a sebtében elejtett szavak. Egy órával
                        később már a bécsi vonaton ült.</p>
                    <p>Nem mintha konzervjeinek minősége aggasztotta volna. Hiszen meg volt győződve
                        arról, hogy a háború kezdete óta csakis a legjobbat készítteti. A kérdésnek
                        ez a része tehát - tudo­mása szerint - a lehető legjobb mederben haladt. De
                        - a másik? Az a legutóbb leszállított tíz vagón töltöttkáposzta konzerv,
                        aminek árával a Kriegsministerium mindezideig tartozik?</p>
                    <p>S most előáll, mintha földből vagy a pokol fenekéről kinőtt mérges gomba
                        volna: a hadsereg élelmezését ellenőrző bizottság és kisüti, hogy a frontra
                        legújabban érkezett zekerei konzerv­szállítmány csalás. Hogy a dobozokban
                        káposzta helyett közönséges repceocsu van, tölteléke helyett pedig
                        homok.</p>
                    <p>Ilyen abszurdum!</p>
                    <p>De valaki, akinek szavára adhatott, nagyon komolyan intette, hogy semmi
                        nevetnivaló nincs ebben a vádban.</p>
                    <p>- Nagy baj lehet a kérdésből, tekintve, hogy csehek vezetik a vizsgálatot.
                        Tehát azt tanácso­lom, járjon a dolognak a végére az úr haladéktalanul és ne
                        feledje, hogyha mostanság sikerül ellenségeinknek valamiből - és bármi
                        legyen is az - politikai előnyöket kisajtolni, akkor azok azt feltétlenül
                        meg fogják cselekedni.</p>
                    <p>Bécsből Rombay 24 órán belül máris Zekerén volt.</p>
                    <p>De későn. Mire odaért, nemcsak, hogy az egész telepen állt az üzem, de annak
                        minden sarkán szuronyos baka posztolt.</p>
                    <p>- Mi történt? Mi is történhetett? - kérdezgette magától, növekvő
                        izgalommal.</p>
                    <p>Ám katonán kívül nem volt élőlény sehol. A nyomasztó csendet egy bezárt ajtót
                        szimatoló, kapargató, vinnyogó kiskutya zavarta, Rombay megismerte. A
                        Rákóczi kedvenc foxija volt. Nem volt, akit megkérdezzen. A falu két
                        kilométernyire, az úton sehol senki. Valószínűleg most már azt is lezárták,
                        mind a két irányban. Ahogy már századszor mérte az udvar hosszát, kaputól a
                        kútig, kúttól a kapuig és rémkép rémkép után rajzott az agyában, egyszerre
                        nyikor­gott a kis ajtó és egy öregedő, félig munkás, félig paraszt kinézésű
                        ember lépett be rajta. Feltűnően csunya halálfeje volt. Ezt még felfokozta
                        az, hogy egyik szeme helyén vérrel alá­futott szörnyű űr tátongott. Ahogy
                        kihívón vigyorgott, csupa apró ránc képződött a pergament­bőrén s ezeknek
                        mindenikéből csak úgy izzott a káröröm. Feltett kalappal jött. Mikor Rombay
                        előtt megállt, meg sem billentette.</p>
                    <p>- Pöndör József vónék - nevetgélt.</p>
                    <p>Rombay értelmetlenül nézett reá.</p>
                    <p>- Úgylátszik, az úrnak rossz az emlékező tehetsége. Rosszabb, mint az
                        enyém...</p>
                    <p>- Na, kifelé, kifelé - parancsolta Pál türelmetlenül, gőgösen és az ajtóra
                        mutatott.</p>
                    <p>- Lassan a testtel - hékás!</p>
                    <p>Rombay, aki keresve keresett valamit vagy valakit, akibe köthessen, akin vagy
                        amin idegessé­gét kirobbanthassa, kezének egy vízszintes legyintésével máris
                        letörölte az alkalmatlankodó fejéről a kalapot. De mielőtt még földre
                        érhetett az, egy másik kéz máris elkapta a Rombayét és erőszakkal görbítette
                        azt vissza, rettentő fájdalmat okozva. Az így megkínzott ember önkénytelenül
                        felhördült. A katona két lépésnyire volt tőlük. Oda se nézett.</p>
                    <p>- Mi bajod velem? Te paraszt?!... - ordította Pál, akinél a meglepetés
                        éktelen dühvé változott. Annál inkább, mert karja a hajdani törés folytán
                        sohase volt egész épnek nevezhető, most éppen hogy erőtlenül lógott,
                        teljesen harcképtelenné téve Rombayt. Annál erélyesebben harsogott
                        hangja:</p>
                    <p>- Hallod? Mit akarsz tőlem?</p>
                    <p>- Tőled? Már semmit. Csak... Veled. Leszámolni. Érted? Évek óta dolgozom
                        ezen. Tudom minden kis trafikádat. Nagyon nehezen jutottam egyiknek-másiknak
                        nyitjára... De rájöttem... Mindig rájöttem. Akkurát megmondhatom, ha
                        kíváncsi vagy rá. Például... na csak, mondjuk például a zsongoréti híd
                        építésekor elkövetett...</p>
                    <p>- Elég! Ne papolj! Térj a dologra.</p>
                    <p>- Papolok, mert arra van kedvem - és mivel Rombay egy lépést tett a kiskapu
                        irányába, a jövevény oda hátrált és most egész testével nekifeküdt.</p>
                    <p>- Próbáld! - hetykélkedett gúnyosan. Rombay felszisszenve kapott a meggyötört
                        karjához, amelyet már ez a kis megmozdulás is újabb fájdalommal
                        telített.</p>
                    <p>- Nahát! De ide hallgass. Tudom a pókfalvi kis miskulanciáidat is. De ez mind
                        bliktri! Vártam. Mit kaptál volna, ha akkor, békében, ellened vallok? Egy
                        esztendőt? Kettőt? Talán még annyit sem? Hát vártam tovább. Majd megjön az
                        én órám, mondtam magamnak. Most megjött... Már üt is!</p>
                    <p>- Mit akarsz? Mit akarsz tőlem? Pénzt?...</p>
                    <p>- Okos vagy te koma. A könnyű végit fognád. De nem úgy áll a bál!... Hallgass
                        csak. Na, jó, gyere a kút kávájához. Leülhetsz. Úgyse tudsz már a lábadon
                        állni, úgy látom. Hé, őrmester úr - szólt oda a katonának -, úgy nézem,
                        nincs ezen a kútostoron veder, volna egy pohárféléje, meg egy hosszú
                        spárgája? Mert meg kéne ezt az embert itatni, különben elájul, a kis gyenge
                        virágszál...</p>
                    <p>De a katona cseh nyelven motyogott valamit és közömbösen lépkedett tovább.
                        Rombay be­húnyt szemmel, mozdulatlanul ült ott, csak a balkezével markolta
                        görcsösen a rozoga fapár­kányt, amin ültek. A jövevény pedig folytatta:</p>
                    <p>- Egy fél év óta a gyáradban dolgoztam. Hat háborús hónap több, mint hat béke
                        esztendő. Azalatt időm volt a munkásaidat átgyúrni. Most könnyű, amikor
                        mindegyik tudja már, hogy az urak hozták a háborút a szegény emberek
                        nyakára. Öt hét előtt aztán elkészültem a nagy munkámmal. Megvan a
                        bizonyítékom ellened.</p>
                    <p>- De mire kellett ez kendnek?... Nem értem!... Miért?...</p>
                    <p>- Még mindig nem jött rá az úr? Nahát, megkönyörülök az eszin... Hát azért az
                        ütésért, amit ott, régen, a hódréti gát mellett mért rám, amitől kifolyt a
                        fél szemem. Ott... Helyben! Nézz ide!... Látod? Egy lyuk... Mit? Még
                        undorodsz is? De csak nézd, mert a te műved!...</p>
                    <p>- Az nem lehet!</p>
                    <p>- Már pedig én mondom, hogy lehet. Te is tudhatnád, Rombay Pál, ha ott nem
                        hagysz akkor, mint egy agyonvert kutyát. De ma leszámolunk. Háború van. Nem
                        hiába vártam. Kész a vád, de még milyen kész!... És kész a büntetés...
                        Amilyen kell, amilyen kidukál... Amilyent én teneked szántam!... Mert alád
                        fűtöttem ám, én, Pöndör József! Mégpedig alaposan. Fogad­junk, hogy ma a te
                        szemed fénye fog kialudni, Rombay Pál! «Majdnem Puci»... Te!...</p>
                    <p>- Bolond beszéd!</p>
                    <p>- Mondom... Fogadjunk!... Ott jön már a cseh generális la... Herr General
                        Strazsevácz. Hogy a fene egye, aki a nevét kitalálta. Na, Rombay Pál! Neked
                        sem irígylem a bőrödet. Biz’ istók, hogy nem!...</p>
                    <p>Ezzel a kisajtót kitárta, hogy a tisztek belépjenek, ő maga kívül került a
                        kapun, de ott két könyökét a kerítés tetejére helyezve, arra támasztotta a
                        fejét és halkan fütyörészve nézett az udvarba.</p>
                    <p>- Ehun ládd! A cseh generális nem ad neki kezet... - jegyezte meg, hegyeset
                        köpve a járdát képező téglák egyikére.</p>
                    <p>Ezalatt a három tiszt a ház felé tartott. Rombay karfájdalma miatt kissé
                        bizonytalan léptekkel kullogott utánuk. Az őrtálló katona nyitotta ki
                        előttük a kulccsal lezárt ajtót, jót rúgva a még most is ott panaszkodó
                        kiskutyán. Senki sem ügyelt arra sem.</p>
                    <p>Most már az irodában voltak. Rombay körülnézett. Igen, ott az egyik saroknál
                        álló mosdó­asztalon víz és egy pohár. Balkezével ügyetlenkedve töltött
                        magának és ivott, ivott, mintha új életet inna magába.</p>
                    <p>A tisztek elhelyezkedtek. Neki a saját íróasztalánál álló karosszékében
                        mutattak helyet.</p>
                    <p>Strazsevácz tábornok mingyárt hozzá is fogott a vizsgálathoz. Ha ugyan
                        vizsgálatnak lehet nevezni egy előre kész ítéletet, amely csupán kimondásra
                        vár.</p>
                    <p>- Rombay úr, ön ellen nagyon súlyos a vád. Ön legutóbb a küzdő katonák
                        részére, a küzdő katonák számára egyszerűen repceocsuból és homokból
                        összekevert vacakot szállított.</p>
                    <p>- Soha!</p>
                    <p>- Mi-it?! Felesel?...</p>
                    <p>- Tábornok úr, ön előtt valaki tudatosan hazudott és ön... Nos igen... Ön
                        elhitte...</p>
                    <p>Három kard csörrenése, székek robajos szertegurulása, három szál, fényes
                        kitüntetésekkel teleaggatott, szolgálati pisztolyokkal felfegyverzett tiszt
                        megvadult, fergetegszerű összekaffo­gása volt erre a válasz.</p>
                    <p>Rombay egykedvűen hagyta, hogy annak a keményhangzású idegen nyelvnek a
                        sortüze el­pattogjon a feje felett. A feleségére gondolt. De jó, hogy
                        fogalma sincs arról, hogy itt mi történik most. Mit is szólna Márta
                        mindehhez? Sajnálná? Segítségére sietne? Haragudnék reá, amiért százszor meg
                        százszor hiába kérte, hogy hagyjon abba mindent, mindent és jöjjön haza,
                        biztosítsa a meglévő vagyont. - Higgye el, arra nagyobb szükség van a mai
                        világban, mint újat hajszolni - mondogatta mindig. - Ha tudná, milyen biztos
                        vagyok afelől, hogy hábo­rúban szerzett pénzeken sohase lesz áldás! -
                        Hányszor mondta! És ő csak hagyta beszélni, mert asszonybeszéd csak
                        asszonybeszéd - gondolta akkor. És most?... Mi is lesz most? - riadt vissza
                        a jelenbe, ahol a Strazsevácz fölényes, könyörtelen hangja feléje harsant
                        éppen:</p>
                    <p>- Tíz vagónnal! Tudja jól, hogy tíz vagónnal és mind Slusznicbe, ahol most a
                        dicsőséges bohusici hadosztály harcol. És maga ezt tudta. Nagyon jól tudta
                        és azért irányította oda!</p>
                    <p>- Tábornok úr legjobban tudja, hogy ilyesmi lehetetlen. Ami pedig a konzervet
                        illeti, ilyen csalás az én gyáramban nem történt soha.</p>
                    <p>Az egyik tiszt szó nélkül eléje tett egy leólmozott dobozt. Ráismert rögtön.
                        Az ő címkéje volt rajta.</p>
                    <p>- Nyissa fel - rendelkezett Strazsevácz. A másik tiszt már feléje is
                        nyujtotta a konzervnyitót.</p>
                    <p>- Jól felkészültek az urak - dünnyögte Rombay, de ahogy a vékony vaseszközért
                        akart nyúlni, önkénytelenül felszisszent.</p>
                    <p>- Valamelyik úr lesz olyan szíves... - mondta hangosan. - Az én karom, úgy
                        látom, felmondta a szolgálatot.</p>
                    <p>Rögtön készek voltak a szolgálatra. Egy-kettőre lepattant a kis pléhfedél és
                        a Rombay tágranyílt szeme előtt csakugyan ott barnállott, szürkült egy
                        piszkos lében úszkáló, megnevez­hetetlen moslék. A tisztek most már
                        össze-összenézve, pislogva, magyarázni kezdtek:</p>
                    <p>- Találomra húzták ki a sok ezer közül... Úgy küldték vissza a harctérről...
                        A harctéri katonák élelmezését felülvizsgáló kommisszióhoz. Melynek én
                        vagyok az elnöke.</p>
                    <p>Ezt Strazsevácz generális mondta, kezét a csákójához emelve, mintha sajátmaga
                        előtt tiszte­legne.</p>
                    <p>Rombay felállt.</p>
                    <p>- Ezennel foglyának tekintem magam, tábornok úr. De kérem, fogassák el
                        azonnal azt az öreges, félszemű embert, aki az imént önöknek nyitotta a
                        kapuajtót.</p>
                    <p>- Elfogatni? Csak úgy? Semmiért?</p>
                    <p>- Nem semmiért - kezdett izgulni Pál. - Dehogy is semmiért! Régi haragosom. A
                        bíróság előtt neki is meg kell jelenni. Feltétlenül! Minden ettől
                        függhet.</p>
                    <p>- Csak csendesen, kérem. Ha majd szükségét érezzük... De most még... Hanem...
                        - és itt a tábornok hangja egyszerre csaknem atyáskodó lágysággal szólt
                        hozzá:</p>
                    <p>- Hallgasson ide, Rombay úr! Tudhatja, hogy mi nagyon sokat tudunk önről,
                        előbbi üzelmei­ről... És politikai szerepléséről. Ön ma egy nagyon
                        befolyásos ember... Ha kívánja, mondjuk úgy, hogy veszedelmes ember.</p>
                    <p>- Én? Nagyon megtisztelve érzem magam, tábornok úr, de...</p>
                    <p>- Semmi de! kedves Rombay úr. Ön, úgy tudom, nemcsak a miniszterelnöknek, de
                        a hon­védelmi miniszternek is a belső köréhez tartozik...</p>
                    <p>- Sajnos, ezt nem mondhatnám. A pártkörökben, képviselőház folyosóján, ilyen
                        helyeken, nem mondom, hogy néha egyik vagy másik kegyes velem
                        szóbaereszkedni... De...</p>
                    <p>- Milyen szerény lett ön egyszerre! De térjünk a tárgyra. Nemde, ön most itt,
                        ebben a teljesen elhagyatott telepen, teljesen ki van szolgáltatva
                        nekem?</p>
                    <p>- Teljesen.</p>
                    <p>- Nemde, ön ellen döntő bizonyítékom van, hogy az ön gyárából, az ön neve
                        alatt... Ilyen naivság... Mit is gondolt ön, amikor elszállította?...
                        Szóval, a neve alatt a legalávalóbb csalás történik, rendszeresen. Egy
                        óriási méretű csalás, ami önt feltétlenül a börtönbe juttatná, ha dobra
                        ütnénk.</p>
                    <p>Rombay felfigyelt. A tábornok, jól ápolt körmeit nézegetve, folytatta:</p>
                    <p>- Értse meg, azt mondtam, ha dobra ütnénk. Mert lehet ugyan, hogy ma már
                        egy-két ember tud róla, de azok még ma legfeljebb suttognak erről-arról. A
                        suttogást pedig kellő apparátussal nem olyan nehéz elnémítani... De ha mi
                        kezdenénk el az ön ügyét nyilvánosságra hozni... Nagy garral. Hivatalosan,
                        hogy úgy mondjam ünnepélyesen, abban a percben hol lenne ön, Rombay úr?
                        Feleljen nekem, hol lenne ön?</p>
                    <p>- A másvilágon - nevetett Rombay kesernyésen, meggyőződéssel.</p>
                    <p>- Na lássa! - atyáskodott a generális... És most azt mondom: válasszon!</p>
                    <p>- Mit válasszak? Mi választanivaló van itt?</p>
                    <p>- Élet és becsület - vagy halál és megbélyegzés.</p>
                    <p>- És mi van a kettő között?</p>
                    <p>A két fiatalabb tiszt a szoba másik végébe vonult, mint látszott csak azért,
                        hogy cigarettát kínáljanak és gyujtsanak egymásnak. Ellenben a tábornok
                        egészen Rombayhoz hajolt és úgy kezdett a suttogásba:</p>
                    <p>- A miniszterelnök és honvédelmi miniszter... Érti?... Ön olyan könnyen
                        megtudhat egyet­mást... Ami fontos... Ami a mi szempontunkból fontos... Majd
                        Budapest és Bécs között... A vonaton megismerkedik egy sötétzöldruhás...
                        Fehérszegfűs nővel... Aki... Nekünk...</p>
                    <p>Rombay, aki eddig meg sem moccant, egyszerre felugrott s mintha megnőtt
                        volna, úgy állt most a meglepett katonák előtt és magából kikelve,
                        torkaszakadtából ordította:</p>
                    <p>- Kém?... Azt akarják tőlem, hogy kém legyek? Én? Rombay Pál?... Hát nem. Hát
                        azt már nem, uraim! Elég léhaságot követtem el az életben... De olyan mélyre
                        mégsem süllyedtem - üvöltötte -, hogy ezt a gyalázatos ajánlatot önök a
                        szemembe merjék mondani.</p>
                    <p>És balkezével verte az asztalt, ahogy csak bírta.</p>
                    <p>- Csitt, Rombay úr, ne olyan hangosan!</p>
                    <p>- De igenis kiabálok. És szeretnék még hangosabban kiabálni, olyan hangosan,
                        hogy őfelsé­gétől az utolsó pöcegödörtakarítóig mindenki meghallja... Hogy
                        mindenki tudja, hogy Strazsevácz generális, őfelsége az osztrák császár és
                        magyar király hadseregének nagyszerű katonája... Rombay Pál kamarást arra
                        akarja csábítani, hogy a hazája ellen, a királya ellen kém­szolgálatot
                        teljesítsen...</p>
                    <p>Még tovább beszélt, mert valóságos őrjöngés fogta el felháborodásában, de már
                        nem hallga­tott reá senki. A három tiszt, egészen közel, összedugott fejjel
                        suttogott, tanácskozott és - határozott a szoba túlsó sarkában.</p>
                    <p>Rombay kimerülten roskadt vissza a hajlított bükkfakarszékbe. A nagy düh után
                        csodálatos nyugalom jött rá egyszerre.</p>
                    <p>- A halálos ítéletedet mondtad ki... amikor a gazságukat a szemükbe vágtad -
                        jött a beismerés, de nem ijedt meg tőle.</p>
                    <p>Inkább a halál, százszor inkább, mint a hazaárulás. Ezt olyan
                        elképzelhetetlen gazságnak tartotta mindig, hogy ehhez mérve, mint bűn, még
                        a gyilkosság is eltörpült az ő felfogásában. Hisz annak lehetnek
                        megmagyarázható és enyhítő körülményei, de a hazaárulásnak?... Semmi. Soha,
                        soha: semmi!</p>
                    <p>Strazsevácz most már ott állt mellette, de nem reá nézett, hanem a feje
                        feletti görbén álló arcképre. Tisza Istvánt ábrázolta az, Benczúr festménye
                        után.</p>
                    <p>- Azt nézheted - gondolta Rombay titkos kárörömmel. - Mert hogy ő ad most
                        nekem erőt teveled szemben, hű csehem!...</p>
                    <p>Már képes volt tréfálkozva fogni fel helyzetét. Soha életében nem volt gyáva.
                        Most se lesz az. Hát lássuk. De csak hadd beszéljen ő, mialatt kérdőn nézett
                        fel a széles pofacsontú, óriás alakra.</p>
                    <p>- Örülök, hogy megnyugodott, Rombay úr - jött feléje a magasból. - Talán most
                        már elfogad­hatóbb választ fog adni. Várom.</p>
                    <p>- Mi az az elfogadhatóbb válasz?</p>
                    <p>- Nézze, szeretnék önnel félúton találkozni. Önnek is előnyös lenne, nekem
                        is. Ha előbbi indít­ványomba... eh, eh... eh... belemegy... Úgy hajlandó
                        vagyok... Nemcsak azt a konzerv­csalást eltüntetni a világból... Istenem,
                        láttunk már annál cifrább dolgokat is úgy megsemmi­sülni, mint a
                        szappanbuborék! Nos, ha indítványomat elfogadja, hajlandó vagyok vállalni a
                        felelősséget arranézve is, hogy kifizetik önnek azt a szállítmányt. Éppen
                        úgy kifizetik, mintha tényleg a legeslegfinomabb töltöttkáposzta lett volna
                        benne. Hálás lesz nekem... Remélem... Hálás... Mi?...</p>
                    <p>Rombay újra alig tudta fékezni magát, mégis jól játszott nyugalommal
                        felelte:</p>
                    <p>- Köszönöm, tábornok úr. Ha kegyeskedik kiküldeni azt az őrtálló katonát...
                        és előállíttatja vele a Pöndör József névre hallgató parasztot, aki nézze,
                        ott ólálkodik még mindig a kerítés­nél, úgy öt percen belül meg fog
                        győződhetni, hogy nekem arról a gyalázatos csalásról halvány sejtelmem sem
                        volt, sem ma, sem azelőtt. Nem... Soha!...</p>
                    <p>Strazsevácz szeme összeszorult. Csak egy kis hasadékból tűzte a tekintetét a
                        Rombayéba.</p>
                    <p>- Hogyne! Hogy ön kiszabadulva innen, rögtön fusson, szaladjon, fel-fel
                        Bécsig, a császárig, panaszkodni, vádolni... Hogyne!</p>
                    <p>- Tábornok úr, becsületszavamra ígérem önnek, hogy...</p>
                    <p>- Ez mind nagyon szép, kedves barátom, csakhogy ki áll jót nekem az ön
                        becsületszaváért?</p>
                    <p>- Tábornok úr... - A megkínzott ember fel akart állni, de félúton
                        visszaroskadt. Minek küzdjön... Mire való a további beszéd?...</p>
                    <p>Talán a tisztek is ugyanazt gondolták, mert miután ismét összenéztek, a
                        legfiatalabb leoldta magáról a szolgálati pisztolyt és csendesen odahelyezte
                        az íróasztal sarkára, ők pedig lábujj­hegyen, vigyázva, mintha alvó
                        gyermeket félnének álmából ébreszteni, kihúzódtak a másik szobába.</p>
                    <p>Mind a három nagyon sápadt volt és idegesen, gyakori oldalpillantásokkal
                        lesett az iroda irányába.</p>
                    <p>A tábornok még azt is mondta halkan, mintha inkább gyónna:</p>
                    <p>- Kiismerhetetlenek ezek a magyarok mégis! Mikor idejöttünk, azt hittük,
                        úgyebár, hogy egy egészen közönséges csalóval lesz dolgunk, mégpedig könnyű
                        dolgunk. És nem. De mennyire nem!... De hiszen ez képes azért az eszményért,
                        hogy: haza! nemes egyszerűséggel éppen olyan magától értetődően feláldozni
                        az életét, mint a történelem nagyjai közül is csak egynéhány. Szinte
                        sajnálom, hogy ajánlatommal kirukkoltam neki. De... Persze... Most már
                        veszedelmes lenne az életbenmaradása... Ránknézve is... És hazánk
                        szempontjából is...</p>
                    <p>- Hát éppen ez az!... Ezért...</p>
                    <p>A két fiatal tiszt egészen az ajtóhoz húzódott.</p>
                    <p>- Járkál - súgta az egyik és újra odatapasztotta a fülét. Valami fiókot
                        húzhatott ki... Újra járkál... Vizet tölt...</p>
                    <p>Most már a generális is ott állt mellettük.</p>
                    <p>- Nem hallok semmit!... - csodálkozott.</p>
                    <p>- Én sem... - lehelte a főhadnagy. - Pedig már lett volna ideje...</p>
                    <p>- Lehet, hogy levelet ír...</p>
                    <p>- Lehet...</p>
                    <p>Nagyon hallgatott a csend. A tábornok érezte, hogy az egyik lába elzsibbadt,
                        mégse merte megmozdítani...</p>
                    <p>Végre egy nehéz test zuhanása hallatszott.</p>
                    <p>- Különös, nem hallottuk a lövést?!...</p>
                    <p>- Várjunk még pár percet...</p>
                    <p>Vártak. Aztán az egyik nagy vigyázva kiosont a tornácra, onnan a ház
                        túlsóoldali ablakához, hogy onnan lessen be.</p>
                    <p>Az íróasztalon ott feküdt a pisztoly érintetlenül, de Rombay mégis holtan
                        terült el a színes rongyokból házilag szőtt futószőnyegen. Nem találtak
                        levelet, csak egy kis gyűrött, bal­kezével nehezen megírt cédulát:</p>
                    <p>«Önként megyek a halálba, mert amit szerettem, mindig túlságosan
                        szerettem!»</p>
                    <p>Ennyit. Miért írta éppen ezt? Senki sem értette. Valószínűleg ezért írta
                        éppen.</p>
                    <p>Később az irodakisasszony egy dobozt is talált, amin ez állt: Méreg! A doboz
                        üres volt s a kisasszony visszaemlékezett, hogy pár hét előtt írt érte a
                        csókádi patikába, mert Rombay úgy találta, hogy nagyon elszaporodtak a rókák
                        a határban.</p>
                    <p>- De nagyon kérem a gyógyszerész urat, hogy valami igen erős, rögtön ölő
                        mérget küldjön, mert azt mondja a méltóságos úr, hogy a méltóságos asszonyt
                        bántaná, ha azt hallaná, hogy a halálra ítélt állatok kínlódtak.</p>
                    
                <milestone unit="endSubChapter" n="9"/>
            </div>
            <div type="group">
                <head>NEGYEDIK RÉSZ.</head>
                <milestone unit="startSubChapter" n="1"/>
                    <p rend="head">I. FEJEZET.</p>
                    <p>A temetés után a teljes összeomlás következett.</p>
                    <p>Rombay - úgy találták barátai - a lehető legrosszabb percet választotta a
                        meghalásra, amikor a sok függőben lévő ügye - szószerint - egymás nyakát
                        törte.</p>
                    <p>Márta napestig számolt, tanácskozott, fáradt, de mindennek a vége mindig az
                        volt mégis, hogy fizetni kell.</p>
                    <p>Szentendrey rögtön felajánlotta segítségét, egész vagyonát, de Márta éppen
                        azt nem akarta elfogadni.</p>
                    <p>- De itt van Mária és a gyermekei. Az ő számukra csak megengedi, hogy
                        Hódrétet én vegyem meg - kérlelte Ádám.</p>
                    <p>- Nem. Majd másképpen segítek magamon. Ajánlkozik egy jó bérlő...</p>
                    <p>- Nem jobb, mint én.</p>
                    <p>- Kedves Ádám, ne legyen soha, semmiféle pénzkérdésről szó közöttünk. Igérje
                        meg...</p>
                    <p>Szentendrey nagyon kelletlenül dünnyögött valamelyes igent, mert nem esett
                        jól neki a merev visszautasítás.</p>
                    <p>Márta azonban egész családja ellen keresztülvitte akaratát. A birtokot,
                        kastélyt évekre bérbe adta. Az instrukció megváltásából a még függő apróbb
                        adósság is éppen hogy kitelt. Csak amikor a kis kórház feloszlatásának
                        szükségét elkerülhetetlennek látta, roskadt magába, szíve mélyéről feltörő
                        zokogással. Még jó, hogy senki sem volt tanuja a gyengeségnek.</p>
                    <p>Az vigasztalta némileg, hogy abból az összegből, amit annakidején Pál adott a
                        kórháznak, összes ápoltjait elhelyezhette az életben tisztességgel. Hálás
                        volt ezért férje emlékének. S amikor egyik mindkét lábát elveszített somogyi
                        paraszt - akinek kis házikót vett egy kertecs­kével - azt írta neki: «Isten
                        áldja azt a kedves kezet, amely az én kezemből kivette a koldus­botot» -,
                        jólesett azt válaszolni: «Az én kezem csak átadta azt, amit egy meleg szív
                        küldött!...»</p>
                    <p>- Szegény-szegény, sok fából faragott Pál! Mennyi szép és nemes volt benne
                        mégis!... - sóhajtott, mialatt e levelét borítékba tette.</p>
                    <p>A Zoltán-házat is megtarthatta. Ékszerei árán váltotta azt magához. De ezt
                        cseppet se fájlalta. Úgyse tette fel azokat a drágaságokat soha, mert
                        csaknem valamennyit a háborús meggazda­godásnak köszönhette. Pál egy időben,
                        kivált eleinte, valóságos lázzal vásárolta össze a sok gyöngyöt, gyémántot.
                        Vásárolta és ajándékozta. Jutott mindenkinek: Mártának, Máriának és -
                        valószínűleg még: több másnak is.</p>
                    <p>- Mennyivel kedvesebb, ha a napsugár a Zoltán-ház ablakait csillogtatja és
                        nem azokat a hideg, idegen köveket - állapította meg Márta. Úgy érezte, ez
                        az önállóságát biztosító kis otthon mindennél fontosabb, hiszen enélkül mit
                        tehetett volna egyebet, mint leányánál keresni új otthont?</p>
                    <p>Ő? Boglárkőn? Mint örök vendég? Még rágondolni is rossz volt! De így,
                        lassan-lassan majd csak sikerül éppen olyan széppé tenni, mint amilyen a
                        Zolti bácsi idejében volt.</p>
                    <p>Mivel a kastélyban idegenek laktak, Márta sétáit inkább a gát felé
                        irányította.</p>
                    <p>Ott, ahol hajdan, a megnyitás ünnepén, a szónoki sátor állt, most kertecskét
                        ültetett. Ennek egyik sarkán pedig szalmatetejű, különben nyitott kilátót
                        építtetett magának. Órákat töltött benne, könyvvel a kezében, melybe
                        legtöbbnyire bele sem nézett.</p>
                    <p>Szentendreyről a gyászesztendő alatt csak nagyritkán hallott. Mária írt róla
                        olykor. «Papa a kórházában ugyancsak komolyan veszi a munkát.» Vagy: «Papa
                        egy kórházlátogató bizott­sággal Lembergbe, Leitmeritzbe utazott».
                        Ilyesmit.</p>
                    <p>Ő maga még egy levelezőlapot sem küldött soha. Márta megértette. Hálás volt
                        érte, de azért tudta azt is, hogy megsértette, amikor oly közvetlen
                        melegséggel felajánlott segítségét vissza­utasította.</p>
                    <p>- De újra csak úgy tennék - nyugtatta meg magát. És várt, türelemmel.</p>
                    <p>- Mit? - kérdezgette gyakran, a naplementét nézve, a víz selymes kis
                        loccsanásait hallgatva.</p>
                    <p>Ujjain számolt: Zoli jövő hónapban lesz huszonhároméves. Jövőre végez... Én
                        tavaszra ötvenegy... De most még csak ősz van. Hála Istennek.</p>
                    <p>Szerette az őszt.</p>
                    <p>- Csodálom, hogy Szent Ferenc sohase szólt így: «Kedves testvérkém, ősz...»
                        Talán azért nem, mert ő, aki a természetben mindent megértett, mindent
                        befogadott, mindent szeretett, a tavaszt, a nyarat, ám az őszt száműzte az
                        életéből? Pedig minden évszak között az ősznek van a legtöbb
                        mondanivalója... Lehet, hogy csak hozzám, aki mellől dértől érintve oszlott
                        szét a tavasz... Aki mellett szótlan ment el a nyár, de akinek olyan
                        bársonyos kézzel simogatja a szívét - testvére, az ősz!... És a tél? Ó, a
                        tél még tőlem is olyan messze van! Nem akarok gondolni a télre!</p>
                    <p>Maga is mosolygott ezeken az elmerengéseken.</p>
                    <p>A posta érkezése mindig eseménye volt a napnak. De most már nagyon sokszor
                        várt egészen hiába, mert Zoltán csak ritkán szánta rá magát, hogy
                        édesanyjának írjon. Pedig tudta, hogy mennyire eped utána, de: «azért anya,
                        hogy epekedjék» - felelte vállatvonogatva vagy pár rövid sorban,
                        valahányszor Mária írásban vagy szóval felhozta ezt neki. És valóban, nem is
                        nagyon ért rá a levélírásra. Először is, mert igazán komolyan vette a
                        tanulást. Óriási tervei voltak, amikről tudta, hogy csak nagy felkészültség
                        árán lehet megvalósítani, ha ugyan rákerül a sor, mert ebben a háborús
                        Európában ki tudja, mikor kezdődhet újra az igazi kultúrmunka?! Rombay
                        Zoltán nem nagyon bízott az emberiség jövőjében. Egyáltalán semmiben sem
                        nagyon bízott. Annál jobban meg volt győződve arról, hogy neki joga van:
                        követelni. Mit? Mindent! Ebből kifolyólag, válogatás nélkül, személyes
                        sértésnek vett mindent, ami nem az ő kényéhez alkalmazkodott, kezdve a
                        naptól, a felhőtől, a melegtől, a hidegtől, végig minden földöntúli és földi
                        hatalmon és tekintélyen. Alapjában a teremtés központjának tudta magát,
                        akinek örökös hódolat dukál. Neki és sok társának, akikkel utcán,
                        kávéházban, az egyetemen, gyűléseken összejött, felfogása szerint a mult
                        idők vezéralakjait ez a jelző illette csupán: döglött oroszlánok.
                        Politikailag a legszélsőbb, legüvöltőbb világfelforgató anarchiát hirdette,
                        nem azért, hogy az emberiséget képzelt vagy tényleges béklyóktól
                        megszabadítsa, de mert ezáltal millió és millió embert megfoszthatna...
                        Mitől? Nem részletezte. Talán nem is tudta, de olyasféle szavak, mint
                        megfosztani, elvenni, kitaszítani különös, hódító varázzsal zsongtak
                        lelkében.</p>
                    <p>Lehet, hogy sántasága és az azzal járó sok kellemetlenség sokban hozzájárult
                        e ferde gondol­kozás beidegzéséhez. Lehet, hogy a társaságát nem választotta
                        a magasabb etika követelmé­nyei szerint, de tény, hogy Rombay Zoltán
                        huszonhároméves korában nem talált a föld egész kerekén mást, ami érdekelte
                        volna, amit szeretett volna, csakis: sajátmagát. Ó, igen, voltak szeretői,
                        akikért akárhányszor vadul, konokul kiállt egy-egy bár parkettjére vagy
                        kocsma padlójára, hogy megvédje, hogy visszaszerezze őket. Bámulva
                        suttogták, hogy csodásan hűsé­ges, nem is gondolva, hogy még a kiválasztott
                        nőt is kizárólag azért szerette, azért kockáztatta miatta az életét, mert az
                        a nő az övé volt.</p>
                    <p>Mint ahogyan «Én» (és nem egy külön) valaki volt az anyja is. Aki
                        hozzátartozott, aki énjének egy része volt szintén. Kibővült énje.
                        Szeretőivel, anyjával szemben azonfelül még fölényét is éreztette, mert hogy
                        azok csak nők, ő pedig férfi.</p>
                    <p>És a pálya, amelyet magának választott? Valahogyan azzal szemben is hasonló
                        ösztön volt az, amely feléje terelte, bár más formában megnyilatkozó. Önzés
                        az is. Majd megmutatom én, hogy... Itt az Én érvényesülésének vágya fűtötte.
                        Másnál úgy hívják azt, hogy ambíció. Nála több volt ez annál, vagy kevesebb,
                        hiszen alapja egy leküzdhetetlen vágy volt, másokat, talán magát az elemeket
                        is leteperni, igába görbíteni. Mások javára? Nem. A saját dicsőségére? Még
                        valószínűbb azonban, hogy a maga hasznára.</p>
                    <p>Kicsi gyermekkora óta imádta a vizet. És még ma is, bár ezt maga előtt is
                        nagyon szégyelte, költő lett, ha a vízre gondolt. Nem a tűz ihlette. Ó,
                        dehogy! Mit is kezdhetne ő a tűzzel? Hiszen az máris megfékezve, korlátok
                        közé szorítva, engedelmesen ég, gépben, kályhában, kohóban. Amikor pedig
                        igazán gyönyörű, ha nem bűnös szándék gyujtotta, akkor buta véletlen.
                        Analfabéta is lehet gyujtogató, vagy tűzoltó. Olykor gyönyörű gyujtogató
                        pusztítása, ám a technikus szempontjából nem érdekes. Ellenben a víz?... A
                        hatalmas. Az éltető. A milliárd élettel teli. A víz, amely veszélyes.
                        Makrancos. Őrjöngő. Mint egy buja asszony. Egyszer rohanva pusztít, másszor
                        csillanva éltet. És milyen sokféle húr van a hangszerén! Vegyük csak
                        példának a Badallót. Ha holdvilágos nyári estén hallgatod csak, úgy nagy
                        közöket tartva beszélget halkan, lágyan, selymesen. De ha fent, a messze
                        hegyekben, nagy vihar volt tegnap, jaj, de nagyon beszédes lesz tőle a
                        kedve. Ha télen jégtáblák borítják, muzsikálva bujkál köztük, mint egy rossz
                        suhanc. Itt nagyot kalapál, ott sustorgást mímel, néha még loccsan is, néha
                        meg felnevet. Amikor tavasszal áradása rohan, haragja úgy tombol, úgy zúg,
                        mint a végítélet angyalának szörnyű harsonája. Ilyenkor mindennek, amit tép,
                        rom­bol, szakít, lázong és büntet, mindennek, ami zajong, mar, sikoltoz,
                        kölcsön veszi a hangját, hogy mindet-mindet egyszerre üvölthesse szerte.</p>
                    <p>Hogy szerette ilyenkor Zoltán a Badallót!</p>
                    <p>Milyen szerelmesen kiáltotta oda: majd megmutatom én neked, hogy... Együtt
                        kacagtak ilyenkor, ő meg a folyó. Egyszer édesanyja előtt is ilyenformákat
                        beszélt a vízről:</p>
                    <p>- Hogyne! Hiszen Zolinak zúg! - nevetett Márta boldogan s míg fia szép fejét
                        két kezébe fogva, egészen közelről gyönyörködött szőke hajában, finom
                        metszésű szájában, anyai hiúsága azt mondtatta véle: Mint egy görög
                        Isten!</p>
                    <p>Mennyire szerette őt Márta ezért is! Mennyire messze volt attól, hogy fia
                        lelkivilágának igazi képét még csak meg is sejtse.</p>
                    <p>Olyan messze, amennyire csak egy édesanya lehet, a jóságos Istennek különös
                        kegyéből.</p>
                    <p>Az a Zoltán, akit ő ismert, bár gyakran kemény és akaratos, de legtöbbnyire
                        mégis kedvesen elbeszélgető, gyöngéden feléje hajló, szeretettel ölelő,
                        csókoló, kényeztető kisfiú maradt vele szemben, aki meggyőződéssel
                        jelentette ki bárki előtt, hogy a Mária kislánya, akármit is mon­danak,
                        mégsem hihető, hogy valaha olyan szép lehessen, mint amilyen az ő drága,
                        egyetlen mamszija még ma is.</p>
                    <p>Amilyen őszintén bámulta anyja külsejét, annyira lekicsinyelte nézeteit. -
                        Kétségbeejtően ósdi! - mondta sokszor, még a szemébe is. Nem is nagyon
                        méltatta arra, hogy komolyan megtárgyaljon vele bármi olyan kérdést, amit
                        igazán érdekesnek, vagy éppen életbevágónak minősített, például a politikát.
                        De hogyan is lehetne asszonnyal, még hozzá egy ötvenéves asszonnyal
                        megértetni, hogy ma már, hála a világháborúnak, melynek csakis forradalmak
                        fognak véget vetni, - megdőltek az ócska «popáncok» Haza? Király? Micsoda
                        anachronizmus, még a nevük is! De persze szegény jó mamszi még hisz a
                        létjogosultságukban. És csak hadd higyjen, továbbra is. Mert ez a szent
                        naivitás az ő nagy charme-ja...</p>
                    <p>Igy történt, hogy bár Zoltán telítve volt az új eszmékkel, annak is a
                        legvörösebb árnyalatával, - kíméletből? lenézésből? kényelemből? legfeljebb,
                        ha tréfálkozva tett reájuk célzást, ha anyjával beszélt. Ez is ritkán
                        fordult mostanság elő.</p>
                    <p>Minden kibúvót felhasznált, hogy ne kelljen Hódrétre mennie, ahol teljesen
                        idegennek érezte már magát.</p>
                    <p>Még más oka is volt Budapesten maradásának. Úgy hívták, hogy Dusinka.
                        Származásra: orosz, cseh, lengyel? Ő maga sem tudta. Csak arra emlékezett
                        homályosan, hogy egész gyer­mekkora vándorlásokkal telt el és hogy apja
                        kellékes volt, anyja pedig ugyanannál a kabaré­társulatnál öltöztetőnő,
                        ahogy ő mondta, - vetkőztető banya, ahogyan ellenségei mondták. Dusinka
                        minden nyelven beszélt, de valamennyit a valahogynál is sehogyabban. Persze,
                        ezzel hódította meg Zoltánt is annyi, de annyi más férfi után.
                        Tagadhatatlan, hogy jól állt az a kis seregélyzsibegés az örökké izgó-mozgó
                        madáralakjához, csillanó madárszeméhez, melyben csodálatos sötét lángok
                        tudtak kigyúlni. Nem a szerelem perceiben, ó nem, hanem mikor egy-egy
                        zugutcában, esetleg ott is a pincében, ahol titkos üléseken az elvtársait
                        tüzelte a burzsujok ellen.</p>
                    <p>Dusinka volt az egyetlen nő, akivel Hódréthy Zoltán politikáról beszélt. Vele
                        azután halálos komolyan.</p>
                    <p>Apja temetése óta nem ért rá Hódrétre menni. Anyjával azonban egyszer-kétszer
                        találkozott mégis, mert Mária egyenesen megkövetelte, hogy Boglárkőre
                        jöjjön, amikor Mártát oda várták. Ilyenkor kedveskedett és tréfálkozott.
                        Rengeteget kérdezett, nehogy őt kérdezgessék. Anyjával úgy bánt, mint egy
                        kényeztető nagybácsi a kis keresztlányával. Aztán a huszonnégy óra
                        elmultával, elmaradhatatlanul megérkezett az a fontos sürgöny, ami
                        elszólította őt szerettei köréből.</p>
                    <p>- Mikor látlak? - kérdezte anyja, a búcsúölelések közben.</p>
                    <p>- Amikor csak tehetem, nemsokára jövök.</p>
                    <p>Legutóbb, amikor Boglárkőn találkoztak, Márta azt súgta a fülébe:</p>
                    <p>- Kisfiam, úgy-e, nem felejtetted el? Jövő hó tizedikén lesz szegény jó apád
                        halálának az évfordulója... Úgy-e, lejössz arra a napra Hódrétre?</p>
                    <p>- Hogyne, hogyne... - s már szállt is a várakozó autóba. De Márta utánakapott
                        a karjának, úgy mondta halkan:</p>
                    <p>- Láthatod, szegény kis Máriánk akkorára már nem utazhatik... Ne hagyj hát
                        egyedül engemet azon a szomorú napon, kisfiam! Úgy-e, nem teszed?...</p>
                    <p>- Dehogy, dehogy... Ott leszek...</p>
                    <p>Egy titkos könyökérintés a sofőr oldalába s az autó ugorva indult. Zoltán,
                        sapkáját lengetve, kiabált vissza:</p>
                    <p>- Egészen biztosan ott leszek... Egész biz...</p>
                    <p>A többit elnyelte a távolság hangtalansága.</p>
                    <p>Rombay Pál halála napján mégis egyedül állt özvegye a sírnál. Gyermekei közül
                        Mária nem jöhetett, mert egészen közel volt lebetegedéséhez. Zoltán pedig
                        táviratozott: «Közbejött akadály folytán indulásom lehetetlen. Levél
                        megy».</p>
                    <p>Mártát szíven találta ez a néhány szó. Ez a hazugság még az ő anyai
                        süketségét is túlkiabálta.</p>
                    <p>Soha életében még csak nem is képzelte, hogy emberi lény olyan
                        elhagyatottnak, felesle­gesnek, kifosztottnak érezhesse magát, mint ő,
                        amikor az a sürgönylap lassú szállingózással a lábaihoz hullott. «Nincs az a
                        magányos szirt az óceán közepén, mely olyan egyedül állna, mint amilyen
                        egyedül áll minden egyes emberi lélek e földön.» Ezt Emerson írta valaha
                        nagyon régen. De Márta úgy érezte, hogy nem valaha és akkor is csak tollal
                        papírosra, hanem most. Most éles vésővel Végzete írja azt az ő szíve
                        legközepébe!...</p>
                    <p>Napokig járt-kelt, gondolkozott, töprengett és nem tudta mitévő legyen.
                        Hiszen, amikor a beígért levél is megérkezett, amelyben csak ennyi állt:
                        «Mamszikám, ne haragudj, de aki annyira a jövő szolgálatában áll, mint a te
                        fiad, attól nem kell rossznéven venni azt, ha a shintoizmus sugalta halotti
                        ünnepélyekre nem kapható»... És utóiratként: «Örülj velem drágaságom, ismét
                        kitüntetéssel kollokváltam.»</p>
                    <p>Sajnos, Márta figyelemre sem méltatta a levélnek ezt a részét. Őt ez a sor
                        kötötte le egészen: «Aki annyira a jövő szolgálatában áll.» Ezt ismételte
                        magában a meggyötört asszony újra és újra, nyugtot nem találva. Milyen jövő
                        lehet az, amely nem hogy megtagadja, de egyenesen megsemmisíti a multat? Ami
                        pedig, éppen a Zoltán esetében, csupa bátorítással, segítéssel, melegséggel
                        és szeretettel volt telisdedteli?</p>
                    <p>Cselédsége aggódva látta, hogy mint halványodik, fogy napról-napra jobban.
                        Kit figyelmez­tes­senek erre? Végre is az öreg, hűséges komorna, bátorságát
                        összeszedve, levelet irt Szent­endrey Péternek.</p>
                    <p>«Talán ne is tessék a kedves, drága kis Mária őnagyságának megmondani, de»...
                        - és itt csupa panasz és csupa adat következett. A Zoltán nevét meg sem
                        említette, mégis egy vádirat volt az egész levél az ellen a valaki ellen,
                        aki az ő imádott úrnőjüket ennyire meggyötörte.</p>
                    <p>A fiatal férj nem sokáig gondolkozott, hanem a jó Johanna epistoláját új
                        borítékba téve, sietett azt édesapja címére továbbítani. Ugyanakkor egy
                        táviratot küldött Mártának, tudatva, hogy a harmadik unoka megérkezése
                        huszonnégy órán belül várható.</p>
                    
                <milestone unit="endSubChapter" n="1"/>
                <milestone unit="startSubChapter" n="2"/>
                    <p rend="head">II. FEJEZET.</p>
                    <p>Csaknem egyszerre érkeztek Boglárkőre, Márta Hódrétről, Szentendrey
                        Budapestről. Akkorára már a kis jövevény is ott aludt, még boldog
                        öntudatlansággal az édesanyja karjában.</p>
                    <p>Adám elcsigázott volt, Márta szomorúan figyelte.</p>
                    <p>- Sok dolga van? - kérdezte.</p>
                    <p>- Ó, dehogy. Miért kérdi?</p>
                    <p>- Őszinte leszek. Mert nem vagyok megelégedve a színével.</p>
                    <p>- Higgye el, egészségem tökéletes. Amit az arcomon lát, annak oka más,
                        egészen más...</p>
                    <p>- Akkor tudom, hogy mi: valaki miatt aggódik. Igaz?</p>
                    <p>- Igaz. De már ezen is túltettem magam. Kérem, ne beszéljünk róla.</p>
                    <p>- Miért ne beszélnénk? - És Márta úgy nézett rá, éppen olyan bizalmat
                        elvárva, éppen olyan leplezetlen vonzalommal, mint hajdan, sok-sok év előtt,
                        amikor azt hitte, hogy mind a ketten szabadok. Mennyi odaadó szeretet volt e
                        tekintetben s mekkora hiánya minden kacérkodás­nak, éppen úgy, mint
                        hajdan.</p>
                    <p>- A régi Márta... egészen a régi, - jött, mint egy meleg hullám, az Ádám
                        szívébe és még kevésbbé gondolt arra, hogy elárulja azt, ami annyira bántja,
                        aggasztja, rémíti. Hiszen annak egyesegyedüli okozója Márta imádott
                        gyermeke: Rombay Zoltán.</p>
                    <p>Rombay Zoltán, akiről Budapesten már mindenki tudja, hogy titkos
                        összejöveteleket tart ismeretlen emberekkel. Kémekkel? Forradalmárokkal?
                        Mindenesetre nagyon gyanus elemek­kel és hogy van egy szeretője, némelyek
                        szerint valószínűleg máris hites felesége, aki ennek a csőcseléknek vagy a
                        zsoldjában áll, vagy a vezetője. Mindenesetre Zoltán olyan elemek közé
                        került, hogy édesanyjának elképzelhetetlen lelki kínt okozna, ha megsejtené
                        a valót.</p>
                    <p>De miért sejtse meg? Miért ne mentse meg ettől? Vagy ha ez lehetetlen, miért
                        ne álljon mellette, amikor ez a szörnyű valóság rászakad, éppen ő, aki több
                        mint negyedszázad óta sóvárogja azt a percet, amikor oltalmazója,
                        védelmezője, életének hű társa lehet? Huszonhét év nagy idő. De - és itt
                        tekintete újra Mártára esett, aki egy szál ősz haj nélkül, egyenes háttal,
                        karcsún, könnyű járással, éppen a lánya szobája felé indult.</p>
                    <p>Szentendrey gyönyörűségtől táguló tüdővel sóhajtott fel. Aztán Márta után
                        szólt:</p>
                    <p>- Ne menjen most el mellőlem. Jöjjön vissza, kérem... Szeretnék valamit
                        mondani...</p>
                    <p>Rombayné meglepetve nézett reá, de mikor azt az új életre ébredt, rajongó
                        tekintetet meglátta, kissé elsápadva, kissé megremegve, ő is
                        visszamosolygott, megértően, meghatva, némi zavar­ral, talán egy kissé
                        hamiskásan is. Asszony módján időt akart nyerni, ezért tréfálkozva
                        kér­dezte:</p>
                    <p>- Végre! Tehát mégis meg akarja gyónni, hogy mi az a sötét titok, ami annyira
                        bántja?</p>
                    <p>De Szentendrey tiltakozva rázta fejét, majd pedig mindkét kezét feléje
                        tárta:</p>
                    <p>- Sötét titok? Nem tudnám, hogy léteznék... Ha volt, elfelejtettem. Azért nem
                        tagadom, hogy van egy titkom, csakhogy az nem sötét, hanem éppen
                        ellenkezőleg: ragyogó. Boldogító. Öröm. Egy titok, amelyet átmentettem a
                        multból.</p>
                    <p>- Ne... Ne mondja tovább... Úgyis tudom... És... - Márta kezébe véve a feléje
                        nyujtott kezet, Szentendreyt a tükörhöz vezette.</p>
                    <p>- Nézzen bele! - mondta erőltetett nevetéssel, mert hiszen nagyon fájt neki,
                        hogy ezt kénytelen volt megtenni. - Nézzen bele!</p>
                    <p>- Nézek - felelte Ádám engedelmesen -, de ez a tükör nem mondhat nekem semmi
                        olyant, amit eddig is nem tudtam volna... Megőszültem. Bánja?</p>
                    <p>- Nem.</p>
                    <p>- Én sem. Az arcomon ráncok. Bánja?</p>
                    <p>- Nem. De nézze az én arcomat. Igazán nem mondhatja, hogy síma...</p>
                    <p>- Miért mondanám, mikor nekem így is a legszebb a világon?</p>
                    <p>- Ádám, térjen magához! Hallja?... Sír az unokám. Hallja?</p>
                    <p>- Hallom. De miért bántson az ő kedves kis hangja, mikor a magáé éppen olyan
                        üdén cseng, mint huszonhét év előtt?</p>
                    <p>- De mégis... A világ...</p>
                    <p>- Márta! Nem szégyeli magát? Mintha nem tudná, hogy a világ - magát is, engem
                        is olyan egyedül hagy, mint amilyen egyedül áll egy megfagyott fosszillia,
                        valahol az Északi Sarkon? Mintha nem tudná, hogy a lelkünk nagy magányát
                        csak mi szüntethetjük meg. Maga az enyémet, én a magáét...</p>
                    <p>- De a gyermekek?...</p>
                    <p>Szentendrey egy pillanatra meghökkenve nézett valamerre messze, messze, de
                        aztán vállat vonva, dacosan válaszolt:</p>
                    <p>- Máriáról felelek. Péterről is... Csak... Zoltán... Ejh, Zoltán nem
                        számít.</p>
                    <p>Mária rögtön kihúzta magát:</p>
                    <p>- Hogyan? Zoltán nem számít?... De igenis, hogy...</p>
                    <p>- Hagyjuk ki Zoltánt ebből a mi kettőnk ügyéből. Kérem... Könyörgöm...
                        Hagyjuk ki... Lehet, ő sem kérdezné meg, kit vegyen el, kit nem, hisz ő már
                        teljesen önálló... Márta, kérem... Csak a szívére hallgasson, most az
                        egyszer önzőn... És az én kedvemért...</p>
                    <p>Márta egészen közel ment Ádámhoz, s mindkét kezét vállára téve, egyenesen a
                        szemébe mondta:</p>
                    <p>- Tudja, hogy nagyon, de nagyon boldoggá tett máris?...</p>
                    <p>S valahol a szíve legmélyén ott dobogott, ott hálálkodott, ott zsongott három
                        szó, csak három, de e percben minden érzését kifejező: Kedves testvérkém:
                        Ősz...</p>
                    <p>Mégis felutazott, hogy fiával beszéljen.</p>
                    <p>- Kérem, ne jöjjön velem - mondta Ádámnak, mire Szentendrey rögtön
                        elhatározta, hogy egy későbbi vonattal utána indul.</p>
                    <p>- Félek attól a találkozástól - magyarázta Péternek.</p>
                    <p>- Nem csodálom - felelte Péter. - Mária és én régóta tisztában vagyunk Zoltán
                        úr felől. Attól sem az édesanyja, sem más - sőt tovább megyek -, sem a
                        társadalom, sem a haza jót nem várhat.</p>
                    <p>- Látod, ezt nem merném mondani. Már az a tény, hogy olyan nagyon tehetséges,
                        mert hisz ez tagadhatatlan, garancia arra, hogy hasznos ember lesz
                        belőle.</p>
                    <p>- Valószínű. De kinek hasznos? Ez a kérdés - makacskodott a fiatal
                        Szentendrey.</p>
                    <p>Apja nem folytatta a vitát, inkább bekéredzkedett menyéhez, hogy a legifjabb
                        unokájával megismerkedjék. Szeretett volna Máriának egyébről beszélni.
                        Arról, ami egész valóját bol­dog­sággal töltötte el, de félt, hogy a még
                        nagyon kimerült, sápadt asszonykát felizgatná. Ezért némi elfogódottsággal
                        üldögélt mellette és hiába kereste a szavakat, nem jutott eszébe semmi. De
                        mégis, egy rég kipróbált recept, amely így hangzott: Ha szívedhez közel álló
                        asszonnyal, leánnyal szemben nem találsz szavakat, talán éppen azért, mert
                        túlsok mondanivalód lenne, beszélj neki ajándékról.</p>
                    <p>Örült, hogy ez a bölcseség eszébe jutott:</p>
                    <p>- Kis gyönyörűség! - hajlott tehát menyéhez. - Még ma visszautazom
                        Budapestre, ezért szeretném tudni, mire vágysz leginkább: egy ezüst
                        teakészletre? Vagy egy... Vagy egy... Mondjuk, gyémántgyűrűre? Mi?...</p>
                    <p>Mária egyszerre, tőle nem várt erővel, megragadta a kezét, s mialatt apósa
                        fejét közelebb, közelebb vonta magához, sokat tudó, hamiskás, kedvesen sunyi
                        mosolygással súgta:</p>
                    <p>- Gyűrűt? De papa?! Gyűrűt, nekem?... Én úgy gondolom, hogy gyűrűt mostanság
                        maga csak mamszinak adjon... - És a kis borzas, szőke fej, szeretettel
                        simult a Szentendrey kezefejére.</p>
                    <p>- Gyermekem! Te, édes... - Ádám meglepetve, meghatva máris ott térdepelt az
                        ágy mellett és boldogan, hálás csókokkal halmozott el két kis átlátszóan
                        fehér kezet.</p>
                    <p>Ezalatt Mártát Budapest felé vitte a vonat.</p>
                    <p>Behúnyt szemekkel ült, hogy csakis azt lássa, amit látni vágyott: a
                        jövőt.</p>
                    <p>- Enyém az élet. Végre az enyém! - jöttek gondolatai megvesztegetően,
                        színesen, mint egy virágeső. Naiv örömmel számítgatott, példákkal
                        dobálódzott. Csaknem ötven év? Mi az, ha súlyát cseppet sem érzem? Ismerek
                        nyolcvanéves asszonyokat, akik még ma is utaznak, járnak-kelnek. Ott vannak
                        színházban, hangversenyteremben, mindenütt. Ma már ez nem is ritkaság...
                        Ádámon meg éppen nem látszik a kor. Lehetne mondjuk: erős negyvenes, de nem
                        több. Egy nappal se több! Milyen boldogok leszünk! Együtt, végre, végre,
                        mindig együtt. Egymás gondolatát tudva, értve, élvezve. - Ismered ezt a
                        könyvet? - Hogyne. - Olvasd csak. Szeretni fogod nagyon. - Nézd, holnapra ki
                        fog nyílni az új rózsánk, a Nur-Mahal. Főkertész uram, nagyon örül már rá,
                        úgyebár?</p>
                    <p>- És ő csak bólint majd és magáéhoz szorítja az én karomat... Aztán
                        végigmegyünk kerten, erdőn, mindig egyformán lépő lábbal, mindig egymásba
                        karolva. Lehet, órákig szótlanul, de abba a jóleső, beszédes hallgatásba
                        merülten, ami csak olyan emberpároknál lehetséges, akik tökéletesen megértik
                        egymást, mert hiszen ez a beszédes hallgatás két, egymásnak teremtett énnek
                        a ritmikája...</p>
                    <p>Zoltán?... - vegyült a szivárványhídon érkező gondolatok közé - egy nagy
                        sötétség. Mert egyszerre úgy érezte, hogy fiánál konok ellenzésre fog
                        találni.</p>
                    <p>Már rég nem volt bérelt lakása Budapesten, így hát fogadóba szállt. Úgysem
                        kívánt egy napnál tovább maradni. Vasárnap volt és még csak reggeli kilenc
                        óra. Minden valószínűség szerint Zoltánt még otthon találja. Tudta fia
                        lakását, hiszen ő maga rendezte be néki ezelőtt három évvel, amikor a
                        műegyetemre iratkozott. Mennyi örömmel, szeretettel tette. Pénz volt hozzá
                        bőven, túlsok. Pál szinte követelte, hogy fiának minden elképzelhető
                        kényelmet meg­adjon és azóta, dacára megváltozott anyagi helyzetének, mindig
                        gondja volt rá, hogy Zoltán­nak mindene éppen úgy meglegyen, mint volt apja
                        életében. Inkább sajátmagától vonta meg a falatot, de a drága lakbér mindig
                        pontosan megérkezett, nemkülönben a bőséges havi pénz is. Odahaza Hódréten
                        minden eladható tojás, tej, vaj, túró, gyümölcs és zöldség ezt a célt
                        szolgálta és ő ezért fáradt, dolgozott napestig és alkudott és fukarkodott
                        és vonta meg magától könyvek vásárlását, ruhák rendelését, mert szerető
                        anyai szívének jólesett életcélul tűzni azt, hogy: minden Zoltánnak és
                        Zoltánért! És most mégis kellemetlen előérzettől nyugtalanítva csengetett be
                        a díszes lépcsőházból nyíló, fehérre zománcolt ajtón.</p>
                    <p>- Kit tetszik keresni? - kérdezte egy loncsos kis cselédféle, aki nagysokára
                        csak éppen annyi rést nyitott, amelyen fésületlen feje kifért.</p>
                    <p>Márta megmondta a nevét. Mire a kislány ezt kiáltotta, nagyon meglepett
                        arckifejezéssel és szemtelen vigyorgással:</p>
                    <p>- Na hát?!... - és már szaladt is az utcai szoba felé.</p>
                    <p>Márta bosszankodva követte, de mikor az ajtóhoz ért, nem tudta nyitni, mert
                        akkorára már az a kisleány görcsösen fogta a kilincset belülről. Ellenben
                        több hang szapora suttogást, több ide-oda szaladgálást, csoszogást, ajtók
                        óvatos nyitását, zárását hallotta.</p>
                    <p>- Mi történik itt?... - És kíméletlen eréllyel feszítette magát az ajtónak és
                        a következő pillanatban bent volt a teljesen üres szobában.</p>
                    <p>Milyen szobában?... Vajjon nem tévesztette el az emeletet? Hisz itt nyoma
                        sincs az ő rende­zé­sének. Ezek a zsírpecsétes, össze-vissza álló bútorok,
                        szivarhamutól, szivar- és cigaretta­végek­től bemocskolt asztalok. Itt-ott
                        összegyűrt papírdarabok, melyekben sonkahulladék és heringmaradékok
                        dísztelenkedtek. S milyen levegő!... Sok mosdatlan emberi test kigőzölgése,
                        pálinka- és ételszagokkal összekeveredve. Mi ez? Spelunka? Lebuj?...</p>
                    <p>Az előszoba felől siető macskalépteket vélt hallani. Hirtelen újra kinyitotta
                        az odavezető ajtót és ekkor kopott öltözetű, szemig felhúzott gallérú,
                        tarkójukon beretvált, hosszúhajú, néma alakokat látott egyenként, vigyázva,
                        kiosonni. Aki pedig a konyhán át kalauzolta őket...</p>
                    <p>- Zoltán?! - kiáltott reá Márta, bár sokkal könnyebben hitte volna el, hogy
                        vizionál, semhogy a gyürkös ingben, ócska papucsban a saját fiát látja.</p>
                    <p>De a mindig a szívébe markoló, jellegzetes biccenő lépésének egyenetlen
                        toppanása magához térítette mégis.</p>
                    <p>- Zoltán? - ismételte kérdően, erősen fékezve felindulását.</p>
                    <p>- Nos, mamszi?... - hangzott némi zavarral s mégis hetykén a furcsa
                        köszöntés.</p>
                    <p>- Kik voltak ezek? - És Márta a lépcsőház felé mutatott.</p>
                    <p>- Barátaim.</p>
                    <p>- Úgy?...</p>
                    <p>- De parancsoljon helyet foglalni...</p>
                    <p>- Köszönöm, majd csak állok. Ez a szoba úgy néz ki, mintha ezek egész éjszaka
                        itt tanyáztak volna.</p>
                    <p>- Helyes a megfigyelésed, mamszikám. Tényleg itt tanyáztak. 1918-at írunk,
                        ami azt jelenti, hogy jó egyet-mást megtanácskozni.</p>
                    <p>- Ilyen alakokkal?</p>
                    <p>- Úgy tudom, az apostolok sohasem dolgoztattak angol szabóknál.</p>
                    <p>- Úgy? Tehát ezek apostolok? Micsoda tanoknak az apostolai?</p>
                    <p>- Vallatás? De ha parancsolod, felelek: a béke apostolai. De most már én is
                        kérdezek. Szabad tudnom, hogy minek köszönhetem megtisztelő
                        látogatásodat?</p>
                    <p>A Zoltán arckifejezése gyanút, nyugtalanságot, sértődöttséget árult el. Ez
                        fűtötte valóban. Máris kész volt sértéssel, kíméletlenséggel megtorolni ezt
                        az anyai «rajtaütést». Csak egy szóra várt, amibe beleköthessen, csak egy
                        tekintetre, csak egy mozdulatra.</p>
                    <p>- Megtanítom én... - ágaskodott benne veleszületett vadsága.</p>
                    <p>Márta, bár mindezt nem is gyanította, mégis ijedve keresgélt egy elfogadható
                        ürügyet, hogy jövetelének igazi célját elrejthesse. Hiszen képtelen lett
                        volna ebben a hangulatban, ebben a környezetben előhozni azt, ami csupa
                        szépséggel telíti a lelkét. Hogy időt nyerjen, kezére mutatott:</p>
                    <p>- Nézd, véletlenül hozzáértem valami zsíroshoz vagy olajoshoz?...</p>
                    <p>Zoltán felnevetett.</p>
                    <p>- Az egyik barátom orosz. Nos, igen... Orosz fogoly. Imádja a szardiniát,
                        csak az a baj, hogy dobozát úgy kezeli, mint majom a kókuszdiót, egyenesen a
                        szájához veszi és szürcsöli.</p>
                    <p>- Milyen jónevelésű ember lehet. De most, bemehetek a hálószobába úgy-e, hogy
                        lemossam ezt a piszkot?</p>
                    <p>Zoltán új gyanúval terhelve, oldalvást figyelte:</p>
                    <p>- A hálószobámba? - mondta nevetgélve és hirtelen az ajtó elé állt. - Nem.
                        Oda már nem!</p>
                    <p>Márta fia szemébe szegezte tekintetét.</p>
                    <p>- Nem kívánok indiszkrét lenni, de... Mivel összes vendégeid a hálószobádon
                        át kellett, hogy távozzanak, úgy hiszem, nincs benn
                        senki...</p>
                    <p>- Nem jól hiszed, drágám... Különben - és itt Zoltán is kiegyenesedett és
                        anyja fölényes nézését kihívó hetvenkedéssel viszonozta. - Különben, ha
                        olyan nagyon éget a kíváncsiság...</p>
                    <p>- Engem?</p>
                    <p>- Nem jól áll neked a tettetés, hagyd abba, kérlek. Nos, hát igen...
                        Megházasodtam... Akarod látni a...</p>
                    <p>Kezét a kilincsre tette, de Márta hozzákapott és visszatartotta.</p>
                    <p>- Hogy mondod? Megházasodtál? Te? Anélkül, hogy nekem...</p>
                    <p>Felkiáltása oly őszinte megdöbbenést árult el, hogy Zoltán megenyhülve
                        mentegetőzött:</p>
                    <p>- Biztos voltam abban, hogy ellenezni fogod és ezért jobbnak láttam...</p>
                    <p>- Ki az a nő? Hogy hívják? Honnan ismered?</p>
                    <p>Márta kemény hangját fia ismét kihívásnak minősítette:</p>
                    <p>- Látod, mamszi, ez mind olyan kérdés, amelyre sokkal könnyebb nekem ma már,
                        az anya­könyvvezető után felelni, mint lett volna az anyakönyvvezető előtt,
                        Ám, szófogadó fiúhoz illően, pontról-pontra megadom a választ. Hogy kicsoda?
                        A Tabarin nevű világszínpad első ballerinája...</p>
                    <p>- Tehát: táncosnő?</p>
                    <p>- Ma már nem. Az volt. Üres idejében. Mindig csak üres idejében. Neve?
                        Dusinka. Várj csak? Igen: Hazdrucsek Dusinka.</p>
                    <p>- Micsoda nemzetbeli?</p>
                    <p>- Ki tudja? Ki kérdi? Szép. Okos. Nemzetbeli? Ugyan mamszi, 1918-ban ki
                        kérdez még ilyen maradiságot? Békét akarunk és új rendet. Aki velünk tart,
                        ha orosz, ha cseh, ha zsidó, ha szerecsen, az a mi nemzetbélink... Igenis.
                        Az...</p>
                    <p>Mártában forrt a harag és felháborodás, a keserűség, a kétségbeesés, de
                        mindent tudni akart, s ezért nyugodtságot erőltetett magára.</p>
                    <p>- Kérlek, Zoltán - mondta halkan - most nem a politikai véleményedet akarom
                        hallani, de feleletedet kérem harmadik kérdésemre: honnan ismered?</p>
                    <p>- Nem mindegy az is? Tabarin? Bar? Amit parancsolsz. Hisz te valószínűleg
                        egyiket sem ismered. Feleségem, - már nem használ semmit a felszisszenésed,
                        drága mamuska! mert igenis a feleségem két évvel ezelőtt került Budapestre.
                        Egy angol tiszt csempészte be. Jó barátom volt. Amikor elutazott, öt
                        hónappal ezelőtt, megígértem, hogy elveszem. Szerződése volt a Tabarinban, s
                        mint idegennek, sok kellemetlensége lett volna a rendőrséggel... Míg
                        így...</p>
                    <p>- Értem. Tehát idegen. Valószínűleg ellensége a hazádnak...</p>
                    <p>- Haza?! A világháború negyedik esztendejében?... Haza?!...</p>
                    <p>- Zoltán!... De hagyjuk. Ha jól értettem, egy angol tiszt...</p>
                    <p>Zoltán most már örömét lelte anyja zavarában, sértődésében, vergődésében.
                        Túlzott cinizmus­sal, tréfálkozva dobta feléje:</p>
                    <p>- De mamszikám!?... Csak nem képzeled, hogy ma a feleségideál, a szűz!?</p>
                    <p>Márta érezte, hogy szemhéjától a körme hegyéig mint vörösödik.</p>
                    <p>- Nem? Hát akkor mi az ideál? - hebegte, a földre nézve.</p>
                    <p>- Elhódítani. Egyedül az enyémmé tenni azt, aki százé volt, s akire ezrek
                        várnak... Érted?...</p>
                    <p>- Nem. És nem is akarom.</p>
                    <p>Mártának alig volt annyi ereje, hogy bútorokat, falat végigtapogatva, a
                        folyosóra vonszolja magát. Zoltán ösztönszerűen hozzá sietett, hogy
                        átölelje, de anyja szelíden eltávolította:</p>
                    <p>- Hagyj menni, fiam.</p>
                    <p>- És Dusinka?... Úgy hiszem, most már kész az öltözéssel. Behívom.</p>
                    <p>- Nem. Most nem... Talán soha. Nem tudom... Nem tudom...</p>
                    <p>Ott ült a kocsiban megint, félig alélt volt, s mégis csupa rémlátás, csalódás
                        és kétségbeesés... Egy szót morzsolt össze-összekoccanó foga között újra és
                        újra csak egyet: temetek... temetek...</p>
                    <p>Mikor a szállodához ért, még látott egy szeretett arcot feléje hajolni, még
                        érezte, hogy két erős kar emeli ki a kocsiból:</p>
                    <p>- Mártám?! Szerelmem! Mi történt?...</p>
                    <p>De erre a feleletet csak órák multával adhatta meg. Egyelőre, halálhoz
                        hasonló ájulással vitték fel a szobájába, fektették ágyára és hívták hozzá
                        Budapest legelső orvosait.</p>
                    <p>- Természetesen nem szólott Zoltánnak a mi kettőnk elhatározásáról? Úgy-e,
                        nem? - kérdezte Szentendrey, mikor másnap délfelé annak a szörnyű
                        látogatásnak összes kínzó részletét újra végigszenvedte Mártával.</p>
                    <p>Megnyugtató fejrázás volt a felelet.</p>
                    <p>Mikor pedig Márta felkelhetett, Szentendreynek volt rá gondja, hogy minden
                        készen legyen az esküvőre. Ennek megtörténtével, mivel utazni nem lehetett,
                        a határ mindenütt zárva volt, egyenesen Hódrétre mentek. Jó is volt ez így,
                        mert a Márta jelenléte megmentette az októberi forradalom romlásától a
                        házat, kertet és a kastélyban lakó bérlők vagyonát, életét.</p>
                    <p>Aztán? Néhány hónapi nyugalom? Nem. Csak a rettentő izgalmakat követő és
                        megelőző elcsitulás. Az sem az egész országban, hanem csak az események
                        sodrától távoleső kis faluk­ban, pusztákon. Igy Hódréten, ahol Márta és Ádám
                        lehetőségig elzárkóztak a külvilágtól, hogy csakis egymásnak éljenek.</p>
                    <p>A Zoltán-ház szobáit valóságos télikertté varázsolták. Ez is hozzájárult
                        ahhoz a derűsen békés légkörhöz, mely otthonukat annyira jellemezte. Nem
                        volt abban részükről semmi tudatosság, semmi akarás, egyszerűen azért volt
                        ez úgy és nem másképpen, mert lényükből indult az ki, mint madárnak a
                        hangja, virágnak az illata, napnak a sugara.</p>
                    <p>És hogy élvezték azt a szép kis otthont!</p>
                    <p>Mégse nagyon beszéltek, még kevésbbé gyügyögtek mind e kincseikről.
                        Ösztönösen érezték, hogy a szó, ha még olyan lelkes, ha még olyan őszinte
                        is, mégis banalizál, kivált, ha gyakran ismétlik. Aztán, miért szavak
                        felaprózására bízni azt a csodás hangulatot, amely mintegy éltető elem
                        áramlott, áramlott minden póruson át tudatukba, tudatalatti megérzéseikbe,
                        mintha csak maga a boldogság delejezné őket.</p>
                    <p>Mária? Péter? A gyermekek? A vergődő haza? A genyes seblázban őrjöngő egész
                        emberiség? Hogyne! Törődtek minddel. Segítettek, ahol lehetett. Megosztottak
                        velük örömet, aggódást, bánatot. Életüket is adták volna mindegyikért,
                        épúgy, mint eddig. De azért úgy érezték mégis, hogy az az érzés, mely
                        mindkettőjüket egymáshoz köti, az létük alapja, megmagyarázója, jutalma. Az
                        a Minden és minden egyéb csak: Részlet. Még a Zoltán iránt táplált
                        kiírthatatlan szeretet is, bánat is...</p>
                    <p>*</p>
                    <p>Egy novembervégi esős alkonyaton azonban nagy izgalmat keltve tört rájuk a
                        hódréti harang váratlan zúgása. Rögtön tudták, hogy a fenyegető árvíz miatt
                        verik félre, hisz napok óta ők is, három falu népe is, minduntalan a gáthoz
                        vándorolt és tanakodva, aggályoskodva nézték, mint ostromolja a megáradt
                        folyó a magas töltést. - Ha átszakadna! - hallatszott az ijedt suttogás, a
                        rémlátó hangos feljajdulás itt is, ott is...</p>
                    <p>- Ha átszakadna, tulajdonképpen mi is lenne? - kérdezte Márta az egyik
                        mérnöktől, mert akkorára már éjjel-nappal őrség állt készenlétben.</p>
                    <p>- Hogy mi lenne, méltóságos asszonyom? Attól függ. Ha túloldalon törne át a
                        víz, csak a cseresdi határt öntené el. Csupa zsombék, legelő, annak tehát
                        ilyenkor nem nagy baja esnék. De ha erre felé zúdulna ránk a veszedelem,
                        akkor bizony Zimokháza és Mikefalva rossz helyzetbe kerülnének. Nagyon
                        is!</p>
                    <p>Márta most, hogy a harangot meghallotta, rögtön erre a két falura gondolt.
                        Hányszor lovagolt vagy kocsizott oda régi időkben. Az egyikben nagyon szép
                        fejtős kendőket szőttek, a másik­ban órákig elnézte egyik-másik fazekas
                        munkáját. Zimokháza?! Mikefalva?! De hisz erős a gát, biztatta magát és
                        mondta később a mérnöknek, akivel siettükben találkoztak. Mire az, tarkóját
                        vakargatva dünnyögve felelt: Erősnek erős. Nem is ott a veszedelem, hanem
                        hogy akárhogy vigyázunk, valami gazembernek mégis sikerülhet azt
                        átvágni.</p>
                    <p>- Átvágni?! Lehetséges?</p>
                    <p>- Ha jól megfizetik... Történt már ilyesmi másutt is. De most mégse tessék
                        aggódni, mert résen vagyunk!</p>
                    <p>Márta meglepve nézett utána:</p>
                    <p>- Erre sohasem gondoltam... - mondta magában, de aztán másfelé terelődött
                        figyelme.</p>
                    <p>Ott állt Ádámmal a gát tetején, a nádfedelű messzelátó védelmében és nézte a
                        fáklyák vörös fényétől fantasztikusan megvilágított, a sötét éjtszaka
                        feketeségéből előtörő szürke víznek rohanását, kavargását, vad felzúgását.
                        Percről-percre fokozódni látszó, dübörgő ostromát. Már csaknem lábbal
                        érinthette volna. Meddig nő reggelig?...</p>
                    <p>Elrendelte, hogy bármi történjék is, hajnalban tegyenek neki jelentést.</p>
                    <p>Johanna gyertyával kezében - adott időre - pontosan megjelent és a
                        nemalvástól vacogva azt suttogta:</p>
                    <p>- A víz egy arasznyit apadt...</p>
                    <p>- Milyen boldog lehet a kis mérnök! - mondta Márta Ádámnak, akihez benyitott,
                        hogy közölje a jó hírt. Aztán visszasietett ágyába és talán sohasem volt
                        édesebb álma, mint azon a derengés nélküli, síróra álló novemberi
                        hajnalon.</p>
                    
                <milestone unit="endSubChapter" n="2"/>
                <milestone unit="startSubChapter" n="3"/>
                    <p rend="head">III. FEJEZET.</p>
                    <p>Március 21. A bolsevizmus uralomrajutása. Márta és Ádám biztonságban tudták
                        magukat. Az egész Hódrét velük tartott. Boglárkő szintén kívül esett a
                        veszélyeztetett körzeteken. De - Zoltán? Mi van vele? Márta még férjének se
                        merte említeni félelmeit, mert hogyan vallja be, hogy fiát nem a
                        bolsevikiektől, de magától a bolsevizmustól félti?</p>
                    <p>Szerencsére ez az idegekbe maró aggodalom nem sokáig gyötörte, mert április
                        első hetében sürgöny jött Máriától: «Zoltán nagyon megtörve ma ideérkezett.
                        Levél megy»...</p>
                    <p>Mi történhetett? Menekült? Csalódott? Ha ezt remélni lehetne!</p>
                    <p>Márta legszívesebben rögtön vonatra ült volna, de a gát innenső oldalán vörös
                        katonák, a tulsón pedig cseh különítmények portyáztak. Nem volt tanácsos a
                        hódréti házat üresen hagyni. Szentendrey különben is amellett érvelt, hogy a
                        Mária levelét minden körülmény között be kell várni. Másnap kezében is volt
                        az is. A Mária meghitt kis konyhaszolgálója hozta a kontyában. Postára nem
                        lehetett volna bízni, így azonban baj nélkül megérkezett.</p>
                    <p>«Ne aggódj Zoltán betegsége miatt, drága egyetlen mamszikám - írta Mária
                        szokott közvetlenségével -, inkább kimerült és összetört a szerencsétlen és
                        inkább lelkileg, mint testileg. Péter és én azt hisszük, máris a
                        gyógyulásnak jele, hogy idáig jutott. Bár így volna. De remélem, hogy így is
                        van, mert irtózva undorodik a közelmulttól. Azokra az ő híres apostol
                        barátaira minden rosszat mond. Átkozza őket nyakra-főre, mert meg van róla
                        győződve, hogy egyszerűen gyilkosok valamennyien, akik benne cinkostársat
                        véltek találni. Igy volt-e? Nem tudom. Ismered Zoltánt. A képzelete sokszor
                        igazság­talanná teszi, most talán annál inkább, mert minden keserűségnek nem
                        ők az okai, hanem - Dusinka... Bocsánat! Róla kellett volna mindenekelőtt
                        írnom. Zoltán őmiatta hiszi azt, hogy elveszítette a földet a lába alól.
                        Péter meg én, éppen ellenkezőleg, azt hisszük, hogy most fog igazán talpra
                        állni! Most, hogy az az aljas kis démon nem hipnotizálja többé. Mert ennek
                        vége. Hallod mamszikám? Örülj velünk: vége, vége, vége! Dusinka nincs többé.
                        Dusinkát egy népbiztos elszöktette Zoltántól. Szerinte apostol barátainak a
                        segítségével. Szóval nincs. Egy kósza hír úgy mondja, hogy autójuk felborult
                        valahol Szolnok körül és ők ketten - már mint Dusinka és a népbiztos - egy
                        árokban lelték a halálukat. De Péter és én ezt nem hisszük, mert ez
                        túlszépen hangzik. De akár él, akár nem, tény, hogy a bolseviki bíróság -
                        vagy minek hívják - «törvényesen» elválasztotta Dusinkát Zoltántól.
                        Mindennek pedig az a haszna, hogy Zoltán fehérebb a krétánál, fehérebb a
                        hónál. Ahogy Péter meg én a bosszantására tréfálva mondjuk: fehérebb a
                        patkányméregnél. Tény, hogy most arról fantáziál, hogy milyen jól nézne ki
                        egy egyenes országút, amelyen végignézve: minden egyes telegráf­póznán
                        egy-egy bolsevikit látna lógni. De persze, ezt csak mostani vergődése
                        mondatja vele, mert csodálatosképpen igazán szenved, igazán búsul az után a
                        nemzetközi kis - mondjuk: - boszorkány után.</p>
                    <p>Tudom, hogy most nem hagyhatod el Hódrétet, Zoltán pedig nem mehet oda, de
                        úgy-e mamszikám, megbocsátasz neki? Kérlek... kézcsókolva, sírva, ölelve
                        kérlek, bocsáss meg neki!»</p>
                    <p>Márta kezeiből kihullott a levél. Megbocsátani? De mennyire! Egész szívéből.
                        Rögtön. Hiszen mennyivel könnyebben esik neki szeretetet adni, mint haragot
                        tartani! És... Ki tudja?... Ha akkor nem Zoltán vallja be, hogy házas, hanem
                        ő mondja meg, hogy férjhezmenni készül... Ki tudja, nem tört volna-e meg
                        akarata a fia féltékeny haragján?... Ki tudja, vég­eredményben nem
                        Dusinkának köszönheti-e jelenlegi nagy boldogságát?... Különös mérnök a
                        Sors, nem szereti az egyenes utat. Öröme a kacskaringósban telik, sőt
                        legszívesebben útvesztőket épít.</p>
                    <p>Még aznap írt fiának. Ott lüktetett a szíve minden egyes szóban. Mikor jössz?
                        De nagyon várlak! - ezzel végezte. Mégse jött az a felelet, amit
                        remélhetett. Zoltán megköszönte ugyan a kedves meghívást, alá is húzta azt,
                        hogy hálás érte, de a boríték címzése elárulta duzzogó, kérlelhetetlen
                        hangulatát, mert ime ekként volt az megfogalmazva: «Méltóságos özvegy Rombay
                        Pálné, ezidőszerint Szentendrey Ádámné úrnőnek.» Márta megértette és nem
                        hívta másodszor.</p>
                    <p>Még néhány hónap folytonos remegés és utána, soha nem szűnő gyötrelem:
                        Trianon. Hódréttől két kilométernyire, a gát túlsó oldalának mentén az új
                        határ. Cseh zsandárok őrzik s ha olykor-olykor puskaropogás veri fel a
                        csendet, a hódréti, a zimokházi, a mikefalvi magyar anyák keresztet vetnek
                        és szigorú szóval tiltják gyermekeiknek, hogy a víz partjára menjenek
                        játszani. Hát még fürödni!... Az egyenesen istenkísértés lenne.</p>
                    <p>De mégis, nagy lassan, nagy nehezen megnyílnak az országok és utazhat, aki
                        teheti. Leg­hamarabb Olaszország engedi be a magyarokat. Szentendreyék az
                        elsők, akik kihasználják a lehetőséget. Útjuk célja - mi is lehetne más? -
                        mint Portafino. Olyan merészek, hogy meg merik tenni ezt a multba
                        visszanyúló - látogatást és olyan boldogok, hogy nem bánják meg, hogy
                        megtették, sőt ellenkezőleg. Amit hajdan, ifjú szemmel, meg sem láttak, az
                        most még gaz­dagabbá teszi életörömük aratását. Autót vettek és csaknem egy
                        évig barangoltak Sziciliától Velencéig. Itt időzve, amonnan vígan menekülve,
                        ahogy éppen kedvük tartotta. Aztán: Anglia. Mártának teljesen új világ. Ádám
                        boldogságát tetézte, hogy ő lehetett a cicerone képtárban, múzeumban s a
                        kertek kertjében: Kewban. Mint két szünidő alatt kóborló iskolás diák, úgy
                        örültek minden szépnek, különösnek.</p>
                    <p>London egyik külvárosában óriási mulatóra - valamelyes «Luna-park»-ra -
                        akadtak. Ebben céllövő bódé vonta magára figyelmüket.</p>
                    <p>- Van kedve kipróbálni az ügyességét? - kérdezte Szentendrey.</p>
                    <p>Márta nevetve bólintott s már kezébe is vett egy pisztolyt.</p>
                    <p>- Nem inkább puskát? - vélte Ádám. - Pisztollyal sokkal nehezebb. - Márta
                        tréfás sértődéssel vágott vissza:</p>
                    <p>- Éppen azért. Valaha nagyon ügyes voltam. Zolti bácsi büszke volt reám. - S
                        már kezébe is vette a pisztolyt. Célzott. Csak egy félujjnyit hibázott. Ez
                        bosszantotta, annál inkább, mert Ádám ötször vagy hatszor célba talált.</p>
                    <p>- Nem hagyom ennyiben - makacskodott Márta és újra célzott, most már
                        szerencsével.</p>
                    <p>- Hódrétre érve, rögtön rendelünk céltáblákat. Jó? - mondta, mikor ismét
                        kocsijukhoz indul­tak.</p>
                    <p>- Parancsára, asszonyom...</p>
                    <p>Szentendrey egyetértőleg szorította karját a karjához. De mikor egy hosszabb
                        párizsi időzés után végre visszaérkeztek Hódrétre, teljesen megfeledkeztek a
                        wembleyi céllövő bódéról. Csak évek multával juttatta azt eszükbe egynéhány
                        ott vásárolt levelezőlap, melyet sok száz mással Márta egy rég lezárt
                        fiókból ásott elő egészen véletlenül.</p>
                    <p>Egyszerre előttük állt az egész vásár. Az egész jelenet. Egyben
                        visszavarázsolódott akkori hangulatuk emléke. Azé, amely az a sok, formában,
                        színben, emberben, nyelvében körülöttük nyüzsgő idegenszerűség között olyan
                        jólesően fokozta az összetartozandóságuk boldogító érzését.</p>
                    <p>- Hálátlanok voltunk! - nevettek most össze és még aznap megrendelték a
                        pisztolyokat, céltáblákat. Aztán, az újonnan megtervezett játszótér sarkán,
                        ahol tenisz, croquet, karikadobó, kugli és egyéb öröm várta a gyermekek és
                        unokák beígért érkezését, megépíttették annak a wembleyi céllövő bódénak,
                        ami kívülről egy szép kis kertiház volt, a pontos utánzatát. Márta és Ádám
                        sajátkezűleg állott neki, hogy belsejét kifessék. Márta - háttérnek almafát
                        festett, szép aranyalmákkal.</p>
                    <p>- Gondolja, hogy a színüket eltaláltam? - kérdezte.</p>
                    <p>- Ha magának volnék, egy kis okkert még kevernék bele.</p>
                    <p>- Hát most?</p>
                    <p>- Kitűnő.</p>
                    <p>- Nos akkor rajta. Előre!</p>
                    <p>Este holtfáradtan, de megfiatalodva, életörömmel telve ültek a nagy hársfa
                        alatt. Márta az ujján számolva mondta:</p>
                    <p>- Már négy esztendeje... Tudja Ádám, hogy tíz nap mulva négy esztendeje
                        annak, hogy megesküdtünk?</p>
                    <p>Ádám közelebb húzódott, aztán halkan és inkább csak a szemével mosolyogva
                        kérdezte:</p>
                    <p>- Igazán nem bánta meg soha?</p>
                    <p>Márta azzal a tengerhez hasonló szemével, melynek szürkészöld mélységeit az
                        idő még most sem bírta megfosztani mindent meglátó, megértő, lelkes
                        ragyogásától, hosszan nézett legjobb barátjára, második énjére. Még
                        halkabban jött ajkáról a válasz:</p>
                    <p>- Csak azóta élek.</p>
                    
                <milestone unit="endSubChapter" n="3"/>
                <milestone unit="startSubChapter" n="4"/>
                    <p rend="head">IV. FEJEZET.</p>
                    <p>Zoltánról ismét nyugtalanító hírek érkeztek. Nem Mártához, akit néma
                        megegyezéssel úgy Mária és Péter, mint Szentendrey, kivált Szentendrey, a
                        szerető gondnak kétszínűsködésével védtek, őriztek mindentől, ami
                        szomorúságot, vagy éppen gyötrelmet okozhatna neki. Ők maguk azonban arról
                        tárgyaltak, arról suttogtak, arról írtak egymásnak, hogy Zoltán ismét fülig
                        van az adósságban, pedig amint ragyogó készültséggel letette az utolsó
                        vizsgát, rögtön alkalmazást nyert a földművelésügyi minisztérium vízügyi
                        osztályában. Ma már akkora a fizetése, hogy tisztességgel megélhetne belőle,
                        annál inkább, mert anyja még mindig tetemes zsebpénzzel látja el.</p>
                    <p>- Miért költ ilyen nyakra-főre? Hiszen semmiben sem találja örömét? -
                        tünődött egyszer Mária, mire férje nevetgélve vonogatta vállát:</p>
                    <p>- De hisz valószínűleg, éppen az viszi a prédálásba, hogy folyton keresve
                        keresi az életörömet, ami végre-végre örök meghasonlottságából kimentené.
                        Vannak ilyen rosszul számítók. Sokkal nagyobb számban vannak, mint gondolod!
                        - Aztán szerelmesen magához ölelve szép feleségét, tréfálkozva súgta a
                        fülébe:</p>
                    <p>- Tulajdonképpen mindennek te vagy az oka. De persze!</p>
                    <p>- Hogyan?</p>
                    <p>- Hát úgy, hogy mint az idősebb, mindent, ami jó és kedves, elharácsoltál
                        előle. Neki csak azt hagytad te kis gonosz, ami selejtes.</p>
                    <p>Mária egyazon pillanatban felkacagó támadással esett neki:</p>
                    <p>- Ezért a csúnya meggyanusításért most kikapsz! - fenyegetőzött, s máris,
                        mint két egészsé­ges, fiatal párduc, birokra menve, kergetőztek végig-végig
                        a szobákon.</p>
                    <p>Az ikrek akkor nyitottak reájuk éppen, mikor hemperegve küzdtek a
                        bajnokságért. Péter jobban ismerte a birkózás szabályait, de Mária ügyesebb
                        volt. Ezért most is ő gyömöszölte a férjét teljes erőből. Ám mégis ő
                        kiáltott oda kislányának, tettetett jajgatással:</p>
                    <p>- Márta! Gyere hamar, segíts szegény anyádon!</p>
                    <p>- Én isz! Én isz! - lelkendezett boldogan Ádám és most már négyesben
                        gyürkölték egymást, nagy hahoták között.</p>
                    <p>Talán éppen ezalatt érkezett Hódrétre a Zoltán sürgönye, melyben ez állt:
                        «Hivatalos ügyben közeledben. Szabad-e Hódréten laknom egy-két napig?»</p>
                    <p>- Ostoba gyerek! - mormolta Márta mosolyogva és sietett válaszolni:
                        «Szeretettel, tárt karok­kal várlak.»</p>
                    <p>Csak amikor a távirat elment, jutott eszébe, hogy mennyi szívdobogástól,
                        izgalomtól kíméli őt meg az a körülmény, hogy fia érkezése olyan időre esik,
                        amikor Ádám távol van hazulról. Hiszen Zoltánnál sohasem lehet tudni, milyen
                        sértő szavakra, vagy éppen durván kihívó viselkedésre ragadtatná el magát.
                        Micsoda kínos helyzetek állhatnának elő mindhármukra nézve. De így? Sértő
                        göröngyök helyett síma bársonyon lépkedhetnek. Egy régóta sóvárogva várt,
                        remélt és milyen szépnek, milyen boldogítónak elképzelt vágya fog teljesülni
                        újra. Márta felvillanyozva járt-kelt kis birodalmában. A vendégszobát
                        szellőztette, rendezte.</p>
                    <p>Tárgyalt a szakácsnéval. A városkába kocsizott, hogy ott mindenféle
                        elképzelhető jókat össze­vásároljon. Kertjének virágait könyörtelenül
                        dézsmálta és helyezte utánozhatatlan művészettel szebbnél-szebb
                        tartókba.</p>
                    <p>- Mintha egy királyt tetszenék várni, - mondta elismeréssel az öreg
                        Johanna.</p>
                    <p>Mire Márta jókedvű felkacagással felelt:</p>
                    <p>- Egy királyt? Az semmi! De van ám annál még nagyobb úr a világon: egy
                        kiskirály. Nos, én most azt várom...</p>
                    <p>Az autó kürtszava máris a kapuban találta.</p>
                    <p>Ösztönösen egymáshoz sietéssel ölelték, csókolták egymást.</p>
                    <p>- Kis fiam!... Egyetlen kis fiam! - ismételte Márta telhetetlen
                        örömkitöréssel, mire Zoltán esetlen, erőltetett kézmozdulattal veregette az
                        anyja vállát, hátát.</p>
                    <p>- Mamszikám, jó mamszikám.</p>
                    <p>De valahogy mégis kihallatszott abból a becéző szóból, hogy rég megszűnt az
                        egy foga­lom­nak kifejezője lenni. Nem lüktető szívből jött az spontán
                        megnyilatkozással, de valahonnan, porlepte emlékek herbáriumából kotorászta
                        elő színtelenül, szárazon.</p>
                    <p>Márta is kiérezte ezt, de azt fia félszeg bizonytalanságának, rég
                        idehazajárásának próbálta betudni.</p>
                    <p>Hogy ezen túlsegítse, maga mellé ültette a pamlagra és a hajdani gyengéd
                        babusgatással simogatta kezét.</p>
                    <p>- Nem is képzeled - mondta derűs melegséggel -, nem is képzeled, mennyire
                        örültem sürgönyödnek.</p>
                    <p>Aztán, hogy fia csak néma kézcsókkal vette ezt tudomásul, ezt kérdezte:</p>
                    <p>- Mondd csak, hogyan kerültél haza? Hivatalból erre a vidékre küldtek ki?</p>
                    <p>- Igen, - szólt végre Zoltán. - A gát több helyen javításra szorul, azt kell
                        átvizsgálnom, hogy jelentést tehessek.</p>
                    <p>- De jó!</p>
                    <p>Hogy Zoltán megint nem felelt semmit, hallgatás állt be közöttük. Mártának
                        száz kérdés és közölni való rajzott az eszében, de valahogy egyiket se merte
                        kimondani, mert hátha éppen azzal nyit utat azokhoz, melyeket legjobban
                        vágyik elkerülni? Valószínűleg fiának is ez béní­totta meg a nyelvét. Ezért,
                        amikor valamelyikük az időre tett megjegyzést, Márta idegesen állt fel és
                        sétát indítványozott. Zoltán kapva-kapott rajta, s most már egymásba
                        karolva, vidáman, nagy tehertől szabadulva indultak. Útjuk a kerti ház
                        mellett vezetett.</p>
                    <p>- Hát ez mi? - kérdezte Zoltán.</p>
                    <p>- Gyere, nézd meg. Ugy-e, mulatságos? - nevetett Márta.</p>
                    <p>Zoltán szórakozottan vett kézbe egy pisztolyt. Célzott. Letette. A szerte
                        heverő töltényekre nézett.</p>
                    <p>- Mennyi pénz fekszik ebben a haszontalanságban - nevetgélt.</p>
                    <p>- Mondd, hová akarsz menni? A gáthoz?</p>
                    <p>- Úgy hiszem, hogy mióta a nagyház és kert bérbe van adva, nincs is más hely,
                        ahová mehetnénk? - dünnyögte Zoltán.</p>
                    <p>- Körülbelül - felelt Márta. - És ezt sokszor fájlalom.</p>
                    <p>Fia őszinte csodálkozással nézett reá:</p>
                    <p>- Fájlalod?</p>
                    <p>- Hogyne, amikor minduntalan cseh határőröket vagyok kénytelen látni a
                        túloldalon.</p>
                    <p>- Vagy úgy?</p>
                    
                <milestone unit="endSubChapter" n="4"/>
                <milestone unit="startSubChapter" n="5"/>
                    <p rend="head">V. FEJEZET.</p>
                    <p>Még egy nyár, egy ősz és egy tél. Kettesben. Boldogan. Tavaszra egy nagy
                        utazást terveztek Spanyolországba. Egy egész kis könyvtár kitelt volna a
                        könyvek, rajzok, térképek halmazá­ból, amelyeket az útrakészülődésben
                        összegyüjtöttek. Ádám Velasquez képeiért lelkesedett, Márta Goya
                        falkárpitjaiért. A sevillai pathiók Alcazar, granadai Alhambra, de talán
                        mindennél jobban az ottani Generaliffe-kertek, melyeknek már csak
                        elképzelése is, mintha tündérkezek­kel húzta, biztatta volna őket, hogy
                        induljanak.</p>
                    <p>- Életem vágya fog teljesülni - mondta Márta -, amikor az első forsytia-ág
                        bearanylik majd az ablakon.</p>
                    <p>- Előbb azonban Boglárkőre kell még mennem, de nézzük csak... Igen. Ma
                        szerda... Csütörtök... igen, holnaphoz két hétre... Jó?...</p>
                    <p>- Igen! Nekem is lesz még tíz-tizennégynapi dolgom.</p>
                    <p>- Talán Budapesten találkozzunk, ahol a vízumok, útlevelek, autó-triptikek
                        megszerzése esetleg utolsó percig dolgot fog adni.</p>
                    <p>- Csak az eső ne esnék folyton.</p>
                    <p>- Fürdeni fogunk napsugárban. Igérem. Senki sem lesz ott boldogabb - mint -
                        te meg én.</p>
                    <p>- Te meg én! - kiáltotta vissza Ádám tréfásan, fiús jókedvvel lengetve
                        kalapját, amikor a vasúthoz indult.</p>
                    <p>Márta viszonzásképpen hirtelen azt a térképet kapta fel a mellette levő kerti
                        asztalról, amelyet az autó előálltáig tanulmányoztak s azt lobogtatta vígan,
                        magasan a feje felett, mint egy zászlót. Mindkettejüket annak a szép
                        utazásnak előre örvendezése, mintha száz új aranyszállal kötözgette volna
                        össze.</p>
                    <p>- Két hét... Hosszú nagyon - mondta magában Márta.</p>
                    <p>- Két hét, de majd csak eltelik - biztatta magát Ádám. Leveleik pedig nap-nap
                        után érkeztek, mentek, telve tervekkel, megbízásokkal, örömmel, bizalommal,
                        egymásnakélésük megnyilat­kozásával.</p>
                    <p>- Csak az eső állna már el. Minden tavaszi virág tönkre megy... - írta Márta
                        első levelében. A másodikban már a Badallóról panaszkodott, amely rohamosan
                        árad. A harmadikban mellé­kesen megemlített annyit, hogy Zoltánt alkalmasint
                        Hódrétre vagy a közelbe küldi az árvízmentesítőtársulat.</p>
                    <p>Egy másikban dícsérte a gátat, mely hála a mult tavaszi javításoknak, minden
                        veszélyt kibír.</p>
                    <p>«Ezért - bármit is írnának a lapok - egészen nyugodtan végezheti dolgait
                        édesem, mert szó sem lehet bajról, annál kevésbé, mert, ha valahol áradás
                        fenyeget, úgy az csak a túloldalon várható, ahol most a cseheknek emiatt fáj
                        a feje, ha fáj... Mert hisz ottan csak legelők vannak, azoknak pedig
                        ilyenkor még tán használna is egy megiszapodás.»</p>
                    <p>«Zoltán... úgy hallom, megérkezett, - állt a tizedik levélben. Most tehát
                        egészen biztos, hogy Hódrét, Mikefa és Zimokházának népe teljesen hiába
                        aggódik, mert ha valaki, úgy ő tudja a mesterségét. Ezt nem egy elfogult
                        anya mondja, de főnöke is, aki szintén itt járt, de elment, miután átadta a
                        munkát - mint mondotta - «a legzseniálisabb mérnöknek, méltóságos asszonyom.
                        Igazán büszke lehet a fiára!» Úgy-e Ádám, megérti, hogy ez a sok jó
                        kikéredzkedett a tollamból? Bocsássa meg, hiszen ezzel a legutolsó felhő is
                        eloszlott a mi kettőnk spanyol egéről. Még három nap, aztán indulunk! Úgy-e
                        Életem? De jó. De jó! De nagyon köszönöm ezt a sok jót, ezt a mindent,
                        amiért a szíve telisden tele van hálával, a maga Mártájának!»</p>
                    <p>Másnap hiába várta a tizenegyedik levelet Szentendrey. Valószínűleg Márta már
                        nem tartotta érdemesnek az írást, mivel maga fog megérkezni holnap vagy
                        holnapután, - magyarázta Máriának, aki egész családjával Budapestre utazott,
                        hogy elbúcsúzhassanak a nászutasoktól, - ahogy ők mondták.</p>
                    <p>Másnap azonban Márta helyett sürgöny érkezett. Minden szava hasonlatos az
                        olyan ügyetlen, vagy kegyetlen, vagy szerencsétlen kézhez, mely egy
                        rántással leejti, izzé-porrá töri a ház legféltettebb, üveg alatt őrzött
                        kincsét.</p>
                    <p>Mert, mialatt Szentendrey teljesen útra készen feleségét percről-percre
                        várta, ott lenn, az áradással fenyegető Badalló partjánál, ez történt:</p>
                    <p>Márta kora reggel óta rendezett és rendelkezett. Szobákat takaríttatott és
                        zárt le. Éléstárát vizsgálta apróra át. Hosszabb utazások előtt mindig így
                        cselekedett, mert még a távolból is szerette házát példás rendben tudni.
                        Mikor már az utolsó befőttes üveg is a helyére volt téve, jókedvvel szólt
                        oda Johannának:</p>
                    <p>- Tudja, hogy majdnem megfeledkeztem a kerti házról, pedig ott is tenger
                        holmi van még szanaszéjjel. Úgy, ahogy a Szentendrey-gyermekek hagyták egy
                        hónappal ezelőtt. Most persze megyek rögtön. Hol is a kulcsa?</p>
                    <p>Johanna sietett érte. Mialatt oda járt, az inas meglepett arccal jelentette,
                        hogy az öreg Borostás Lidi mindenáron őméltóságával akar beszélni.</p>
                    <p>- Nem érek rá. Mondja kérem, hogy előre is megígérem kérése teljesítését,
                        feltéve, ha teljesíthető, hanem...</p>
                    <p>Csakhogy az öreg anyóka máris ott állt az ajtóban és türelmetlenül,
                        össze-összeborzongva, mintha fáznék, motyogta:</p>
                    <p>- Sürgős az ügy nagyon... - És intett az inasnak, hogy hagyja el a szobát.
                        Aztán odasúgta Mártának:</p>
                    <p>- Mert nagy baj van lelkem, nagy baj.</p>
                    <p>- Halljam.</p>
                    <p>- Az úrfi...</p>
                    <p>Márta ijedve kapta meg a csontvázzá aszott kart.</p>
                    <p>- Nem úgy, ahogy gondolni tetszik. Él. Ép és egészséges. Szép is, nagyon
                        szép... - De mit ér az, ha... Azt mondják, baj lesz a gátnál.</p>
                    <p>- Baj? Hogy értsem?</p>
                    <p>- Hogy... Az úrfi... Már csak úgy hívom, ahogy gyerekkorában hívtam: az
                        úrfi... Valamiben töri a fejét.</p>
                    <p>- Persze, hogy töri. Ilyenkor nem is nézheti csak úgy bambán azt a
                        megbolondult Badallót.</p>
                    <p>- Igen ám, de... Azt mondják...</p>
                    <p>- Elég! Nem akarok hallani egy szót sem! - kiáltott Márta és az ajtóra
                        mutatott. - A maga szeme, hangja, mind-mind úgy csillan, úgy hangzik, hogy
                        valamelyes szörnyű vádat sejtek a fiam ellen... Hát azt nem... - s
                        megragadta az erőtlen kezet, a kijárat felé lódította az öreg asszonyt. Lidi
                        sírva fakadt:</p>
                    <p>- Én csak jót akartam. Isten a tanum, csak kérni jöttem, hogy az úrfi cáfolja
                        meg, amit...</p>
                    <p>- Ki ne mondja! Megtiltom. Érti? Megtiltom, hogy malomalatti pletykákkal
                        lopja az időmet. Meh...</p>
                    <p>Éppen akkor lépett be Johanna a keresett kulcsokkal. Márta felizgatva,
                        elfehéredve, remegő ajakkal, türelmetlen idegességgel nyujtotta a tenyerét
                        érettök.</p>
                    <p>- Sietnem kell, hisz máris alkonyodik - szólt vissza a küszöbről és a
                        kijárathoz indult.</p>
                    <p>Nagyon fel volt ingerülve, elsősorban az öreg Lidi ellen.</p>
                    <p>- Bár lehet, hogy meghibbant az esze - jártatta gondolatait, de még kettőt
                        sem lépett, mikor az előszobában csaknem összeütközött a tiszteletes
                        úrral.</p>
                    <p>- A kerti házban kell széjjelnéznem - mondta hangosan. - Megbocsátja, nemde,
                        tiszteletes uram, ha arra kérem, jöjjön velem és útközben...</p>
                    <p>De Léthay Ábrahám nagytiszteletű úr szomorúan nemet intett és azt
                        felelte:</p>
                    <p>- Ami mondandóm lenne, jobb szeretném a szobában, négyszem között...</p>
                    <p>- Ahogy kívánja...</p>
                    <p>- Méltóságos asszonyom, tudja úgyebár, hogy mindig nagy tisztelet, hogy úgy
                        mondjam, szeretet kötött a méltóságod becses személyéhez és családjához.</p>
                    <p>Márta titkon karperecórájára vetett egy pillantást.</p>
                    <p>- Tudom, nagytiszteletű uram, tudom. Mivel szolgálhatok?</p>
                    <p>- Szomorú az én szívem...</p>
                    <p>- Kérem, mondja, mi hozta ide. Nincs időm... Még ma, az éjjeli vonattal el
                        szeretnék utazni... Ezer a dolgom addig, most is éppen indultam a
                        játékszereket átnézni és a férjem browningját elhozni, mert félek,
                        megrozsdásodik abban a kerti házban...</p>
                    <p>- Értem, méltóságos asszonyom, értem... De nehéz az én helyzetem
                        nagyon...</p>
                    <p>- Akkor miért...</p>
                    <p>- Mert a kötelességem, asszonyom! - s a hajlotthátú öreg ember
                        kiegyenesedett. Egyszerre egy fejjel magasabb lett, mint Márta.</p>
                    <p>- Meg kell, hogy mondjam, mert elejét kell, hogy vegyük egy szörnyű vádnak,
                        amivel Zoltánt, egykori szeretett tanítványomat, illetik.</p>
                    <p>- Vád? Micsoda vád?</p>
                    <p>Léthay egy szék támlájába kapaszkodott, hogy elbírja a terhét. Még így is
                        megingott, amint halkan, nagyon halkan mondta:</p>
                    <p>- Zoltán idegen munkásokat hozott magával... Azokkal járkál egész nap a
                        gátnál...</p>
                    <p>- Csak ennyi? - Márta fellélegzett. - De mondja kérem, mi ebben olyan
                        borzasztó? Olyan országra szóló...</p>
                    <p>- Hát éppen az. Országra szóló - ha igaz, amit suttognak, hogy azok a
                        munkások nem magyarok...</p>
                    <p>- Hát aztán? Biztosan kiváló szakmunkások. Lehet, hogyha még most nem is, de
                        reggelre olyanokra lesz a fiamnak szüksége...</p>
                    <p>- Lehet. Csakhogy azok a munkások csehek...</p>
                    <p>Mártát ez a szó a földhöz szegezte. Most már leste, várta a tiszteletes
                        szavait:</p>
                    <p>- Csehek!... Micsoda könnyelműség Zoltántól! Pedig tudhatta volna, hogy ez a
                        falusi nép rögtön kész lesz a gyanúsítással...</p>
                    <p>- Ebben igazat adok önnek - hagyta rá Márta. - Úgy hiszem, még ma beszélhetek
                        vele, hiszen még nem is láttam, mióta a környékre érkezett. Üzentem neki,
                        hogy az éjjel utazom, ezért biztosra várom...</p>
                    <p>A nagytiszteletű úr kezet csókolt:</p>
                    <p>- Boldog leszek, méltóságos asszonyom, ha világosságot derít erre a
                        szerencsétlen ügyre és remélem, hogy vasárnap a szószékről feddhetem meg
                        nyájamat, amiért egy hitsorsosunkat alaptalan gyanúval illették.</p>
                    <p>Márta elgondolkozva nézett utána, aztán lassan elindult újra a kerti ház
                        felé. Pedig már nem is nagyon tudta, hogy miért akart oda menni, de azért
                        mégis ment, mert arra gondolt, hogy az a ház közelebb esik az országúthoz,
                        amerről Zoltánt várta. Aztán meg, ott senki sem hallhatja a beszédüket.</p>
                    <p>Kinyitotta az ajtót, felcsavarta a villanyt. Mennyi derűs órának emléke
                        fogadta! Ott az a labda a karosszék alatt, a kis Márti kezéből gurult el s
                        mivel a búcsúhaboskávét éppen behozták, elfeledte előkeresni. A
                        ping-pongasztalnál még ma is látszik, hogy milyen erős csatát vívott Mária
                        és Péter.</p>
                    <p>- A kis háló, úgy emlékszem, egy helyen el is szakadt... Igen... Itt... Mert
                        Mária gyakran túl erélyes a mozdulataiban... Régen azt hittem, akaratában
                        is... Úgy indult... de ma már, egyetlen vágya, hogy férjének tessék...
                        Kedves, jó, okos kis leányom! Milyen jó lesz holnap, mert fogadok reá, hogy
                        Budapesten vár reám... Holnap... De jó lesz holnap... De ma? Miket is
                        beszélt össze a tiszteletes is?... Lidi is?... Ejh... Fecsegések...</p>
                    <p>Közben fiókokat nyitott, zárt. Most a céllövészethez vezető ajtót nyitotta
                        fel, annak a túl­oldalán egy polc állott, amely az átlépést lehetetlenné
                        tette. Ezen Flaubertek, elhasznált és érintetlen töltények nagy
                        összevisszaságban. Túlnan az erősen átlyuggatott céltábla. Márta
                        büszkeséggel emlékezett arra, hogy Ádám ellen fogadva, háromszor egymásután
                        találta el a legyet - a kis bulldogrevolverrel.</p>
                    <p>Hol is van?... Egy csomó divatlap alól szedte elő. Igaz! Mária dobta azokat
                        ide, amikor Ádám azzal nyitott reájuk, hogy a halászok éppen most érkeztek
                        meg egy félmázsás harcsával. Erre... Uccu! Mária, Péter, a kis Ádám, a kis
                        Márti egymás kezét fogva, ujjongva, nevetve rohantak, megnézni a
                        csodát...</p>
                    <p>A halászok... a Badalló... Zoltán... Ismét ott volt, amitől egy félóra óta
                        menekült. A Lidi hangjánál, a tiszteletes úr gyötrődő arckifejezésénél, a
                        saját irtózatos félelménél. Mert hiszen, ami eddig csak tudatalatti rossz
                        sejtések alakjában terjengett, mint a köd egész valójában, az lassan-lassan
                        addig gomolygott, rendeződött, amíg alakot kapott. Zsongó, kalapáló,
                        dübörgő, jajgató kérdés vergődött Mártában.</p>
                    <p>Mi az igaz?... De hiszen már az a tény, hogy kérdi, bizonysága annak, hogy ő
                        is gyanúsít... Ő? A saját fiát?... Keze a kis revolver markolatán
                        játszott...</p>
                    <p>- Három csöve töltött - jegyezte meg magában. Ez megnyugtatta. Mert hogyha...
                        De már hogy is lenne igaz?! Teljesen lehetetlen, hogy igaz legyen. De ha
                        mégis igaz, jó tudni, hogy végez­het a saját életével... Ádám?!... Ha itt
                        volna... Ejh, jobb így. Szabadabb a fejem, biztosabb a kezem... Ha...
                        Agyrém! Agyrém! Agyrém! Az én fiam nem áruló! Árulás tőlem, hogy egy percig
                        is befogadtam a lehetőségnek még csak az árnyékát is.</p>
                    <p>Undorodva tette le a fegyvert és sietve ment át a szoba másik oldalára. Fele
                        útján állt meg a kulcsokat emelő keze:</p>
                    <p>- Léptek. Biccenő, egyenetlen koppanós lépés...</p>
                    <p>- Zoltán!... - repült elébe, a karjába.</p>
                    <p>- Nem gondoltam, hogy itt vagy - mondta az kedvetlenül, míg anyja kezét
                        csókra emelte. - Csak egy percre jöttem - mentegetőzött, mikor Márta székkel
                        kínálta. Tulajdonképpen nem is helyes, hogy eljöttem. Bolond éjszakánk lesz
                        ott künn a töltésen, attól félek...</p>
                    <p>- Mit gondolsz? Baj lesz?... Mert, ha igen, nem indulok.</p>
                    <p>Zoltánt mintha megdöbbentette volna ez a kijelentés:</p>
                    <p>- Szó sincs róla - hadarta. - Itt Hódréten semmi esetre sem lesz baj... Csak
                        eredj, kérlek...</p>
                    <p>- Izgatottságod rád cáfol, fiam. Hogy értsem?</p>
                    <p>Zoltán válla türelmetlenül rándult... aztán klip-klooop, klip-klooop,
                        elkezdte a szoba hosszát innen oda, onnan vissza mérni.</p>
                    <p>Márta elébe állt.</p>
                    <p>- Ülj le, kérlek. Igy lehetetlen beszélni, pedig... Pedig, kérdeznem kell
                        valamit.</p>
                    <p>A fiatalember gyanakodva nézett anyjára.</p>
                    <p>- Kérdezni?...</p>
                    <p>- Igen... Nézd, gyermekem, ma több oldalról hallottam, hogy azon tanakodnak:
                        miért hoztál magaddal idegen munkásokat, amikor mind a három falunak
                        apraja-nagyja örömest áll munkába, ha kell...</p>
                    <p>- Csakhogy nekem nem kell... Egy szál sem közülük. Egy szál sem!...</p>
                    <p>- Miért e felfortyanás? Bántottak? Haragszol reájuk?</p>
                    <p>- Nem. De ne szaglásszanak körülöttem.</p>
                    <p>- Nincs titkod...</p>
                    <p>- S ha volna...</p>
                    <p>Márta, két karját lefogva, újra megállította:</p>
                    <p>- Neked? Titkod? Mi lehetne?</p>
                    <p>- Semmi. Mikor indul a vonatod?</p>
                    <p>- Éjfélkor. Most még nyolc óra sincs. Ha jelenlétedre künn szükség van,
                        inkább veled megyek.</p>
                    <p>Zoltán felkapta a fejét.</p>
                    <p>- Mi jut eszedbe? Hiszen én egészen messze megyek innen, valamerre Mikefalva
                        határában.</p>
                    <p>- Ott gyengül a töltés?</p>
                    <p>- Hogy tudod? - ijedt fel Zoltán s most ő kapott anyja két vállához.</p>
                    <p>- Zoltán?!... Fiam?... Mi tesz ilyen idegessé? Rád sem ismerek!...</p>
                    <p>- Te teszel idegessé - felelt durván. - Igen, te. A megőrülésig. Nem tudom,
                        mi ütött beléd, de valóságos vizsgálóbíró szemekkel kíséred minden lépésem,
                        minden mozdulatom. Mit akarsz? Mit kívánsz?</p>
                    <p>Egy szivart vett elő. Türelmetlen sietéssel harapta le a végét, aztán
                        parasztos, pöfögő szipáko­lással gyujtott rá. Mindezt, hogy időt nyerjen,
                        még inkább, hogy anyját bosszantsa. Pedig nem is ezt akarta, hanem, hogy
                        elterelje a beszédet. És Márta, akiben az izgalom, a rémület, a már-már
                        biztos tudattá változó kétely egyszerre hirtelen haragban robbant ki, fia
                        elé állva, szemtől szembe nézett vele.</p>
                    <p>- Azt mondják, hogy nem bíznak benned, hogy félnek tőled és a cseh
                        munkásaidtól. Tudod?</p>
                    <p>- Nem bánom.</p>
                    <p>- Esetleg megtámadnak...</p>
                    <p>- Tessék.</p>
                    <p>Márta haragján egy percre felülkerekedett szeretetének nagy aggódása.</p>
                    <p>- Beszélj velük, fiam. Magyarázd meg, hogy...</p>
                    <p>- Én?... Eszemben sincs... Mitől félnek? Mivel gyanusítanak?</p>
                    <p>- Úgy képzelem, azzal... Ezt nem mondta nekem senki... Mégis úgy képzelem
                        azzal, hogy átvágod a gátat.</p>
                    <p>- S ha tenném?...</p>
                    <p>- Zoltán?!... Még tréfából se...</p>
                    <p>- Ugyan?! Ha a víz erre tör, megázik Mikefalva és Zimokháza. Nagy eset!...
                        Két falu...</p>
                    <p>- Három. Mert Hódrét is...</p>
                    <p>- Az nem.</p>
                    <p>Márta fennakadó lélegzettel, ijedten meredt fiára.</p>
                    <p>- Hogyan tudod ilyen biztosan?</p>
                    <p>Durva vállvonás és kellemetlen, dicsekvésnek beillő felnevetés volt a
                        válasz.</p>
                    <p>Márta minden szónál jobban megértette fia gondolatmenetét, de még mindig volt
                        egy szál, ami fékezte felindulását. Ez a kérdés, hogy miért tenné? Ebben már
                        benne van a megnyugtató válasz is, mert igazán: miért tenné? Nem lehet reá
                        oka, anélkül meg...</p>
                    <p>Zoltán órájára nézett.</p>
                    <p>- Már mégy? - És Márta hangja csaknem sikoltásnak hallatszott. Az ajtóhoz
                        ment, mintha el akarná állni az utat. - Maradj még!... Nézd, milyen sötét
                        van. Lámpás nélkül nem is mehetsz... Gyere fel hozzám, a Johanna szobájában
                        ég a villany, arra könnyű lesz utunkat megtalálni, de arra, a gát
                        felé...</p>
                    <p>- De, édesem - nevetgélt Zoltán -, minek izgulsz? Hisz semmi szándékom útnak
                        indulni. Még legalább egy fél óráig nincs.</p>
                    <p>Megnyugtató szavak voltak ezek és mégis, hallatukra miért ötlött az anya
                        eszébe egy rettentő szó: Alibi...</p>
                    <p>- Megmérgezték a gondolkodásomat. Lidi és a tiszteletes. Meg... - vergődött
                        titkon.</p>
                    <p>Zoltán, aki döccenő lépésekkel járt fel s alá a szobában, hirtelen
                        megállt.</p>
                    <p>- Tulajdonképpen én is búcsúzni jöttem, mert elutazom.</p>
                    <p>Márta messziről hallotta a saját hangját, amint csodálkozva kérdezi:</p>
                    <p>- Igazán? Sok időre? Hová?</p>
                    <p>- Lehet, évekre. Amerikába.</p>
                    <p>- Hogy jött ez a gondolatod?</p>
                    <p>- Tanulmányozni akarom a Niagarát, illetve az ottani vízműveket.</p>
                    <p>- Itt hagyod a biztos hivatalodat?</p>
                    <p>- Itt.</p>
                    <p>- De honnan van reá pénzed?</p>
                    <p>A fiatal mérnök anyja rémlátó szemébe nevetett, amint válaszát megadta:</p>
                    <p>- Pénzem? Még nincs, de lesz!</p>
                    <p>Mártának úgy tetszett, mintha a gát felé hallgatóznék, amikor ezt mondta. Egy
                        pillanat alatt mellette termett és mellényét megragadva, felindulástól
                        félőrülten, rázni kezdte.</p>
                    <p>- Lesz?... Ki adja?... Követelem... Tudni akarom!... Követelem!... Ki adja?
                        És miért?...</p>
                    <p>Zoltán egy erélyes mozdulattal elhárította a támadást.</p>
                    <p>- Mamszikám - nevetgélt csúfolkodva -, úgy látszik, te még nem feledted el a
                        honleányi «griff»-et. Mi?... Megnyugtatlak, én ma nem fogom elkövetni azt,
                        amit hiszesz. Igen, igen. Hiszesz! Sőt! Mert bár a gátat igenis átvágom...
                        Hagyj kibeszélni, kérlek!... Átvágom, aminek következtében néhány falu
                        lábvizet fog kapni. Egyéb baja mi lehet? Megromlik a termése? Hányszor
                        megromlott esőtől, szárazságtól eddig is. Bedőlt egypár vályogpalota? Csupa
                        haszon! Jobbak fognak a helyükre épülni. Nahát. Az a buta cseh azonban
                        fizet... Fizet... Mert elhitte, hogy fél Magyarország elázik a Hódréthy
                        Zoltán ügyeskedése folytán...</p>
                    <p>Márta, mintha meg lett volna babonázva, mozdulatlanul, szótlan irtózattal
                        állt és bámult a fiára, de csak, amíg annak hangját hallotta. Mikor azonban
                        elhallgatott, s csak a biccenő lépések hallatszottak, az ajtó felé
                        igyekezve, egyszerre gúzsba kötött egész valóját egy kiáltás rázta fel,
                        elevenítette meg, késztette cselekvésre. Egy kiáltás, amelyet kirobbanó
                        indulata dobott felszínre, s amely most belezúgott a hangtalan
                        éjszakába:</p>
                    <p>- Áruló!...</p>
                    <p>Zoltánt megdöbbentette anyjának fékevesztett hangja, de mivel nem akarta ezt
                        elárulni, hetykén szólt vissza a küszöbről:</p>
                    <p>- Nem. Csak jó üzletember...</p>
                    <p>Márta elállta az útját. Krétafehér arcából a két szeme lángolt, lobogott, de
                        a szája remegett és kért:</p>
                    <p>- Zoltán... Könyörgök... Imádkozva könyörgök hozzád, fiam, menj, siess, tedd
                        lehetetlenné azt a szörnyűséget...</p>
                    <p>- Nem tehetem.</p>
                    <p>- Ha pénz kell, itt van Hódrét. Vedd át. Vedd el...</p>
                    <p>- Kolduskenyér...</p>
                    <p>- Lesz... Amennyit akarsz... Lesz...</p>
                    <p>- A törvényesített szeretőd csak tartsa meg, amije van. Hagyj menni!...</p>
                    <p>- Nem.</p>
                    <p>Márta agya talán be se fogadta a szörnyű sértést, annyira nem gondolt
                        sajátmagára. Zoltán gyors pillantást vetett órájára, s kiragadva magát a
                        tartóztatni akaró karokból, kilépett a szabadba. Itt azonban megállt, hogy
                        tájékozódjék, mert a világosból jőve, semmit sem látott. Összeborzongva
                        szólt vissza:</p>
                    <p>- Most már, ha akarnám, sem tehetném.</p>
                    <p>- Rohanj!</p>
                    <p>- Késő!</p>
                    <p>- Hazudsz!...</p>
                    <p>- Hát hazudok. Isten veled...</p>
                    <p>Lépése máris nyikorgatta az út kavicsát.</p>
                    <p>Márta keze tapogatódzva nyúlt a browning után.</p>
                    <p>Klip-klooop, klip-klooop! - hallatszott már a kapunál. Márta a hang után
                        rohant s az éjszakába kiáltott:</p>
                    <p>- Áruló! Áruló! Áruló!</p>
                    <p>Egy nem nagyon hangos csattanás, egy felhördülés valahol messzebb, a kapun
                        túl, erre feleletül még két csattanás, gyors egymásutánban.</p>
                    <p>Márta ott feküdt, sebére tapasztott kézzel, nem messze a kerti ház
                        küszöbétől. Nem nagyon szenvedett. Inkább valami különös álomszerű nyugalom
                        váltotta fel az iménti felindulását. Nem is nagyon emlékezett már rá,
                        ehelyett képek, foszlányokra szakadó, terjengő, szétmálló, majd ismét
                        összetömörülő, éles körvonalú emlékek és újra képek... Hajón. Lobogó hajjal,
                        lobogó fátyollal áll és nézi a naplementétől felgyujtott Dunát... Egy hang,
                        a Bárdffy Sándoré... Nike!... Aztán soká semmi. Majd megint sirályok. Sok,
                        sok sirály... Tenger... Portafino... Castell Parragi... Tantalus vára... Ki
                        mondja ezt?... Ádám... Te jóság!... Te áldás!</p>
                    <p>Egyszerre, messziről örvénylő árnak irtózatos zúgása hatol csendes éjszakába.
                        Márta felülni próbál, de ez fáj, nagyon fáj. Visszahanyatlik.</p>
                    <p>Igy - egészen közel a földhöz - tán még jobban hallom. Milyen különös! Most
                        egyszerre, egy nagy fa alatt vagyok. Az imént még nem volt itt... Most itt
                        van. Honnan jöhetett?... Minő kérdés! Zekeréről... Rég ültem alatta. Pál?!
                        Hallja? A kis Mária kiált. Segítségért kiált.</p>
                    <p>Miért? Ah, igen... A fürdőszoba és benne a vízcsapok.</p>
                    <p>Mind-mind nyitva lehet, hogy ilyen erősen hallszik...</p>
                    <p>Hogy nő a lármája! Betölti a világot... És ebben a nagy áradatban a csöpp kis
                        Zoli. De ő nem fél! Nézzék, milyen boldogan tapicskol, táncol, tapsikol s
                        milyen diadalmasan kiabálja: Zolinak zúg! Zolinak zúg!...</p>
                    <p>Drága, egyetlen kisfiam! Hát igazán Zolinak zúg? Mi?</p>
                    <p>Márta hangtalan nevetéssel tárja két karját, de felejti, hogy miért tette,
                        annyira figyel:</p>
                    <p>Különös... Egészen tisztán emlékszem, hogy minden csapot elzártunk. Hogy van
                        az mégis... Ha?!... Most még jobban bömböl... A víz... A víz... Ott künn, az
                        éjszakában?...</p>
                    <p>Örülsz neki, aranyhajú, kis hősöm? Úgy-e, örülsz? De... mintha halkulna...
                        távolodnék. Messzire... Messzire... Milyen csend!... Milyen némaság...</p>
                    <p>Semmi.</p>
                    <p>A kert felől léptek hallatszanak. Klip-klooop. Klip-klooop...</p>
                    <p>Valaki belebotlik egy holttestbe...</p>
                    <p>Valaki, akinek a karja vérzik...</p>
                    <p>Valaki, aki két napon belül meg fog gyógyulni és akkor vándorútra indul. S
                        mert a világ­háború lényege önzés, irígység, gyűlölet, kapzsiság, mind éppen
                        ő benne testesültek meg, el­jövendő évek hosszú során át fogja folytatni a
                        rombolásnak munkáját. Hazája ellen, ember­társai ellen. Lehet, sajátmaga
                        ellen is.</p>
                    <p>De Hódréthy Márta mindezért nem fog már szenvedni. Őt az ő Mária-énje egy
                        kedves emléknek halk altatódalával ringatta az örök pihenésbe. Altatódala
                        egy szép kis szőke fiúról mesélt, aki anyai szívéhez sohasem volt közelebb,
                        mint mikor tapsikolva, dicsekedve újsá­golta, magyarázta sorra mindenkinek:
                        Zolinak zúg!... Zolinak zúg!...</p>
                    
                    <p>VÉGE.</p>
                <milestone unit="endSubChapter" n="5"/>
            </div>
        </body>
    </text>
</TEI>
