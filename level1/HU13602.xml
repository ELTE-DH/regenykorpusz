<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU13602" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>A tündérkirálynő</title>
            <author>
               <persName>
                  <surname>Harsányi</surname>
                  <forename>Zsolt</forename>
               </persName>
               <date from="1887" to="1943">1887–1943</date>
               <idno type="VIAF">76335271</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">47435</measure>
            <measure unit="pages">105</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A tündérkirálynő</title>
               <date>2014-12-15</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/13600/13602/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Szabó Andrea</name>
                  <name>Erdélyi Zsolt</name>
                  <name>Góczán Andrea</name>
               </respStmt>
            <bibl type="printSource">
               <title>A tündérkirálynő</title>
               <author>Harsányi Zsolt</author>
               <pubPlace>Budapest</pubPlace>
               <publisher>Singer - Wolfner</publisher>
               <date>1934</date>
               <ref target="https://mek.oszk.hu/13600/13602/"/>
            </bibl>
            <bibl type="firstEdition">
               <title>A tündérkirálynő</title>
               <author>Harsányi Zsolt</author>
               <date>1934</date>
            </bibl>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-01-11"/>
     </revisionDesc>
  </teiHeader>
  <text>
      <body>
        
         <div type="chapter">
            <head>I.</head>
            <p>Ültek ketten az asztal mellett, apa és fia. Szemközt ültek egymással, a szobában
               mélán ketyegett a csend. Az apa keresztrejtvénnyel foglalkozott, a fiú egy
               matematikai feladattal. A vacsorán túl voltak már, Ásóné rég leszedte az asztalt és
               hazament a hóstyára, ahol lakott. Az asztalon nem volt terítő, mert a terítő puhasága
               nem alkalmas arra, hogy írjanak rajta. Az író kéznek jobban esik a meztelen
               asztallap.</p>
            <p>Két férfifej hajolt az asztal fölé, két annyira hasonló és mégis annyira különböző.
               Egy ötvenéves férfi feje és egy tizennyolcévesé. Ugyanaz az anyag adta a mennyei
               szobrász mindkét művét, de mintha ez a szobrász két különböző felfogással akarta
               volna mindegyik fejet megmintázni. Az apáé érdekes fej volt, sötétbarna hajú,
               kerekített állú. A fiúé ugyanaz a típus, de világosabb a haja, inkább szőkébe hajló.
               S az álla nem olyan kerek, hanem szegletesebben ívelt. De a főkülönbséget tekintetük
               mutatta. Azt gondolhatta volna a kettejük tekintetét összehasonlító figyelem, hogy
               ebben a két arcban valami szeszélyes ötlet orvul elcserélte a két szempárt. Az apa
               nézése volt a tizennyolcéves tekintet: valami örökké gyermekes, bizakodó, derűs
               benyomás lakott benne, valami kedvesen könnyelmű mosolya az olyan ifjúságnak, amely
               nem az életkoré, hanem a lelki alkaté. S a fiú tekintetében ott merengett a férfi, a
               komoly meggondoltság, a józan erő, valami korához nem illő, tapasztalt nyugalom. De
               olyan különbség volt ez, amelyet csak figyelmesebb szemlélet vehet észre. Egyébként a
               két arc meglepően hű mása volt egymásnak. A fiú annyira hasonlított apjához, hogy
               alig volt két esztendős annakidején a gyerek, mikor pesztonkája sétáltatta az utcán,
               s egy ismerős úriember megállt.</p>
            <p>- Nem a Szepezdy Barna gyereke ez?</p>
            <p>- De igen, - felelte a pesztonka, - a kis Szepezdy Pali.</p>
            <p>Volt valami olyan jellemző a kisfiú koponyájának tatár formájában, fejhordozásában,
               egész testi habitusában, amiről hangosan kiáltott a Szepezdy-nemzetség. S ahogy a
               gyermek növekedett, még talán ez a hasonlatosság is nőtt vele.</p>
            <p>Most tehát ott ült egymással szemközt a két Szepezdy: az ötvenéves Szepezdy Barna és
               a tizennyolcéves Szepezdy Pál. Hogy hasonlóságuk még szembetűnőbb legyen, egyforma
               ruhát viseltek. Bár nem ilyen célból. Hanem mert kedvezményes áru ruhaszövetet
               vadásztak fel valahol, két ruhára valót vásároltak belőle és megcsináltatták
               Pavlavszky urammal, Dombújvárnak nem ugyan első, hanem rangban második szabójával.
               Az apa ugyan harcolt egy darabig, hogy Leinerhez menjenek, az első szabóhoz. Minden
               rendes ember ott dolgoztat, főispántól kezdve törvényszéki elnökig. De a fiú
               csökönyösen kitartott Pavlavszky mellett, mert az harminc pengővel olcsóbban csinált
               egy rend ruhát és nem fintorgatta az orrát, ha nem tőle vették a szövetet, hanem az
               anyagot is, meg az úgynevezett „cúgehőr” nevezetű bélésholmit és egyebet is készen
               hozták neki. Harminc pengő pedig komoly tétel egy nyugalmazott huszárőrnagy havi
               számvetésében, ha ahhoz nincs más pótlás, mint amit fia, osztálytársak
               magánoktatásával keres.</p>
            <p>A keresztrejtvényen működő apa felnézett. Fiát kémlelte, aki mélyen elmerült a maga
               matematikai képletébe. Habozott, hogy megszólítsa-e. A haszontalansággal foglalkozó
               restelli zavarni a komoly munkába mélyedettet. De a fiú megérezte magán a pillantást.
               Felnézett ő is.</p>
            <p>- Megakadtál valamin, apa?</p>
            <p>A nyugalmazott őrnagy mohón kapott rajta, hogy beszélhet.</p>
            <p>- Valami zavar van itten. Azt mondja, hogy függőleges ötös: francia forradalmi
               vezérférfi családneve. Öt betű. Ez nem lehet más, mint Marat. De ez nem jön ki az
               Istennek se. Mert ha megfejtem a vízszinteseket, akkor a francia forradalmi
               vezérférfi első betűje nem lehet más, mint rö betű. Már most van-e olyan francia
               forradalmi vezérférfi, akinek családi neve öt betűből áll és rövel kezdődik?</p>
            <p>Szepezdy Pali gondolkozott egy pillanatig, két pillanatig, aztán megrázta a
               fejét.</p>
            <p>- Olyat nem tudok. Mutasd csak azt a rejtvényt.</p>
            <p>Az apa áttolta a napilapból kiszakított ujságpapírdarabot a fiának. A fiú
               tanulmányozta egy darabig a rejtvényt, aztán ráncolt homloka kiderült.
               Elmosolyodott.</p>
            <p>- Az is nagy ló volt, aki ezt a rejtvényt csinálta. Tudod, mi ez a megfejtés?
               „Robes”. Ha a többit megfejted, ez jön ki. Az a jámbor ember, aki a rejtvényt
               csinálta, azt hitte, hogy Robespierrenek Robes a családneve és Pierre a keresztneve.
               Kitünő.</p>
            <p>Visszatolta a rejtvényt és megint nekifogott a matematikának. De még visszamosolygott
               a mulatságos tudatlanságra. Ahogy az alfákat és köbgyökjeleket rótta a papirosra, még
               nevetve megcsóválta a fejét.</p>
            <p>- Robes. Remek.</p>
            <p>De egy pillanat mulva már megint benneélt a maga tudományos problémájában, amely
               láthatóan szerfölött érdekelte. Az apát azonban nem érdekelte semmi. A
               keresztrejtvénnyel most már készen volt. Tanácstalanul izgett-mozgott a széken.
               Felkelt, tett egy pár lépést a szobában. Megint visszaült a székre. Dobolt ujjaival
               az asztalon. Odahúzott fia könyvei közül egyet, felütötte. A magyar irodalomtörténet
               tankönyve volt ez. Kezdte olvasni. Bajza, Auróra-kör. Azonnal megunta. Becsukta a
               könyvet, eltolta. Akkor kitalálta, hogyha cigarettát sodor magának, azzal is eltelik
               valami kis idő. Előszedte kis pohos ezüstszelencéjét, amelyben dohány szőkéllett, s
               felette néhány cigarettapapiros. Nagy műértelemmel belenyúlt, és pedig csak félkeze
               ujjaival. Mert mesteri módon tudott cigarettát sodorni. Katonakorában úgy szokta
               volt, hogy nem is hordott tárcát, hanem a dohányt meg a papirost egyszerűen a
               jobboldali attila-zsebében tartotta. Vágtató lovon benyúlt félkézzel az attila-zsebbe
               és kezét készre sodort cigarettával húzta ki onnan. Csak végig kellett nyalni a papír
               peremét. És ugyancsak vágtató lovon, boszorkányos ügyességgel tudott rágyújtani.</p>
            <p>Most nem ült vágtató lovon Szepezdy Barna. Az unalom lomha küllőjén ült, amely nem
               vitte sehova. Megsodorta a cigarettát, rágyújtott, és megint csak nem volt mit
               csinálnia. Egyet tehetett volna: felcsavarni a rádiót. De azt restellte volna most,
               mikor fia egy láthatóan nehéz matematikai feladatba merült és a hangos rádiózás
               bizonyára zavarta volna. Felkelt, megint járkált egy kicsit a szobában. Megigazított
               két almát a politúros szekrény élén, roppant gondosan és hosszadalmasan. Aztán ott
               állt, végleg tanácstalanul. Hosszút, vértanúszerűt, fájdalmasat sóhajtott.</p>
            <p>De a fiú erre a sóhajra sem mozdult meg. Dolgozott tovább.</p>
            <p>Szepezdy Barna állt a szekrény mellett. Széles hátát nekivetette az ajtófélnek. Úgy
               állott ottan a nagy darab ember, akárcsak egy kisgyerek, aki tudja, hogy
               megszólalással nem szabad zavarnia a felnőtteket, de viszont nagyon szeretné
               észrevétetni magát. Sóhajtott még egyet, még nagyobbat.</p>
            <p>A helyzet érthetetlen mindazok számára, akik nem ismerik a Szepezdy-háztartás benső
               titkait. Áruljuk el, miért sóhajtozott annyira az őrnagy. Mert roppantul szeretett
               volna elmenni hazulról. Nemcsak úgy akárhová, hanem a Köhögőbe. A Köhögő aféle kis
               kocsma volt a Takács Judit-utca egyik apró házában, ahol rendkívül kellemes
               úriemberek szoktak diskurálgatni vacsora után. Megittak fejenként egy félliter bort,
               vagy legfeljebb hat decit, ha túlságosan belemelegedtek a politikába, azt is bőséges
               szódavízzel. Ha valaki egy litert megivott, ahhoz már legalább is az asztaltársaság
               valamelyik tagjának nevenapjára volt szükség. Szóval enyhe és szolíd mulatságnak
               számított vacsora után elnézni a Köhögőbe. Szepezdy Barna rendkívül vágyott odamenni
               és egy kicsit kvaterkázni. De nem mehetett. Mert nem volt pénze. Tizenkét fillér
               szerénykedett a nadrágja jobboldali zsebében. Erről már délben az ebédnél elejtett
               néhány tájékoztató szót a fia előtt. De a fiú, aki az apa iránti köteles tisztelettel
               és udvariassággal végighallgatta a panaszt, csak bólingatott rá nagy részvéttel, s az
               érdeklődést ezzel be is fejezte. Pedig válaszolhatott volna mást is. Teszem azt,
               ilyesfélét:</p>
            <p>- Adok neked egy kis előleget, apa, hogy ne légy ennyire pénz nélkül. Elsején majd
               annyival kevesebb költőpénzt veszel igénybe.</p>
            <p>De ezt a Pali gyerek nem mondta. Sőt inkább egyebet mondott. Mikor Ásóné behozta a
               feketét, látnivaló célzatossággal odaszólt neki:</p>
            <p>- Ja igaz, Ásó néni, a multkor beszéltünk a zsírnak valóról. Hát afelől nyugodt
               lehet, elsején meglesz.</p>
            <p>Ez azt jelentette, hogy Pali a félrerakott pénzhez nem fog hozzányúlni, semmiféle
               apai célozgatásra. Az egész délutánon keresztül aztán nem találkoztak, tehát újabb
               célzásokra nem is volt alkalom. Csak most, ahogy együtt voltak kettesben, vacsora
               után, merült fel megint a lehetősége annak, hogy Szepezdy Barna egy kis előleget kap
               a fiától a pár nap mulva esedékes költőpénzre.</p>
            <p>Most tehát itt hallgattak ketten, a békés látszatú együttlét meghitt csendjében. De
               ez a hallgatás beszédesebb volt, mintha hangosan vitatkoztak volna. Az apa
               hallgatása, sőt most már feltünőnek szánt sóhaja ezt jelentette:</p>
            <p>- Kimondhatatlanul szeretnék elmenni a Köhögőbe. Nem kellene oly sok hozzá, hiszen
               meg tudnám állni, hogy ne rendeljek többet, mint három decit. Ha szódavizet is
               hozatnék, be tudnám én azt szépen osztani és elszopogatva kihúznám vele éjfélig. Nem
               tudom ugyan egész pontosan, hogy mennyi az, mert megvan az a bámulatos tulajdonságom,
               hogy soha semminek az árára nem emlékszem, de azt gondolom, hogy egy pengővel neki
               vághatnék a Köhögőnek. Telnék abból borravalóra is, talán még másik három decire is.
               A gyerek könnyen adhatna egy pengőt, tudom, van neki félretett pénze bőven. Azt is
               tudom, hol tartja. Mindenesetre agyafurt helyet eszelt ki a pénznek. Szóval azt a
               pengőt könnyű szerrel ideadhatná. Csakhogy nem adja. Pedig nagyon jól tudja, mit
               szeretnék. Mégsem adja. Kemény kölyök, azt meg kell adni. És mégsem kérhetek tőle.
               Azt már mégsem tehetem, hogy a nyolcadik gimnazista fiamtól egy pengőt kérjek.
               Elvégre elmehetnék egy vas nélkül is, hiszen Franci főpincér boldogan felírja. De azt
               nem tehetem, tehát megfogadtam becsületszavamra, hogy nem csinálok kocsma-adósságot.
               Hát most nem mehetek. Pedig nagyon szeretnék elmenni. Nagyon, nagyon...</p>
            <p>Ezt mondta az apa csendje. A fiúé pedig ezt:</p>
            <p>- Nem szabad észrevennem, hogy mit akar. Pénzt akar, hogy elmehessen a Köhögőbe.
               Délben már célozgatott, hogy összesen tizenkét fillérje van. De nem szabad elértenem.
               Kérni úgysem fog pénzt, mert azt restelli. De felkínálnom sem szabad, mert akkor
               precedenst alkotok. (Praecedo, praecedere, praecessi, praecessum: elülmenni. Innen
               származik.) Akkor más alkalommal is számítani fog rá és ez zavart okozhat. De meg ha
               most felkínálok neki egy-két pengőt, akkor elsején azt le kell vonni, kevesebb
               költőpénze lesz a jövő hónapra és még kevésbbé fog belőle kijönni, mint ebben a
               hónapban. Már pedig ennyiből ki kell jönnie, különben összedől a háztartás. Persze
               hogy nehéz neki most itthon ülni és unatkozni, de hiába. Muszáj. Ha nincs, hát nincs.
               A jövő hónap pláne nagyon nehéz lesz, az egyik cipőt meg kell talpaltatni, és most
               már nem lehet tovább halogatni a fogorvost sem.</p>
            <p>A sóhaj tehát nem használt semmit. Az apa még egy ösztönszerű kísérlettel elővette az
               óráját és színlelt közömbösséggel megszólalt:</p>
            <p>- Még csak negyed tíz?</p>
            <p>Pali felnézett. Elhatározta, hogy eloszlatja a levegőben úszó bizonytalanságot.</p>
            <p>- Már negyed tíz? Hiszen akkor nemsokára le kell feküdnünk. Mondtad, hogy holnap te
               is korán akarsz kelni. Én ezt, amit csinálok, mindjárt befejezem, utána rádiózhatunk
               egy kicsit, ha akarod, aztán tízkor lefekszünk. Akarod így, apa?</p>
            <p>Az apa vállat vont és minden meggyőződés nélkül felelte:</p>
            <p>- Nekem mindegy.</p>
            <p>Majd habozva hozzátette:</p>
            <p>- Gondoltam ugyan, hogy elmegyek egy kicsit járkálni, az idő olyan szép tavaszira
               fordult, és egy kis jó levegő nem ártana. De mégis jobb lesz, ha nem megyek. Biztosan
               találkozom valakivel, behívnak ide vagy oda egy feketére beszélgetni, vagy a
               Köhögőbe, vagy a kaszinóba, azt meg nem akarom. Nem mehetek sehová, mert nincs
               pénzem.</p>
            <p>- Hát akkor csakugyan lefekszünk idejében, - felelte a fiú, és megint matematikai
               képletei fölé hajolt.</p>
            <p>Az őrnagy utolsó reményei is szétfoszlottak. Jó lett volna egy kicsit pityizálni, a
               Brauninger főmérnök rabbi-viccein nevetni, Pásztély törvényszéki bíróval folytatni az
               örök vitát az európai lefegyverzés lehetőségeiről, Bodajky dohánygyári igazgatóval az
               ezred-emlékeket feleleveníteni. Talán egy bridge is akadna, ha Szelényi közjegyző
               véletlenül benéz. De minderről a kellemességről most le kell mondani. Bizony, bele
               kell nyugodni abba, hogy le fog feküdni tíz órakor eredménytelenül, a szórakozást
               teljesen nélkülöző sivár nap után. De ha már bele kell nyugodni, akkor csináljuk
               könnyű szívvel.</p>
            <p>Ezzel a jó természettel áldotta meg a teremtés Szepezdy Barnát: semmit sem vett a
               lelkére. Akármilyen kellemetlenség érte, hamar lerázta magáról, mint a szárazra lépő
               kácsa a vízcsöppeket. Ha megkérdezték tőle annak a titkát, hogy ötvenes létére
               hogyan látszhatik harmincötnek és honnan veszi egész tartásában és kedélyében az
               elpusztíthatatlan fiatalságot, ezt szokta válaszolni:</p>
            <p>- A jó Isten megáldott engem, mert könnyelmű embernek teremtett és tisztességesnek.
               Mivel tisztességes ember vagyok, főbenjáró kellemetlenség nem érhet. Ami baj mégis
               rámszakad, azt csak néhány percig bosszant, de aztán egy-kettőre elfelejtem. Ezért
               nem emésztettem magam soha életemben. Igazi gondom nekem sohasem volt. Ettől maradtam
               fiatal és maradok is, amíg kotyogni tudok.</p>
            <p>- Szóval neked nincsen sebezhető pontod? - kérdezte valaki egy ilyen beszélgetés
               alkalmával.</p>
            <p>- Csak egy, - válaszolta, - a fiam. Ha azt valami baj környékezi, akkor teljesen
               kikelek magamból. De ővele aztán igazán nincs semmi baj, hálistennek.</p>
            <p>Nézte az asztalnál dolgozó fiát. Már nem is vágyakozott olyan nagyon a Köhögőbe. S
               ahogy a fiú mozdulatlanul görbedt a papír fölé, az a gondolata támadt, hogy idegen
               szemmel próbálja nézni. Mi volna, ha - tegyük fel - idegen városban járkálna az
               utcán, és ez a gyerek jönne vele szemközt? Milyen fiúnak tartaná, mit gondolna róla?
               Próbált nagyon tárgyilagos lenni, ahogy ezt latolgatta magában. Nézte a lámpafénnyel
               megvilágított ifjú fejét, sokáig nézte. Aztán elképzelte felállva, ahogy teljes
               nyúlánk testében kiegyenesedik. Elképzelte, ahogy jár, friss, ruganyos, kisportolt,
               könnyed lépéseivel.</p>
            <p>- Nagyon szép fiú ez, hiába, ez az én fiam. És rendkívül kedves gyerek. A nyugalma, a
               komolysága, a józan szerénysége... boldog lehet az az apa, akinek ilyen fia
               van...</p>
            <p>Hirtelen fellobbanó szeretethangulatában, ahogy fiának szemlélete ellágyította,
               szeretett volna ölbekapni egy ekkora kamaszt, akinek csuklója, bokája vékony ugyan,
               mint a nemes származású állatnak, de mégis csupa csont és kemény izom. Micsoda
               vállak és micsoda mellkas az ilyen keskeny csípőhöz. Szép gyerek, hát hiába. Ezért
               bolondulni fognak az asszonyok. De furcsa is ez a mai fiatalság. Neki, tizennyolc
               éves korában, a morva-fehértemplomi katonaiskolában, két kalandja volt már
               egyszerre. Ez a fiú pedig tudomást sem vesz a nőkről, csak a sporton jár az esze,
               mikor nem a háztartáson, vagy a tanuláson.</p>
            <p>- Kész vagyok, apa, - kelt fel a gyerek, - mára elég a tudományokból, most nézzük a
               művészeteket.</p>
            <p>Rendbe rakta könyveit, írásait az asztalon, töltőtollát gondosan zsebretette. Aztán
               ment a rádióhoz. Avatott kézzel nyúlt hozzá, egy darabig csavargatott, a szobát
               hirtelen a lengyelnyelvű harsogás, a francianyelvű ének, a jazz, a németül szavalt
               színdarab, a cigánymuzsika egy-egy foszlánya foglalta el gyorsan elrohanó
               egymásutánban, recsegő és fütyülő hangeszközökkel. Végre megállapodott a rádió egy
               vonós-négyesnél. A zűrzavaros hangrobaj andalító muzsikában oldódott fel, a lámpa
               alatt angyali nyugalom és átszellemültség hangulata kezdett terjedni.</p>
            <p>- Jó ez, apa? Vagy akarsz mást?</p>
            <p>Szepezdy Barna csak a fejével intette, hogy nem akar egyebet. Tulajdonképpen valami
               jó cigányt szeretett volna, hogy legalább a zene duhajkodjék helyette, ha már neki
               itthon kell ülnie a suton. De tudta, hogy a fia mennyire szereti a klasszikus
               muzsikát. Hadd élvezze, eleget tanult, dolgozott, lótott-futott egész nap.</p>
            <p>Zengett, panaszkodott, ragyogott a mozarti vonósnégyes. A fiú hátradőlt a széken és
               behunyt szemmel hallgatta. Míg a tétel véget nem ért. Akkor felegyenesedett és
               hirtelen kutató tekintetet vetett apjára. Annak arcán meglátta az udvarias unalmat. A
               szemében szeretetteljes mosoly villant meg. Olyan, amivel gyerekek naiv vágyait
               szoktuk kitalálni. Azonnal hozzányúlt a rádió gombjaihoz.</p>
            <p>- Mit csinálsz, fiam? Csak hallgassuk ezt tovább, nagyon szép.</p>
            <p>- Elég volt ebből. Most majd keresek valami mulatságosabbat.</p>
            <p>Lapozta a rádió-műsort máris. És csavart megint. Recsegés, sivító füttyök. És ime,
               egyszerre csak a cigánybanda izgató, megejtő, kedves hangszíneivel felbukkan egy nóta
               közepe: „... terem a búza. Hej, de ahol a hű lány terem...”</p>
            <p>Most az apa hajlott hátra a széken. Izmos, erős nyaka hátul ráfeküdt a támla élére.
               Behúnyta a szemét. Egyik nóta jött a másik után. Mind régi ismerős, mindegyiknek száz
               emléke. Régi lumpolások, éjjeli zenék, zongorázó szép kisasszonyok, névnapi
               cigányozás, Országos Kaszinó szeparéja odafenn Pesten, régi világ, régi
               aranysujtásos, duhaj, tünde élet... „Hej, de csak az enyém hervadt el a nyáron...”
               Ezt szerette az a huncut szőke primadonna Nagyváradon. Kedves nő volt, csak
               bolondos. Egy kicsit meg is mérgezte magát, de csak úgy ijesztésből. Szerette volna
               elvétetni magát Szepezdy hadnagy úrral. Hogy az ördögbe ne. „Minek is a szerelem a
               világon...” Ó, szegény Zimmermann Pista, a főhadnagy. Ezt huzatta egész éjjel,
               mielőtt agyonlőtte volna magát. Váltó-história. Kár érte, remek lovas volt.
               „Kilyukadt a selyemkendőm közepe, közepe, de közepe.” Ej, haj, micsoda dáridó volt
               az: a tiszai kirándulás egyszer Menyusékkal... Ott ismerkedett meg vele. Az
               eltávozottal. Az örökre felejthetetlennel. Aki megismerkedéskor csak a finom, fehér
               kis Olchváry Magda volt. Aztán minden lett belőle: szerelem, sors, élet, véghetetlen
               gyász és búbánat. Aki elröppent egyetlen alélt sóhajjal egy téli délelőttön és
               itthagyta a csöppnyi gyereket. Aki Szepezdy Barna életében az egyetlen komoly érzés
               volt és az is maradt most már, ha csak emléknek is, mindörökre. „...Tied leszek, tied
               leszek koporsóm bezártáig...”</p>
            <p>- Csukd el, fiam, elég volt a cigányozás.</p>
            <p>- Lefekszünk?</p>
            <p>- Azt gondolom, hogy miután nem megyünk pezsgőzni, tegyük el magunkat holnapra. Jó
               éjszakát, öregem.</p>
            <p>- Jó éjszakát, apa. Holnap hatkor kelsz?</p>
            <p>- Hatkor, de ne zavartasd magad a fürdőszobával. Majd én megfürdöm, ha elmentél az
               iskolába.</p>
            <p>Az apa átment a másik szobába. Két szobás lakást tartottak Szepezdy és fia. Három
               szoba volt ez eredetileg, de a három közül egyet átalakítottak fürdőszobának. A másik
               kettőt megfelezték. A fiú összecsukható tábori ágyon aludt ott, ahol különben enni
               szoktak. Látogató ezt a tábori ágyat nem igen vehette észre, mert spanyolfallal
               eltakarva megbújt a sarokban. Ásóné nem is vetette meg ezt az ágyat esténként, Pali
               végezte el az ágyvetést. Nekifogott most is. Gépies mozdulattal húzta el a
               spanyolfalat, nyitotta szét az ágyat és bontotta szét a lepedőt. Közben gondolkodott.
               A holnapi dolgokról, a háztartás száz apró gondjáról, a közelgő elsejéről.</p>
            <p>A tábori ágy nagyot nyikordult, mikor a fiatal atléta-test belevetette magát. Már el
               is kattant a villany, és ugyanekkor sötét lett a másik szobában is. A
               Szepezdy-otthonra ráborult az éjszaka.</p>
            <p>Az álmát váró fiú gondolataiban pedig kinyilt a sötétben való magányos tünődés száz
               oldalról tündöklő világa. Gyerekkori régi és újabb emlékei tolongtak tarka, színes
               zűrzavarban; képek, benyomások, ismerősök, fájdalmak, elveszett illuziók óriási
               világmindensége kerengett és áramlott a tizennyolc éves lélekben. A szabadjára
               eresztett tünődés villámgyorsan ugrott át éveket, osztályokat, távolságokat, akárcsak
               a rádió. De mint a rádió is, ez is megállott valami mozarti módon édesnél: Szepezdy
               Pali minden áldott este lefekvéskor az Édesanyjára gondolt.</p>
            <p>Ahogy nappal a pénzzel, ilyenkor emlékeivel kellett takarékoskodnia. Öt éves volt,
               mikor édesanyja elröppent a földi világból, mint egy szomorú és bocsánatkérő sóhaj.
               Eszmélete idejéből öt éves koráig alig tapadt meg a fiú lelkében néhány emlék az
               édesanyjáról. Azokat szedegette elő ilyenkor az elalvás előtti sötétség csendjében,
               hogy elgyönyörködjék bennük. Inkább elmosódó képek voltak ezek, semmint kézzelfogható
               emlékek. Egy ölelés emléke: mikor egyszer apja maga mellé vette a lóra és egy
               lovaglásból hazahozta. Úgy nyujtotta le a gyereket a nyeregből a fehérruhás anyának,
               mint valami csomagot: félkézzel. Az anya sikoltva ölelte magához a kisfiút. Arcát
               arcához szorította. Az anya arcának érintése: erre ma is emlékezett, az önmaga arcán.
               Aztán egy estére emlékezett, amikor anyja csókjára ébredt fel a zöldhálós kis
               gyerekágyban. Anyja bálba, vagy valami más ilyen helyre indult, tündérszép ruha volt
               rajta es a nyakán ékszer. Az ékszer ahogy az anyja az ágy fölé hajolt, a finom fehér
               nyakról rálógott a gyerek mellére. Hideg volt az ékszer és különös. Még egy-két ilyen
               elsuhanó helyzet, különben semmi más. Szegényes raktár. Kevés abból, aki sohasem
               jöhet vissza többé.</p>
            <p>Ma a szokottnál is erősebben sugárzott az anya képe a fiú gondolataiban. Lelke mélyén
               egy kis öröm ujjongott egész este: apját visszatartotta a kimenéstől. Ez valami
               különös jóérzéssel töltötte el, valami büszkeséggel, valami melegséggel éppen apja
               iránt. És mintha ezt a nem egészen érthető melegséget szerette volna most odaadni az
               álomképnek. Érzéseinek zűrzavarában, nem is tudta, hányadán áll.</p>
            <p>Kissé habozott, hogy a félálomból visszatérjen-e az éberségbe. Egyszerre aztán éber
               lett és meggyújtotta a világosságot. A hordozható kis lámpát, amelynek hosszú
               zsinórja átérte a szobát, kézbe vette, mikor kikelt az ágyból. Odaállt vele ágya elé
               és magasra tartotta. Az ágy felett ott függött az anya képe. Báli ruhában ábrázolta a
               kép a szelídarcú, édes gyerekasszonyt. A kép alsó jobbsarkába tűzve boríték
               fehérlett. Abban száraz virág volt a sírról, egy pici darab fátyol és egyéb apró
               emlékek. De a boríték mögött más volt: egy kisebbik boríték. Abban tartotta Szepezdy
               Pali a megtakarított pénzt. Mert ha valaha is kísértésbe jött volna, hogy komoly ok
               nélkül hozzányúljon, erről a helyről nem vette volna el soha.</p>
            <p>Nézte az arcot sokáig. Különös tulajdonsága volt ennek az arcnak, kivált
               tekintetének: akármerre ment az ember a szobában és visszapillantott, ez a tekintet
               mindig szembenézett vele. Édes, gyöngéd és szomorú tekintettel, becéző gyengédséggel,
               mintha csak meg akarta volna szólítani itthagyott fiát. A fiú saját arcát kereste
               anyja arcában, de nem találta. Arca az apja arcának mása volt. De ahogy sokáig nézte,
               mégis rájött valamire, mint mindig, mikor ez elé a kép elé állott titkos, magányos
               perceiben: arra jött rá, hogy a szeme nem az apjáé, hanem az anyjáé. Ebben a szemben
               nyugalmat, tisztaságot és végnélkül való megbízhatóságot látott. A maga szemében is,
               ha a serdülő kamasz különös önvizsgálatainak pillanatában a tükör rejtelmeit
               kutatta. Nyugodtnak, tisztának és megbízhatónak is tudta magát. De ezeknél a
               tulajdonságoknál volt egy még sokkalta erősebben látható, amelyet anyja és a maga
               szemében közösnek fedezett fel: a szülői vonás. Anyja nézésében ott volt a teljes
               anya, s a maga tekintetében ugyanezt látta: a gyengéd gondoskodást, féltést,
               szeretetet valaki iránt, aki gyöngébb.</p>
            <p>Visszatette a lámpát az ágya mellé állított székre a karkötőóra, töltőtoll és egyéb
               holmi közé. Aztán lefeküdt és megint eloltotta a világosságot. Melegség és fájdalmas
               szeretet ömlött el a szívén. Halkan súgta a sötétségbe:</p>
            <p>- Mama...</p>
            <p>De a súgásra nem jött válasz, csak a mély csend.</p>
           
         </div>
         <div type="chapter">
            <head>II.</head>
            <p>Reggel hatkor Szepezdy Pali egy szempillantás alatt kiugrott az ágyból. Az egészséges
               fiatal alvók ébrednek így. Nem dörzsöli szemét az ilyen, nem vonszolja nyögésekkel és
               sóhajtásokkal magát álomból ébrenlétbe, nem habozik és késlekedik. Ahogy kinyitja a
               szemét, már itt is van az éber világon. Ébresztőóra nem is költötte: megvolt az a
               tulajdonsága, hogy amely időpontot előző este kitűzött magának, akkor pontosan
               magától felébredt. Villanyt nem is gyujtott, jól ismerte a járást a sötétben. Magára
               kapta az odakészített fürdőkabátot és kiment a konyhába.</p>
            <p>- Jó reggelt, Ásóné.</p>
            <p>- Jó reggelt, ifiúr.</p>
            <p>- Hogy van az ura?</p>
            <p>- Köszönöm kérdésit, csak egyformán.</p>
            <p>Ez a reggeli párbeszéd így zajlott le már hosszú idő óta. Ásónénak rokkant ura volt,
               aki többet nyomta az ágyat, mint nem. Annál egészségesebb volt maga Ásóné. Jól
               megtermett, ötven felé járó parasztasszony, de nem olyan fáradt és fonnyadt, mint
               ebben a korban a legtöbb vidék parasztasszonyai. Friss erő dagadt minden
               mozdulatában. A konyha padlóján fehérneműt rakott különböző csomókból egy nagy
               halmazba. A hajolgatás meg sem kottyant neki.</p>
            <p>A fiú keresztülhaladt a konyhán a fehérnemű-akadályok között, egyenesen be a
               fürdőszobába. A mosdóasztalon úgy csoportosultak ott apja és a maga holmijai, mint
               két testvér-hadsereg, két külön csoportban. Megszokott mozdulattal nyúlt a maga
               fogkeféjéhez. Pár perc mulva már megint ott volt a konyhában.</p>
            <p>- Hagyja csak abba egy kicsit, Ásóné, beszéljük meg a mai napot.</p>
            <p>- Tessék csak mondani, ifiúr, én azért odahallgatok.</p>
            <p>Pali maga alá húzta a konyhaszéket. A tűzhelyen a forrásnak induló víz zuhogása
               hallatszott, a gyengén fénylő villany a kora reggel hangulatával világított meg
               edényeket, tűzhelyet, előkészített teknőt.</p>
            <p>- Egy félkiló disznóhúst fog venni, Ásóné. Csináljon hozzá kelkáposztát. Nekem se
               leves, se tészta nem kell, de az őrnagy úrnak, meg magának csináljon rántott levest,
               meg valami metélt tésztát. Mondjuk, darás metéltet, az a legolcsóbb. Már mostan
               nézzük csak: egy félkiló disznóhús, az nyolcvan, vesz hozzá egy kiló kelt, az
               összesen kilencven, zsír, meg liszt van még itthon...</p>
            <p>- Ifiúr kérem, mi lesz a zsírnak valóval?</p>
            <p>- Most ne zavarjon bele, látja, hogy számolok. Zöldség, fokhagyma, tejfel, miegymás,
               arra kap ötven fillért, aztán majd elszámol. Az egy negyven. Kenyér van még
               itthon?</p>
            <p>- Már csak a reggelihez elég.</p>
            <p>- Vesz akkor egy félkiló kenyeret is. Többet ne vegyen, mert csak elszárad. Arra én
               nem adok pénzt, hogy maga itt nekem zacskóba gyűjtse a prézlit. Eddig egy ötvennyolc.
               A mosáshoz megvan mindene?</p>
            <p>- Hej dehogy van, dehogy van. Most látom, hogy a kékítő teljesen elfogyott.</p>
            <p>- Elfogyott a kékítő? A jó Isten áldja meg magát, Ásóné, hát issza maga a kékítőt?
               Nincs egy féléve, hogy kékítőt vettünk. Jó, jó, rendben van. Vegyen egy üveg kékítőt.
               Harminckét fillér, az összesen... mennyit mondtam az elébb? Egy pengő ötvennyolcat.
               Az egy kilencven.</p>
            <p>- És keményítő is kell.</p>
            <p>- Na tessék. Hát nem mondtam tegnap, hogy jól vegye számba, mire van szüksége?
               Keményítő tizenhat fillér. Az kettő hat. De remélem, most már mindene van.</p>
            <p>- Nem tudok egyebet semmit.</p>
            <p>- Hát majd odaadom a pénzt mindjárt. Az őrnagy úrnak mindene van a reggelihez? Vaj?
               Lekvár?</p>
            <p>- Van, van.</p>
            <p>- A piritóst el ne felejtse.</p>
            <p>- Dehogy felejtem, dehogy felejtem. Nem felejtek én el semmit.</p>
            <p>- Semmit, persze. Csak az én gyümölcslevemet. Itt ülök egy félórája és nem jut
               eszébe.</p>
            <p>Ásóné megdöbbenve egyenesedett fel a szennyes közül. Csakugyan elfelejtette. A
               legelemibb dolgot. Amit az ifiúr minden áldott reggel, mihelyt a fogmosással kész,
               mohón fel szokott hajtani. A jó Isten tudja az ilyen úri fajtának a furcsa
               szokásait.</p>
            <p>Sietett Ásóné, kapott egy poharat, hamar félig töltötte abból a befőttes üvegből,
               amelybe a cukortalan befőzöttet tették el a mult nyáron. Volt még néhány üveg belőle.
               A gyümölcsléhez vizet öntött.</p>
            <p>- Tessék.</p>
            <p>Pali kézbe kapta és egy hajtásra kiitta. A fenekén maradt egy kortyra való. Azt
               elgondolkozva nézegette.</p>
            <p>- Az igazi nem ez volna. Hanem három narancsnak a kinyomott leve tisztán. Az az igazi
               egészséges. Ahogy az amerikaiak csinálják. Aztán van ott egy gyümölcs Amerikában,
               Ásóné. Úgy hívják, hogy grép-frút.</p>
            <p>- Hogy hívják?</p>
            <p>- Grép-frút. Kétszer akkora, mint a nagyobbfajta narancs. Olyan íze van, mintha a
               narancsot párosítanák a citrommal.</p>
            <p>- Jé. Osztán mongya mán, ifiúr, fán terem az?</p>
            <p>- De furcsákat kérdez. Hát hol teremne?</p>
            <p>- Hol-e? Hát a dinnye talán fán terem? Ez is teremhet a földön, mint a dinnye. Vagy
               uborka. Vagy tök. Vagy föld alatt, mint a krumpli. Nem vagyok én olyan buta, mint
               amilyennek az ifiúr gondol engemet.</p>
            <p>- Jó, jó, ne sértődjön meg folyton. Mindig megsértődik. Hát szóval olyan grép-frút
               volna az igazi. De az nálunk nem terem. Meg ha teremne is, nagyon drága volna.</p>
            <p>- Osztán mongya már, ifiúr, mire jó az reggel? Mér isszák aztat az urak?</p>
            <p>- Azért, mert rendkivül hasznosan befolyásolja az internális szekréciót.</p>
            <p>Ásóné egy darabig hallgatott erre. De nem akart teljesen tudatlannak feltűnni. Ezért
               bölcsen ezt válaszolta:</p>
            <p>- Igazán? Hm, hm, mi lesz a világból. Székács ifiúr nem jön ma reggel?</p>
            <p>- Kellene jönni neki, nem tudom, hol késik.</p>
            <p>Akiről beszéltek, éppen ebben a pillanatban közeledett kopogó lépésekkel a kőkockás
               kapualjban. Már be is nyitott a konyhán. Kis, zömök, vastag, igen szélesvállú fiú
               volt, kurta nyakán óriási fejet hordott.</p>
            <p>- Szervusz, Pali. Jó reggelt, Ásó néni.</p>
            <p>- Agyonisten magának is.</p>
            <p>A két fiú ment a fürdőszobába. Ott két pár bokszoló-kesztyű volt látható egy fehérre
               mázolt kis asztal lapján. Székács Bandi gyorsan dobálta le magáról a kabátot,
               mellényt, inget. Mind a ketten kesztyűt öltöttek. A másodiknak zsinórját már a foguk
               segítségével kötözték meg. Aztán felálltak egymással szemközt. A fürdőszoba nagyon
               tágas volt, mert lakószobából alakították át. Egyszerű villanykörte lógott le a
               menyezetről, az világította meg a két fiatal fiút, akik ott állottak boksz-állásban,
               övig meztelenül, egészséges fiatal izmaik, domború mellkasuk, pocak nélkül való ifjú
               termetük pompájában.</p>
            <p>- Fejet is ütünk? - kérdezte Székács Bandi.</p>
            <p>- Üthetsz, ha tudsz, - felelte Pali vidáman.</p>
            <p>A két fiú összecsapott. Tornacipős lábuk tompán dobbant a padlón. Az ütések zuhantak,
               már pillanatok mulva lihegőssé vált erős lélegzetvételük.</p>
            <p>- Szép horog volt! - szólt elismeréssel egy ütésnél Pali, amelyet nem tudott
               kivédeni. De mindjárt vissza is fizette egy remekül sikerült kalapáccsal.</p>
            <p>Folyt a munka tovább. Dobogtak, lihegtek, szemük egészségesen csillogott.</p>
            <p>- Szvinget ilyenkor, te mamlasz, szvinget! Idenézz!</p>
            <p>Pali magyarázott. Ütés puffant, jó erős.</p>
            <p>- Persze, látom. Gyerünk még egyszer.</p>
            <p>Elkezdték megint, a két fiú puffanva, dobbanva, lihegve mozgott ide-oda a reggel
               halovány villanyfényében. Hol ez kapott egyet mellébe, oldalába, állára, hol a
               másik.</p>
            <p>- Micsoda? - horkant fel egyszer Pali, - öv alá ütni? Na megállj.</p>
            <p>Vidám haraggal támadt rá barátjára, mint egy jókedvű fenevad. Magasabb termete minden
               előnyével valósággal le akarta gázolni. De a tömzsi és nagyon erős fiú nem hagyta
               magát. A boksz előírt szabályait, amelyeket eddig szigorú sportszerűséggel
               tiszteletben tartottak, egyszerre szándékosan elfelejtették. A komoly és szabályos
               mérkőzés vidám és szabálytalan verekedéssé változott. Agyba-főbe püfölték egymást
               boksz-kesztyűs ökleikkel és mind a kettő szívéből nevetett hozzá.</p>
            <p>Az ajtón Ásóné lépett be, odament a kályhához és megtapintotta. Bólintott
               sajátmagának s azzal ki is ment. A két fiú lihegve, kacagva abbahagyta a verekedést.
               Gyorsan szedték a lélegzetet, orcájuk kipirult.</p>
            <p>- Jaj, de finom volt, - lihegték mind a ketten.</p>
            <p>Pali megeresztette a tus meleg csapját. Odaállott a forróvíz alá, aztán lassan kezdte
               csavarni hozzá a hideget. Mikor már teljesen elzárta a forrót és csak a jéghideg
               zuhany hullott alá fejére, vállára, kéjes toporzékolással és didergéssel állta még jó
               darabig. Aztán kiugrott a kádból, elzárta a vizet, magára kapta a bolyhos
               fürdőkabátot és olyan vad hévvel kezdte dörzsölgetni egész testét, mintha a bőrt
               szerette volna ledörzsölni magáról.</p>
            <p>- Nincsen ennél finomabb, - mondta boldogan, frissen, vidáman.</p>
            <p>Székács Bandi ezalatt a mosdónál dolgozott a hideg vízzel. Olyan friss lett a két
               fiatal fiú, hogy a fürdőszobában szinte érezhetően áradt belőlük az izomerő. Az
               egészség, a tisztaság, a fiatalság.</p>
            <p>Percek alatt felöltözködtek mind a ketten. Pali lecsavarta a lángot. Botorkálva a sok
               fehérnemű között, a konyhán keresztül bementek a Pali szobájába. Elhelyezkedtek az
               asztalnál, Székács gondterhesen rakosgatta füzeteit, könyveit.</p>
            <p>- Na gyerünk. Első óra Perényi. Nálad mi az eredmény?</p>
            <p>- Nagyon egyszerű. Köbgyök szinusz alfa.</p>
            <p>- Az lehetetlen. Nekem egy egészen bonyolódott hosszú sor jött ki.</p>
            <p>- Dehogy. Mondom, hogy köbgyök szinusz alfa. Mutasd a tiedet.</p>
            <p>Már nyúlt is a Székács Bandi füzete után. Csak egy pillantást vetett a legutolsó
               teleírott oldalra.</p>
            <p>- Természetes. Elfelejtettél az alfa minusz béta képlettel beszorozni. Ha végig
               beszorzol vele, az jön ki. Nem is kell, hogy javíts benne, csak írd hozzá a
               beszorzást.</p>
            <p>Székács rámeredt a dolgozatra.</p>
            <p>- Hogy a fene egye meg ezt az alfa minusz bétát, persze, hogy elfelejtettem. Tudod,
               mit kínlódtam én ezzel tegnap este? Majd megpukkadtam a méregtől, mert bridgeztek
               nálunk és anyám megengedte volna, hogy beüljek ötödiknek, de nem ülhettem be, mert
               ezzel az átkozott feladattal nem tudtam kész lenni. Hát várjál csak, hogy is van
               ez.</p>
            <p>Nekiült a feladatnak. Közben megjelent Ásóné. Reggelit hozott a két fiúnak. Két
               jókora csésze kávét, pirítós kenyeret, vajat. Székács balkézzel reggelizett,
               jobbkézzel az alfa szinusz bétát csinálta.</p>
            <p>- Csakugyan. Köbgyök szinusz alfa. De hogy is lehettem olyan hülye, hogy
               elfelejtettem beszorozni. Na, gyerünk tovább. Következő óra Szalay. Megcsináltad?</p>
            <p>- Megcsináltam, de még nem tisztáztam le. Gondoltam, hátha találsz valamit benne.
               Felolvasom az én szövegemet. „Qui magna voluit...”</p>
            <p>- Dehogy is „voluit”, - csapott le mindjárt Székács, - nem „voluit.” Az nem jó. A
               magyar szöveg ez: „Aki nagyot akart”. Satöbbi. Az akarást itt nem jó azzal fordítani,
               hogy „velle”. Van erre egy szép latinos ige. Te is tudod, csak nem jut eszedbe. De
               rögtön eszedbe jut, hogyha kimondom ezt a szót: Phaeton. Na? Még mindig nem? Hát hogy
               van az latinul, hogy „nagyot akarsz, Phaeton”?</p>
            <p>- Magna petis, Phaeton! - vágta rá örömmel Pali.</p>
            <p>És már javította is fordítását: „Qui magna petivit...” Olvasta tovább, a másik
               szótlanul hallgatta. Más megjegyzése nem is volt. Így mentek végig a többi leckén
               is. Hol ez javította ki amazt, hol amaz ezt. Szepezdy Pál és Székács Endre voltak a
               nyolcadik osztály legjobb tanulói. Tiszta jeles mind a kettő, de egymástól mégis
               nagyon különböző szellemű két fiú. Szepezdy Pali volt a reális elme, kitünő
               matematikus, kitünő fizikus, jól rajzoló, erős logikájú gyerek. Székács Bandi volt a
               humanista, remek nyelvérzéke, feltűnően jó írási készsége. Az iskolai önképzőkörnek ő
               volt az elnöke, de az iskolai sportkör ifjúsági elnöke nem is lehetett más, mint
               Szepezdy Pali. A két fiú jóbarátságot tartott fenn, semmi versengés irígy árnya nem
               merült fel köztük. Sőt szerették rendszeresen kiegészíteni egymást. Minden reggel így
               sportoltak és így tanultak együtt, mint most. A Székács-fiú egy néhai törvényszéki
               bíró legidősebb fia volt, két kisebb nővére intézetben tanult, a fiú egyedül élt
               özvegy édesanyjával. Ez a hasonló helyzet is összébb kötötte őket.</p>
            <p>Mire reggelivel is, leckével is készen lettek, még mindig csak negyednyolcra járt.
               Korán volt még iskolába menni. A cistercita gimnáziumban nyolckor kezdődött a
               tanítás. Katolikus fiúknak ugyan fél nyolckor, mert tanítás előtt mind a nyolc
               osztály növendékei résztvettek a rendház templomának miséjén, de a más vallásuak nem.
               Szepezdy Pali református volt, Székács Bandi evangélikus.</p>
            <p>- Még van majdnem egy félóránk, - mondta Pali, mialatt szemével átsöpört egy jól
               ismert oldalt a történelemkönyvből.</p>
            <p>Székács Bandi már vígan fújta a füstöt. Mert cigarettázott. Sőt büszkén és nagy
               önérzettel cigarettázott. Szerette mutatni, hogy ő milyen nagy dohányos: nagyoktól
               ellesett kézmozdulatokkal ütögette le cigarettájáról a hamut, orrán eresztette ki
               nagyon felnőtt arckifejezéssel a füstöt. Pali nem dohányzott. Egyszer-kétszer
               kíváncsiságból megpróbálta, de annyira nem ízlett neki, hogy abbahagyta.</p>
            <p>- A lábmunkád javul, - jegyezte meg Pali, visszatérve a boksz témájára, - de még
               mindig nem elég nyugodt. Ha komolyan menne a dolog, jó bokszoló rögtön
               nokautolhatna.</p>
            <p>- Ne félj, Dempseyvel úgysem fogok kiállani.</p>
            <p>- Dempsey, - legyintett Pali lenézően, - hol van az már. Sehol. Már maga Sharkey
               sincsen sehol. Mióta Schmeling megjelent, ezek mind nincsenek sehol. De gyorsan
               tönkre is mennek.</p>
            <p>- Jó, jó, ezt már tudom. Ez a te régi lemezed. A filmszínésznő miatt mennek tönkre.
               Ne kezdjük elülről.</p>
            <p>A két fiú között már hónapok óta szenvedelmes vita folyt. Színleg a sportszerűség
               kérdéséről, valójában pedig arról, hogy Székács Bandi súlyosan szerelmes volt egy
               filmszínésznőbe, akit Lupe Veleznek neveztek el a reklámok. Bandi ennek a szépségnek
               minden képét kivágta és magánéletének titkos helyeire rakta, például rajzszögekkel
               odaerősített egy Lupe Velez-képet iskolapadja lapjának az aljára, ahol ő maga is csak
               akkor láthatta, ha lekuporodott a pad alá. Szomszédja, Steinhauser, egyszer leejtvén
               a ceruzahegyezőt és a pad alá mászván meg is látta a képet és a dolgot nagy
               gaudiummal leleplezte az egész osztály előtt, de ezért azonnal tettleges és
               orrvérzéssel járó testi büntetésben részesült a leleplezett rajongó részéről. A
               papirtárcájában négy különböző Lupe Velez-képet hordott Székács Bandi, egyet
               belevarrt a kalapja bélése alá, egyet pedig otthoni asztala fiókjában tartott egy
               „Halálom esetére” című boritékban, amely végrendeletét is tartalmazta. Pali nagy
               ellensége volt ennek a rajongásnak. Moziba szeretett ugyan menni, de nem igen volt
               pénze hozzá, s ha néha mégis eljutott, leginkább a filmhíradók, a rajzolt humoros
               képek és a sporttárgyú történetek érdekelték, a szerelemmel túlfűtött nagy
               filmregények untatták. Az a szó, hogy „filmszínésznő”, ösztönszerű idegenkedéssel
               töltötte el. A szerelmet úgy intézte el magában, hogy lenézte. Nem igen tudott róla
               semmit, benne magában még nem ébredt fel ez az érzés, éppen ezért annyiba vette ezt
               is, mint az emberek egyéb oktalan szenvedélyeit: a dohányzást, az ivást, sőt az olyan
               érthetetlen és titokzatos szenvedélyeket, amelyekről olvasott vagy hallott, mint a
               kokain-szívás, vagy a morfinizmus. Úgy gondolkozott ezekről, hogy csak a férfias
               akarat csúnya gyengeségéből eredhetnek, ennélfogva igazi emberhez nem méltók.
               Körülbelül idesorozta a szerelmet is. Barátjában, Székács Bandiban gyerekesnek és
               nevetségesnek találta a Lupe Velez-rajongást és ezt kemény szavakkal tudtára is adta.
               Egy ízben össze is vesztek emiatt, három napig nem is beszéltek. Bandi, mint talpig
               lovag, rossznéven vette, hogy Pali ezt a kifejezést használta Lupe Velezről: „Az a
               filmbestia, vagy micsoda...” Három napi harag után kibékültek ugyan, mert az
               ökölvívásnál és a leckénél nem tudták nélkülözni egymást, de álláspontját kiki
               fenntartotta. Bandi tovább rajongott Lupe Velezért és az önképzőkörben sűrűn
               szerepeltek olyan költeményei, amelyek a „párductermet vonagló rajza” és „őrjítő,
               végzetes, babonás szempárod” kifejezéseket tartalmazták, természetesen modernül
               rímtelen, szabad sorokban. Pali pedig tovább is lenézte, sőt mélyen megvetette az
               ilyen „férfiatlan nyavalygást”, mint ő nevezte, de tapintatosan kerülte a témát, hogy
               valahogyan megint össze ne vesszenek.</p>
            <p>- Én is azt mondom, hogy ne kezdjük elülről. Dempseyről csak azt akartam mondani,
               hogy akkor indult lefelé, mikor elvett egy moziszínésznőt, valami Taylort, vagy
               micsodát. És az a német Prenzel, aki egy Fern Andra nevű filmszínésznőt vett el,
               szintén nincs már sehol. Ezek tények, ezeket egyszerűen megállapítom, barátom. A
               következtetéseket megtartom magamnak. Beszéljünk másról.</p>
            <p>- Beszélhetünk másról, csak meg akarom jegyezni, hogy ezek rossz példák, mert nem
               vonatkozhatnak intellektuális emberekre. Egy boksz-bajnok nem intellektuális
               ember.</p>
            <p>- Micsoda? Gene Tunney nem intellektuális ember? Hiszen egyetemi hallgató volt, mikor
               először lépett a ringbe, te boldogtalan! És tudod, hogy ki volt a legszenvedélyesebb
               bokszoló? Jack London, ha tudni akarod. Az neked nem intellektuális ember? Mondanád
               csak neki, majd kapnál tőle egyet a szoláris plekszusodra, hogy ott maradnál. Azaz
               hogy hiába mondanád neki, már meghalt.</p>
            <p>Székács Bandi egy pillanat alatt elfelejtette Lupe Velezt. Jack London volt a két fiú
               kedvenc írója. Az imádott név említése egyszeriben izgatottá tette mindakét
               gyereket.</p>
            <p>- Halálos kár, hogy meghalt. Miket írhatott volna az még! Barátom!</p>
            <p>Pali elevenen égő szemmel maga elé nézett:</p>
            <p>- Sohasem tudok csodálkozni, ha olvasom az újságban, hogy két kis diák elszökött
               hazulról, mert Afrikába akartak menni. Engem is csak a józanságom tart vissza attól,
               hogy mindent a sarokba vágjak és elmenjek a nagyvilágba kalandot keresni. Ha a déli
               tengeri szigetekről olvasok, barátom, majd megbolondulok. Még sohasem voltam
               külföldön. De ha csak lenyomtatva olvasok egy olyan idegen városnevet, mint Nizza,
               már szeretnék kibújni a bőrömből. No nem baj, majd ha meglesz a mérnöki oklevelem. A
               szó szoros értelmében repülni fogok, barátom. Repülő-mérnök leszek. Odarepülök, ahova
               akarok. Finom lesz...</p>
            <p>A másik is izgatott lett.</p>
            <p>- Remek lehet repülni. Nekem régi tervem egy nagy filmdarabot írni, amelynek egyetlen
               jelenete sem játszódik a földön. Az egész darab végig a levegőben, barátom.
               Szenzációs témám van hozzá, barátom. Egy repülőtiszt a levegőben találkozik egy
               nőrepülővel. Mintha csak az utcán találkoznának, barátom, elkezdenek jelbeszéddel
               beszélgetni és szerelem támad köztük. Megjegyzem: a nő, az egy kémnő. A szovjet
               kémje. És éppen ezt a tisztet kell neki kikémlelni. A tiszt halálmegvető bátorsággal
               átmászik a levegőben a nő gépére...</p>
            <p>- Marhaság. Mi lesz addig az ő gépjével?</p>
            <p>- Látod, te vagy a marha. Azt tovább vezeti a montőr és mindig nyomukban marad.
               Egyszóval a kémnő, barátom, most nagyon figyelj, beleszeret a tisztbe. Tehát drámai
               összeütközés középpontja lesz ezáltal, érted? Mert vagy megmenti a tisztet, s ezáltal
               kötelességét megszegi, vagy elfogja a tisztet, s ezáltal megöli szerelmét. Remek
               téma, barátom. Lehet, hogy az önképzőkörbe is benyújtom, és ha nyer, akkor ráírom,
               hogy „pályakoszorúzott mű” és kiküldöm Amerikába.</p>
            <p>Pali nagy csalódást okozott osztálytársának. A lelkes bámulat áradozása helyett konok
               hallgatásba merült. A témáról nem volt ugyan véleménye, sem jó, sem rossz, de Lupe
               Velezt sejtette a kémnőben és ezért haragudott. Szórakozottan pillantott karkötő
               órájára és ijedten felugrott:</p>
            <p>- Tíz perc mulva nyolc! Még Ásónéval is kell beszélnem.</p>
            <p>Sietve kapkodta könyveit, felöltőjét, kalapját. Kabáthúzás közben, gyorsan
               magyarázott még Ásónénak, aki most öntött forró vizet a teknőbe és szinte
               láthatatlanná lett a gőzfelhőben.</p>
            <p>- Mennyit mondtunk, Ásóné? Két pengő hatot. Itt van kettő húsz, majd el fog számolni.
               Ha nedves idő van kint, sárcipő nélkül ne engedje ki az őrnagy urat sétálni.</p>
            <p>- Dehogy van nedves idő. Szép tavaszi idő van.</p>
            <p>- Jól van. Isten áldja.</p>
            <p>Már sietett kifelé a két fiú. Kiléptek a Rózsa-utca verőfényes világosságára. A fák
               már zöld fakadásokat mutattak, a telefondrótokon hangosan csicsergő madarak
               hirdették, hogy itt a tavasz, és ők alig férnek a bőrükbe. Édes hunyorgással sütött a
               nap.</p>
            <p>A Rózsa-utcán végig jól ismert alakok siettek. Ki iskolába, ki hivatalba, ki
               szatyorral bevásárolni, ki már haza. Kisvárosban mindenki ismeri egymást, ha másként
               nem, hát látásból. A friss kikelet aranyos reggelén mindenki jobb kedvű volt és
               elevenebb. Pali is boldogan tekintett széjjel: arra gondolt, hogy most már alighanem
               komolyan itt a tavasz, és a kis háztartás nagy megkönnyebbüléssel szabadul attól a
               tehertől, amely egész télen át annyi tűrhetetlen gondot okozott: a fűtőanyagtól.</p>
            <p>Végighaladtak a Kertész-utcán, átvágtak a Hunyor-közön, befordultak a Fő-utcára. Az
               tele volt iskolába siető fiúkkal, lányokkal. Bandi nagyokat kacsingatott a felsőbb
               leányokra, akik kettesével összevihogtak, ha elhaladtak a két fiú mellett. A
               gimnázium kapuján csak ők mentek be, nem járt itt most senki: a katolikusok fél nyolc
               óta misén voltak. Végighaladtak a néptelen tornaudvaron, benyitottak a belső kapun és
               aztán a folyosón az első terembe baloldalt. Az volt a nyolcadik osztály.</p>
            <p>Éppen csengetésre értek be. Az osztály már együtt volt és zsibongott, mint a méhkas.
               A két fiú helyére sietett. Alig értek rá elhelyezkedni, nyilt az ajtót. Belépett
               fehér-fekete reverendájában Perényi tanár úr. Az osztály felállt.</p>
            <p>- Laudetur Jesus Christus.</p>
            <p>- In aeternum, amen. Üljenek le.</p>
            <p>Perényi tanár úr elővette az osztálykönyvet és bemártotta a tollat.</p>
            <p>- Ki hiányzik?</p>
            <p>A nap megkezdődött.</p>
           
         </div>
         <div type="chapter">
            <head>III.</head>
            <p>Kitárult a szárnyas aranyajtó, kilépett rajta Ferenc József maga. Különös terem volt
               ez, ahol állott a díszruhás tömeg: fehéren virágzó almafák nőttek ki a tündöklő
               padlóból s mennyezete nem is volt a teremnek. De azért valahogyan mégis vakító
               gyémántfényű csillárok világítottak a tetőtlen teremben. Viszont a nap is
               csodálatosan ragyogott, mégis udvari bál volt az egész. Ferenc József nem nézett se
               jobbra, se balra, hanem ment egyenesen Szepezdy Barna felé, aki e pillanatban
               dermedten vette észre, hogy mezitláb jött el az udvari bálra. Szörnyű rettegés vett
               erőt rajta, csak homályosan, egész haloványan pislogott öntudata fenekén egy kósza
               remény, hogy hiszen most csak álmodik. És csakugyan, mire a császár odalépett és
               éppen meg akarta semmisíteni egyetlen odavetett német nyelvű megjegyzéssel a
               borzasztó hibát elkövető huszártisztet: ugyanabban a pillanatban Szepezdy Barna
               egyetlen rémülettel átzökkent a borzalmas álomból a megkönnyebbítő ébrenlétbe.
               Persze, hogy mezitlábat álmodott: a lábvánkost lerúgta volt magáról. Fázott a lába.
               Ezért álmodta, hogy mezitláb jelent meg az udvari bálon.</p>
            <p>Sokáig nyúlkált, amíg megtalálta a kis lámpa kattantóját. A pontosan lezárt spaletták
               résein beszűrődött ugyan a külső világosság híre, de attól még hajnal éppen úgy
               lehetett, mint dél. A felgyújtott világosságnál órája után nyúlt. Nem karkötő óra
               volt ez, mint a fiáé, hanem régimódi aranyóra, amelyet kulccsal kellett esténként
               felhúzni. Az egész városban senkinek sem volt már ilyen órája, csak neki. Annál
               büszkébben hordta. És annál büszkébben húzta fel esténként azzal a filigrán kis
               aranykulccsal, amely egyéb csecsebecsék, aranylóhere, szarvasfog, emlékfillér,
               aranymalac között ott függött az óra aranyláncán.</p>
            <p>Egyszóval felvette a ritka aranyórát, amelynek felülső fedelét még fel is kellett
               pattintani, mert a remontoárkorszak előtti időből származott, Szepezdy Mihály
               földbirtokos tulajdona volt valaha és hátsó fedelén büszkén hordta a Szepezdy-címert,
               a nyíllal keresztüllőtt szarvast. A történelmi zsebóra azt mutatta, hogy az idő e
               pillanatban tíz óra. Szepezdy Barna tehát majdnem tizenkét órát aludt
               egyhuzamban.</p>
            <p>A csengetésre bejött Ásóné, könyökön túl felgyürkőzött karokkal. Hozta a teát,
               illetve nagy reggeli-tálcát hozott, amelyen teáskanna, teáscsésze, rumos üvegcse
               mellett még egy uzsonnatányér is szerepelt rendes evőeszközzel, továbbá külön kis
               tányér vajjal, külön edény pirítóskenyér hosszúkásra szeletelt pálcáival, és egy
               apró darab kolbász. Az őrnagy így szerette a reggelit, még pedig ágyban. Jó sokáig
               elpepecselt a reggelivel, aztán rágyujtott a nap első cigarettájára. Ezt is az ágyban
               szívta végig, tétlen és kellemes tűnődés közben. A spalettákat nem nyittatta ki
               ilyenkor, megmaradt a villanyvilágításnál. Voltak ilyen apró szokásai, ezek az
               idősödő embernek jellemvonásaivá szoktak változni és akinek a kelleténél nagyobb
               hajlandósága van a kényelemre, az lassanként képtelen nélkülözni őket. S az ilyen
               ember lelki képletéhez hozzátartozik, hogy apró kényelmeit, ha megvannak, észre sem
               veszi, mint ahogy a lélegző nem gondol rá, hogy levegő van a világon. Tehát nem is
               jut eszébe elismeréssel adózni annak, aki neki élete apró kellemességeit lehetőkké
               teszi. Annál jobban tudatára ébred igényeinek, ha ezekben az apró kellemességekben
               valami hiány fordul elő. Ilyenkor az illető boldogtalan, elkeseredett és zsémbes a
               legjelentéktelenebb apróság miatt és az egész napja el van rontva.</p>
            <p>De Szepezdy Barna napja nagyszerűen kezdődött. Olyan jól aludt, hogy most szinte
               álmos volt belé. A reggeliben semmi hiba nem akadt, a cigaretta remekül ízlett. Ahogy
               hanyattfekve fújta a füstöt és a mennyezetet bámulta, egyetlen érzése volt: mégis
               csak szép az élet. „Königin, das Leben ist doch so schön.” Igy mondja Posa márki a
               Don Carlosban. Ó bécsi emlékek, Burgszínház, Práter, Lieutenant von Szepezdy... Mit
               tudják azt a maiak, mi volt az a békebeli élet. Kacagó mese, lóversenyek, szép
               asszonyok s köztük a délceg fiatal daliás, daliás tündérálom.</p>
            <p>A cigaretta véget ért. Az őrnagy jó pár percig készülődött kikelni az ágyból.
               Bizonyos időbe beletellett, míg ezt a szándékát tetté tudta érlelni. Végre mégis csak
               átsétált a fürdőszobába. A forró fürdő készen várta; mikor ujjait beleértette a
               vízbe, hogy a fürdő hőfokáról meggyőződjék, helyeslően bólintott. Az éjjeli
               szekrényéről felmarkolt holmit letette a kád mellett álló kis székre: aranyórát,
               bőrtárcát, cigarettaszopókát, miegymást. És tizenkét fillér aprópénzt. Akkor beült a
               jó forró vízbe és elévette az újságot. Azt elolvasta elejétől végig. Semmin nem
               csodálkozott, semmin nem háborodott fel, csak hagyta maga előtt elvonulni a világ
               dolgait, mint valami önműködő képeskönyvet. Csak egyszer lett a pillantása elevenebb.
               Az újság gyászrovatában azt olvasta, hogy Kelecsényi Eduárd földbirtokos,
               nyugalmazott lovaskapitány ötvennégy éves korában meghalt.</p>
            <p>- Ejnye, szegény Eduárd, - gondolta magában, - kár érte, kedves ember volt.</p>
            <p>Együtt szolgáltak annakidején Lovrinban a közös tizenhármasoknál. Jászkun huszár volt
               Kelecsényi is, de aztán áthelyeztette magát az ulánusokhoz és valahova Galiciába
               került. Apró ember volt, kínai vágású szemét, furcsa, rikoltó nevetését mintha most
               is maga előtt látná és hallaná. Hány éves volt? Ötvennégy. Hát az bizony elég.
               Ötvennégy éves ember már koros ember.</p>
            <p>Ahogy így tünődött az ujsághír felett Szepezdy Barna, egyszerre csak elmosolyodott
               magában. Különös, hogy ötvenes létére korosnak ítéli az ötvennégyéveset.
               Önkéntelenül vállat vont, ahogy a kádban ült. Ez már így van. Sajátmagát mindig
               kivételnek vette. Mindig úgy érezte, hogy neki nincs kora. Fiatalnak érezte magát és
               egészséges volt, mint a makk. Egyetlenegy dolog zavarta: a fogai bizony már
               öregedtek. De mint minden kellemetlen gondolatot, ezt is azonnal el tudta felejteni
               istenadta áldott könnyelműségével. Egyébként szép szál embernek érezte magát,
               erősnek, hibátlannak, haja még sehol sem ritkult, néhány fehér szál a halántéka körül
               csak előnyére vált s az utcán most is, mint hajdan, gyakran érezte maga után fordulni
               a titkolt női pillantásokat.</p>
            <p>Az ujságot a ráérő ember módjára elejétől-végig elolvasta, csak a közgazdasági
               rovatot hagyta ki, mert abból nem értett egy árva szót sem. Még vissza is lapozott
               benne, nem találna-e valamit, amit véletlenül kihagyott, pótcsemegének. Aztán végre
               kellemes sóhajjal elhatározta, hogy el fogja hagyni a forró víz áldott, melengető
               ölét.</p>
            <p>Most következett a borotválkozás. És ezzel együtt a nap első disszonáns mozzanata.
               Nem volt új zsilettpenge a bádogtartóban. Ez már nagyon bosszantotta. Ott voltak az
               utánköszörülés céljából félretett régi pengék, azokkal kezdett el bajlódni. Babra
               munkával jár az ilyesmi és igen kényelmetlen. Az ilyen használt pengékkel legfeljebb
               egy-két húzást lehet tenni, akkor aztán megint szét kell szedni az egész
               zsilettkészüléket, beletenni a másik használt pengét, csak azért, hogy az is
               használhatatlannak bizonyuljon. Egy álló negyedóráig nyúzza magát az ember, s a vége
               az, hogy amikor ujjai hegyével végigsimítja orcáját, még mindig talál olyan
               kellemetlen szigeteket, amelyeken nem síma a bőr.</p>
            <p>- Az ördög vigye el a dolgát ennek a Pali gyereknek, - gondolta magában, - tegnap már
               említettem neki, hogy a penge elfogyott, mégsem gondoskodott róla.</p>
            <p>Bosszús lett és kedvetlen. Most már nem volt olyan szép az élet. Azon kapta magát
               rajta, hogy bosszankodik a fiára. De a vérében lakó úri méltányosság azonnal
               visszavonatta vele ezt a futó hangulatot és szégyenkezésre indította. Ahogy
               véletlenül rápillantott a Pali fürdőkabátjára, amely ott lógott a fehérre mázolt
               fogason az övé mellett, nemcsak hogy megbánta bosszúságát, hanem hirtelen melegség
               öntötte el az ellágyulásokra könnyen hajlamos lelkét.</p>
            <p>Amíg lemosdott és tovább öltözködött, fiára gondolván, egész élete felmerült előtte.
               Önkéntelenül két gyereket rakott minduntalan egymás mellé a multban keresgélő
               képzeletével: fiát és melléje önmagát ugyanannyi éves korában.</p>
            <p>Ő békeidőben született, nyolcvanháromban, vidéki birtokon, bőségben, a ferencjózsefi
               ország virulásában. A fia a háború második évében született, elején annak a
               tragédiának, amely ugyanezen országon azután betellett. Őt apa és anya gondosan
               nevelték, minden lépését óvták s mint egyetlen gyereket valóságos imádattal
               kényeztették; Pali apátlan otthonban született, míg apja a fronton volt; anyja a
               harcoló hitvesért való állandó rettegésben nevelte. Ő már nagyocska volt, mikor
               szülei elhaltak; Pali kicsi korában veszítette el az édesanyját. Ő komoly vagyont
               örökölt, amely aztán részint a könnyelműség, részint a hadikölcsön végzetes hullámain
               úszott tova; Pali a gondtalan jómódot sohasem ismerte. Ő kis herceg módján
               költekezett középiskolás korában, pónilova volt, bőséges zsebpénze; Pali már negyedik
               gimnázista korában elkezdett kenyeret keresni azzal, hogy korrepetitori órákat
               vállalt gyengébben tanuló osztálytársainál. Ő tizennyolc éves korában már túl volt az
               első szerelmi kalandokon és már ismerte a pezsgőzésből származó gavallér-adósságot és
               már leste fiatalos krakélerséggel az első párbaj alkalmát; ez a Pali nem vív, hanem
               boxol, szeszes italt nem iszik és a lelke hófehér.</p>
            <p>Hogyan is alakult annyira a dolog, hogy a fiú az igazi feje a háztartásnak és nem ő?
               Tulajdonképpen nem lehetne megmondani. A dolgok természetes erejével fejlődött így
               kettőjük kis élete. A gyerek már nagyon korán önállóságot mutatott és bár gyermeki
               engedelmesség dolgában nem lehetett ellene panasz soha és a szülő iránt köteles
               tisztelet ellen sem vétett soha, mégis mindig megtalálta a módját, hogy a saját feje
               után induljon. Ezt a fiút voltaképpen nem nevelte soha senki, csak a legelső években
               szegény anyja, akinek angyali emléke most is valami babonás talizmán gyanánt őrködik
               a fiú életén. Szinte észre se lehetett venni, hogy mikor apja már pár éve leszerelt
               és a fiúval kettesben maradt a polgári élet annyira zűrzavaros keretei között, a
               gyerek lassanként kibőjtölt nevelőnőt és egyéb rávonatkozó személyzetet. Mikor
               tizennégy éves korában keresni kezdett, észrevétlenül csúszott be apja pénzügyeinek
               ismeretébe. A világ minden helyén és minden vonatkozásában úgy van az, hogy nem a
               hivatalos rang és elhelyezettség adja a munkakört, hanem a dolgozók munkakedvének és
               arravalóságának aránya. A lusta ember szívesen veszi, ha más hozzányúl dolgaihoz és
               átvesz valamit az ő felelősségéből. Így volt ez náluk is. Pali érdeklődött a
               háztartás dolgai iránt s az apának, aki nem is értett az ilyen csip-csup dolgokhoz és
               útálta is a velük való foglalkozást, kapóra jött a fiú készsége. Ha elsején megkapta
               a nyugdíját, egyre többet bízott belőle fiára. Először a gyerekre bízta a házbér
               fizetését, aztán a szabórészleteket is rábízta. Aztán lassan az Ásónéval való
               számolás is a fiú kezébe csúszott. S elkövetkezett a döntő pillanat, mikor egy szép
               napon határozatba ment, hogy a nyugdíjat minden elsején Pali veszi fel teljes
               összegben és ő is osztja be. Ez az egy mozzanat emlékezetes volt és nem észrevétlen.
               Tavaly történt, mikor Pali tizenhétéves volt és éppen a hetedik gimnázium
               osztályvizsgájára készült. Öt órakor kelt akkoriban mindennap, hogy kimenjen a
               Széchenyi-ligetbe tanulni. Egy nyári reggel, mikor tanulni indult, a kapuban
               találkoztak ketten: apa és fia.</p>
            <p>- Valami bajod van, apa? - kérdezte a fiú, az apa arckifejezésétől megrettenve.</p>
            <p>- Semmi különös, - felelte kényszeredetten mosolyogva az apa - kártyáztam mostanáig
               és sokat vesztettem. Te mégy tanulni, fiacskám? Hát csak menj, én lefekszem, alszom
               valamit tízig, aztán indulok pénzt hajszolni.</p>
            <p>A fiú nem ment tanulni, hanem szótlanul fordult vissza és követte apját a szobába.
               Akkor már ő osztotta be az apjától rendszeresen kapott háztartási pénzt, akárcsak egy
               feleség. A kártyaveszteség híre aggodalommal töltötte el, veszedelemben látta a
               következő elsejét.</p>
            <p>- Bocsáss meg, apa, - mondta a vetkezni készülő embernek - szeretnék erről a
               pénzdologról részletesen beszélni. Tudnom kell, hogy hogyan fogunk állni elsején.
               Mennyit vesztettél?</p>
            <p>- Ezerkétszáz pengőt, - felelt halkan és rekedten az őrnagy, aki már nem mosolygott,
               de sietve tette hozzá: - tulajdonképpen ez nem veszteség, hiszen az utóbbi
               esztendőben ennél jóval többet nyertem össze azoktól a suszterektől. Mert nem tudnak
               kártyázni, tisztára suszterek. Azért kell most megpukkadnom a méregtől, hogy ilyenek
               szedik el a pénzemet. De hát olyan pechem volt, hogy az már fantasztikus. A végén tíz
               kibic állott a hátam mögött, mind a pechemet bámulták, mert ilyet még nem láttak.</p>
            <p>Pali türelmesen hallgatta végig. Aztán ő kezdett beszélni.</p>
            <p>- Mikor kell megfizetni azt az ezerkétszáz pengőt?</p>
            <p>- Tulajdonképpen huszonnégy óra alatt kellene, de meg lehet állapodni a nyertesekkel
               valami részlettörlesztésben is. A főnyerő Kuthy. Az maga nyert egy kerek ezrest.</p>
            <p>- Kuthy bácsi, a várnagy?</p>
            <p>- Az. Megpróbálom, beszélek vele. A másik kettő biztosan vár elsejéig.</p>
            <p>A fiú sokáig gondolkozott. Apja készült lefeküdni, feszült csend volt a szobában,
               egyike azoknak a pillanatoknak, mikor a levegőben érződik, hogy valaki egy életbevágó
               szó kimondásán habozik. Pali kétszer is felnézett apjára, hogy megszólaljon, de
               habozott és megint csak maga elé sütötte a szemét, hogy tovább töprengjen. Végre
               mégis elszánta magát.</p>
            <p>- Apa, mondanék neked valamit.</p>
            <p>- Mondjad csak, fiam, bátran.</p>
            <p>- Fogadd meg, hogy nem kártyázol többet.</p>
            <p>Erre hosszú csend következett. Szepezdy Barna sokáig nem válaszolt, aztán olyan
               könnyed hangon, amely leplezni akarta az elhatározás súlyát, de azért remegett,
               odavetette a gyereknek.</p>
            <p>- Igazad van, öregem. Ezennel szavamra kijelentem, hogy ezentúl csak kommersz-játékot
               fogok játszani, azt is a legkisebb alapon.</p>
            <p>A fiú nem értette, mi az a kommersz-játék és mi az a kis alap, de apja hangjából és
               magatartásából megérezte, hogy ez a fogadalom elegendő és megbízható. A sikeren
               felbátorodva még merészebben folytatta:</p>
            <p>- És még valamit ajánlanék. Látom, hogy neked elsején mindig mennyi gondod van.
               Szeretném, ha ezeket a gondokat átadnád nekem. Próbáljuk meg, hátha én jobban be
               tudom osztani a pénzt... Mondjuk, egy hónapra próbáld meg velem...</p>
            <p>Ezt gyáván mondta a fiú, félénken és nagyon érezve azon való aggodalmát, hogy apja
               valamilyen érzékenységét megsérti. De éppen ellenkező hatást ért el. Apja felderülve
               kapott a gondolaton.</p>
            <p>- Jaj, fiacskám, de nagy követ vennél le a szivemről. Életemben mindig ezt utáltam
               legjobban, az elsejét. Kivéve, mikor a fronton voltam. De így itthon... utálatos,
               mondhatom. Tulajdonképpen már nekem is eszembe jutott, hogy rádsózom ezeket a
               pénzbeosztási dolgokat, de őszintén szólva visszatartott a lelkiismeret. Hiszen elég
               gondod van így is Ásónéval, meg egyebekkel, meg tanulnod is kell... nem is tudom, jól
               teszem-e, ha újabb tennivalókat rakok a válladra...</p>
            <p>- Nincs nekem annyi dolgom, - szólt mohón Pali - ráérek én mindenre. És tudod, én
               nagyon szeretek ilyesmivel foglalkozni. Én úgy gondolkozom, hogy kiszámítanád, mennyi
               zsebpénz kell neked egy hónapban, a többit aztán ideadnád nekem, hogy osszam be,
               ahogy tudom.</p>
            <p>- Az bizony nagyon jó lesz. Hát ezt majd délben megbeszéljük, most majd eldőlök az
               álmosságtól.</p>
            <p>Szepezdy Barna lefeküdt aludni. A fiú déltájban hazajött könyveivel, hogy megtudja,
               mit végzett az apja. Nagy meglepetésére még ágyban találta. Ásóné, mint kiderült,
               költötte ugyan tíz órakor, de az őrnagy kikergette és tovább aludt. A fiú most
               felébresztette.</p>
            <p>- Hány óra? - kérdezte az apa mogorván, az átvirrasztott éjszakától vörös
               szemmel.</p>
            <p>- Tizenkettő. Azt mondtad, hogy délelőtt muszáj pénz után menned.</p>
            <p>- Dehogy muszáj, huszonnégy óra elég nagy idő. Kuthyval ráérek délután is beszélni.
               De ha már felköltöttél, akkor felkelek.</p>
            <p>Felkelt és egy órára elkészült az öltözködéssel. Akkor leült a fiával beszélgetni.
               Nem a maga jószántából. A fiú keringett folyton körülötte és szívósan várta a
               pillanatot, amikor a reggel elejtett fonalat megint felveheti. De mikor félénken,
               nagy fiúi alázatossággal és mégis óvatosan kitartva terve mellett rátért a
               pénzbeosztás kérdésére, apja nagyot nézett.</p>
            <p>- Miféle pénzbeosztásról beszélsz? Nem értem az egészet.</p>
            <p>- Már nem emlékszel, apa? Reggel, mikor hazajöttél, abban állapodtunk meg, hogy
               ezentúl jobb lesz, ha elsején én osztom be a pénzt, mert te ezzel nem szeretsz
               bajlódni. Még azt is mondtuk, hogy te majd kiszámítod, mennyi költőpénzt veszel el
               magadnak egy hónapban, a többi aztán az én dolgom lesz.</p>
            <p>Szepezdy Barna maga elé bámult.</p>
            <p>- Az ám, homályosan kezdek emlékezni. Csakugyan ebben állapodtunk meg? Nem is rossz
               ötlet. De nem fogja ez akadályozni a tanulásodat, meg a...</p>
            <p>A fiú gyorsan közbeszakította a kérdést.</p>
            <p>- Nem, nem, apa, ezt is alaposan megvitattuk, erről már nem is kell beszélni. Most jó
               volna, ha elintéznéd ezt a kártyaveszteséget, mert ha Kuthy bácsi bele fog egyezni
               valami részletbe, akkor tudnunk kell, hogy mekkora lesz az a részlet, mert attól függ
               a beosztási tervezet.</p>
            <p>- Micsoda?</p>
            <p>- A beosztási tervezet. Én készíteni akarok magamnak egy beosztási tervezetet.
               Először piszkozatban, utána majd letisztázom. Kétféle tintával fogom írni, mert úgy
               jobban áttekinthető. És grafikont is fogok rajzolni a kiadásokról. Az egészről megvan
               már a tervem, alig várom, hogy csinálhassam.</p>
            <p>Olyan mohó volt a gyerek, mint a nehezen rendezkedő startnál a versenyparipa. És
               olyan félénk hangon, amelyben szinte esdeklő kérés rejtőzött, tette hozzá:</p>
            <p>- Beszélsz Kuthy bácsival rögtön ebéd után?</p>
            <p>- Beszélek, - bólintott az apa - ahogy megittam a feketémet, megyek és megkeresem.
               Nem fog az nehezen menni. Rendes úriember ő, nincs vele semmi baj. Csak a kártyáról
               nincs fogalma szegénynek. A jó Isten is úgy tesz, mint a gazdaember: marhába teszi a
               pénzt.</p>
            <p>És nagy lelki nyugodalommal fogott neki az ebédnek. Ebéd után kényelmes lassúsággal
               felkászolódott és elment. Pali nem ment a szabadba tanulni, otthon maradt
               könyveivel, hogy hazatérendő apjától rögtön megtudja az eredményt. Négy óra tájban
               meg is jött az őrnagy.</p>
            <p>- Beszéltem vele, - mondta könnyen és gondtanul, - a lakásán találtam meg. Most
               voltam nála először. Egész szépen lakik. Van egy nagyon érdekes családfa a szobája
               falán. Képzeld, az anyai dédanyja Gortvay-lány volt. Ezt nem tudtam. Mindjárt
               összerokonosodtunk. Ő viszont azt nem tudta addig, hogy az én nagyanyámat, a te
               dédanyádat, szintén Gortvay Máriának hívták. De ez két különböző Gortvay Mária...</p>
            <p>A fiú magába szorított izgalommal, türelmesen várta végig a családfát.</p>
            <p>- És a pénz?</p>
            <p>- Rendben van. Nagyon derék ember. Első szóra belement mindenbe. Megállapodtunk
               abban, hogy egy esztendő alatt kifizetem neki az ezer pengőt. Havi nyolcvan
               pengőjével. Még abba is rögtön belement, hogy a részleteket csak két hónap mulva
               kezdjem, mert addig előbb a két másikat kell kielégíteni. Az egyik nyolcvan pengő,
               ezt Lázár kapja, a tisztiorvos. A másik százhúsz pengő, ezt Józsa kapja, az aljegyző.
               Velük is beszélnem kell még. Este elintézem őket. Egyiknek most elsején fizetek,
               másiknak jövő elsején.</p>
            <p>Palinak már ceruza volt a kezében. Felírta az összegeket. Félrevonult és hosszasan
               számolt. Másnap már készen volt a tervezete. Remekbe készült mű volt ez: gyöngybetűs
               tételek sorakoztak az egyik oldalon fekete tintával, számok a másik oldalon piros
               tintával. Az egész művet olyan főcímek osztották fejezetekre, mint „Elkerülhetetlen
               kiadások”, meg „Valószínű kiadások”, meg „Előre nem látható kiadások.” Volt egy külön
               fejezet, amelynek címét két piros vonal aláhúzása is hangsúlyozta. Címe: „Apa
               költőpénze.” Ebben fel volt sorolva a naponkénti cigaretta, a borbélynál váltandó
               bérletjegy, a hetenként egyszeri gőzfürdő. Az őrnagy egy pillantást vetett a neki
               előirányzott költőpénz végösszegére és azt rögtön kevésnek találta. De nem szólt,
               mert nem akarta a fia kedvét rontani. Gondolta magában: elsején majd, mikor felveszi
               a nyugdíjat, megmagyarázza a gyereknek, hogy neki többre van szüksége, az egész
               mérleget revideálni kell és át kell dolgozni.</p>
            <p>Csakhogy elsején délelőtt, mikor fölöltözködve lépett ki a fürdőszobából, a fiú már
               azzal fogadta, hogy pénzt tett elébe. A gyerek már felvette a nyugdíjat, jól
               ismerték, kiadták neki. Az apa nem jutott hozzá, hogy kifogásainak hangot adjon, mert
               Paliból csak úgy dőlt a beszámolás özöne. Itt fizetett már, ott fizetett már, nyugtái
               voltak, feladó vevényei voltak. Reggeltől féltizenkettőig elintézett mindent. És
               boldog izgalommal mutatta apjának, hogy mit eszelt ki: egy szivarskatulyába közbülső
               deszkadarabkákat ragasztott s így a különböző nyugták és vevények számára külön
               rekeszeket alkotott. Minden rekeszhez külön kis címke szolgált útmutatóul a skatulya
               oldalán, gyönyörűen rajzolt betűkkel: KUTHY, SZABÓ, JÓZSA, LÁZÁR. És az eddigi
               okmányok, a legelsők, már ott díszlettek a rekeszekben beosztva, mindegyik a maga
               helyén. Az őrnagy háromszor is szólni akart, hogy a költőpénz neki kevés. De nem
               szólhatott. És végül restellt szólni. Elhatározta, hogy majd szól egy hét mulva.</p>
            <p>De egy hét mulva sem szólt. Mert a fiú minden áldott nap elejtett valami olyan
               megjegyzést, hogy eddig remekül megy a dolog, a kiadások és bevételek kitünően fedni
               fogják egymást, csak az a fontos, hogy az előre felállított tervezeten egy fillérnyit
               se változtasson.</p>
            <p>- Légy nyugodt, apa, inkább meghalok, mint hogy bármelyik tételt is túllépjem. Ma
               például az uszodában roppantul megéheztem és már ott tartottam, hogy veszek egy
               sonkászsemlyét. De az utolsó pillanatban eszembe jutott, hogy erre nincs fedezet. Nem
               vettem.</p>
            <p>- Derék fiú vagy, - mondta az őrnagy.</p>
            <p>Ezt őszintén mondta, de lelkében egy kis bánatos sóhajjal. Mert most teljességgel
               lehetetlen volt még egy kis költőpénzről szót tennie. Ahogy a fiúra lopva
               odapillantott oldalról, az a homályos gyanú ébredt benne, hogy a gyerek talán
               agyafurt szándékossággal mondta el a sonkászsemlye epizódját, útját vágván ezzel a
               gyanított apai szándékoknak. Akárhogy volt is, az őrnagy nem szólhatott. Végül is
               elmosolyodott magában. Saját magát nevette ki, mint élhetetlen mamlaszt, akinek az
               eszén ilyen ügyesen túljár a saját fia. Hirtelen az a vágya támadt, hogy megölelje
               és erősen magához szorítsa ezt a kedves, pompás gyereket. De restellte. Csak úgy
               imádta a fiát, szótlanul. Sőt nemcsak imádta. Azt állapította meg magában, hogy
               tiszteli.</p>
            <p>De ezzel a belenyugvással még nem fejeződött be az apa anyagi bukása. A fiú minden
               hónapban kitalált valami újat. Egyik hónapban cigarettát hozott haza.</p>
            <p>- Kóstold meg ezt, apa, én nem értek hozzá.</p>
            <p>Az őrnagy elszívta és úgy találta, hogy igen kellemes ízű cigaretta.</p>
            <p>- Ha megtennéd nekem, apa, hogy rászoknál erre, nagyon sok pénzt takarítanánk meg
               havonta. Ezt a cigarettát a Torjay édesapja szívja, ők otthon maguk töltik. Éppen a
               felébe kerül, mint az a Memphis, amit te állandóan szívsz.</p>
            <p>- Hiszen nem rossz, - felelt most kissé kedvetlenül az apa, - de a másikat már nagyon
               megszoktam.</p>
            <p>Többet nem beszéltek róla, de másnap az őrnagy a megszokott Memphis-doboz helyén
               másik skatulyát talált: száz darab otthon töltött cigarettával. Nem szólt semmit.
               Szívta. Egy hét mulva már hiába kínálták volna Memphisszel.</p>
            <p>A következő hónapban a borotválkozásra került a sor. Egy reggel az őrnagy
               zsilett-készüléket talált kirakva a fürdőszobában. A fiú ott állt mellette és mohón
               magyarázta:</p>
            <p>- Most már nekem is borotválkoznom kell, apa. Én zsilettel fogok borotválkozni.
               Próbáld meg te is. Kiszámítottam, hogy jóval olcsóbb, mint a borbélynál a bérlet, még
               akkor is, ha a zsilettnek egy évre tervezett amortizációját beleszámítom. Egy év
               alatt a zsilettet amortizáltuk, akkor aztán éppenséggel sokkal olcsóbb. Próbáld meg.
               Ha nem akarod, maradj a borbélynál, de ha rá tudnál szokni, akkor vehetnék magamnak
               vásznat. Minden ingem rongyos.</p>
            <p>A fia inge rongyos! Az őrnagy sietve nyúlt a zsilett után. Többet nem ment
               borbélyhoz. Igy követte egyik apró zsarnoki lépés a másikat. Most már ott tartottak,
               hogy az apa és fia közül a fiú volt a családfő és az apa volt a gondoktól megkímélt,
               jól ellátott, lehető kényelemmel körülvett családtag. És bár az apai tekintélyen
               semmi csorba nem esett, anyagi viszonyuk lényege mégis csak az volt, hogy a fiú vette
               fel a jövedelmet, ő adott zsebpénzt apjának és a soron kívüli igényeknek szívós
               konoksággal ellentállott.</p>
            <p>- Elfogyott a zsilett-penge, - mondta most az iskolából hazatérő fiúnak.</p>
            <p>Pali azzal felelt, hogy kivett a zsebéből egy kis csomag önborotva-pengét.</p>
            <p>- Bocsáss meg, apa, tegnap kiment a fejemből. Ne haragudj, ezentúl jobban fogok
               vigyázni.</p>
            <p>Az őrnagy fia vállára tette a kezét.</p>
            <p>- Te kérsz tőlem bocsánatot? Meg kell köszönnöm a jó Istennek, hogy ilyen fiam
               van.</p>
            <p>Pali mosolyogva, tiszta, nyílt arccal nézett fel apjára. A mélyen rejlő szeretet
               ragyogott ezen az arcon. De nem fiúi szeretet. Hanem apai.</p>
           
         </div>
         <div type="chapter">
            <head>IV.</head>
            <p>Az apa éppen az ebéd utáni első cigaretta gyönyörűségébe temetkezett, mikor Kató
               lépett be hozzájuk.</p>
            <p>- Jó napot, Barna bácsi. Szervusz, Pali.</p>
            <p>- Isten hozott, kislány, - felelt nyájasan az apa, - már át is adom nektek a
               küzdőteret. Igyekezzék, vénasszony.</p>
            <p>Ez az utóbbi felszólítás Ásónénak szólt, aki az asztal leszedésével foglalatoskodott.
               De arra a szóra, hogy vénasszony, felkapta a fejét. Mivel semmi jó felelet nem jutott
               eszébe, csak magában dohogott valami méltatlankodót és folytatta a munkát. Már az
               abroszt vette le az asztalról, helyet adva Katónak, aki már alig várta, hogy
               holmijával odatelepedjék. Egy pirosfedelü kötetet rakott maga elé, amelyen ez a cím
               díszlett: „Main Street, Sinclair Lewis.” E mellé iskolai füzetet tett és ceruzát.</p>
            <p>Vékony gyereklányka volt ez a Kató, keze-lába hosszú, válla vékony és csontos.
               Mozdulatai fiúsak és szélesek, arca mindig vidám és csufondáros mosolyra hajló, mint
               az utcán hancurozó és semmi tekintélyt nem tisztelő suszterinasé. Van az ilyen
               kamaszlányokban valami, ami a komikus kölyökkutyára emlékeztet. A tizenötéves lány
               még nem nő, de már nem gyerek. Modora, tartása már elvesztette a gyermeki bájt, de a
               női bájt még nem kapta meg. Ettől egész egyénisége valami furcsa fanyarsággal telik
               meg, valami bohócos félszegséggel.</p>
            <p>- Mekkorát röhögtem, - mondta, mialatt fiús mozdulattal simította vissza szemébe
               hulló gesztenyebarna haját, - mama valamiért mérges volt és mérgében elejtett egy
               nagy uborkás üveget, pontosan a macska fejére. Azt a macskát látni kellett volna. Úgy
               megrémült, mint egy őrült. Elbujt az ágy alá és semmi módon nem lehet onnan
               kicsalogatni.</p>
            <p>- Miért volt mérges, anyád?</p>
            <p>- Mert Skopecz felmondta a szobát. Most megint kereshetünk lakót a szobába. Pedig
               tulajdonképpen már két szobát kellene kiadni. Eh, majd csak lesz valahogy.</p>
            <p>Pali nagyot nézett. Ez bizony nem csekélység, hogy Skopecz felmondta a szobát. Kató
               anyja, özvegy Sólyomné, szintén nyugdíjas volt és nagy ügygyel-bajjal csak úgy tudta
               egyensúlyban tartani kisded háztartását, hogy háromszobás lakásából egyet szobaúrnak
               adott ki. Ott laktak Szepezdyék feje felett, az első emeleten; nem is volt több lakás
               a kicsiny rózsa-utcai házban, mint ez a kettő. Lent az özvegy nyugdíjas férfi, és
               egyetlen fia, fent az özvegy nyugdíjas asszony és egyetlen leánya. Ha most Skopecz, a
               gyógyszerészsegéd felmondott, az súlyos csapást jelentett az özvegyasszony számára.
               Nagyon nehéz egy olyan vidéki városban, mint Dombújvár, szobaurat találni. Egész más
               a dolog, mint odafenn Budapesten. A fővárosiak bezzeg közzéteszik az apróhirdetést,
               aztán ölbetett kézzel várják a lakáskeresőt. De Dombújváron csak a Dombújvári Hirlap
               című lapban lehetne hirdetést közzétenni, az pedig részint rettenetes drága, részint
               a kutya sem olvassa. Csak a kapura lehet kitenni a cédulát, továbbá minden üzletben
               elmondani és az utcán minden szemközt jövő ismerőssel közölni, hogy a szoba kiadó. És
               ha nem akad rögtön szobaúr, akkor a szoba lakatlanságával eltelő napok katasztrófát
               jelentenek a háztartási könyvben.</p>
            <p>- Miért mondott fel Skopecz?</p>
            <p>- Jobb szerződést kapott, elutazik Mátészalkára. Hirtelen jött az egész. Holnapután
               már utazni akar. De azért a következő félhónapot kifizeti. Két hét alatt majd csak
               lesz valami. Én tulajdonképpen örülök ennek a két hétnek. Nekem is könnyebb és
               mamának sokkal kevesebb dolga lesz.</p>
            <p>Pali csak csóválta a fejét és hallgatta a leány elpusztíthatatlan jókedvét.</p>
            <p>- Nem vagyok tisztában veled, - mondta végül ő is jókedvre derűlve, - vajjon
               könnyelmű vagy-e, vagy pedig optimista. Néha azt hiszem, hogy könnyelmű vagy.
               Ilyenkor szeretnélek megverni. De aztán azt gondolom, hogy ez talán mégsem
               könnyelműség, hanem optimizmus. Na kezdjük.</p>
            <p>Kató megkereste az angol könyv kellő helyét.</p>
            <p>- Itt vagyunk. Tizenharmadik oldal. Kezdhetem?</p>
            <p>- Gyerünk, gyerünk, ne kérdezz annyit.</p>
            <p>- Hát akkor olvasom. Itt hagytuk abba: „It was the advice of the professor of English
               which led her to study professional library-work in a Chicago school.” Hát várjál
               csak. „Az angol tanár tanácsa volt az, amely...”</p>
            <p>- Nem kell, hogy „volt az, amely.” Egyszerűen: „Az angol tanár tanácsa vitte arra,
               hogy...” Nos?</p>
            <p>- „Hogy egy csikágói iskolában a hivatásos könyvtármunkát tanulja.” Jól van? Tovább.
               „Her imagination carved and coloured the new plan...”</p>
            <p>Az őrnagy már feküdt odabenn a másik szobában. Mert akármennyit aludt éjjel,
               elmaradhatatlan szokása volt, hogy ebéd után ledőljön egy kicsit. A gyerekek ideát
               nagy buzgalommal folytatták az angol leckét. Pali angolul tanította a kislányt. Őmaga
               már elég jól tudott ahhoz, hogy taníthasson. Negyedik gimnáziumban egy Gábriel nevű
               fiú volt az osztálytársa, akinek az édesanyja angolszületésű nő volt és a városban
               angol nyelvleckéket adogatott. Mivel a Gábriel-fiú igen gyenge tanuló volt,
               korrepetitor kellett neki. Pali vállalta a fiú oktatását és angol leckéket kért érte
               cserébe. Három évig tanult angolul s mikor a hetedik osztály végeztével Gábrielék
               elköltöztek a városból, már elég jól tudott. Most aztán ő kötött üzletet angol tudása
               alapján: az volt az alkuja Katóval, hogy hetenként háromszor kicserélnek egy-egy
               órát: ő angolra oktatja a lányt, az pedig cserébe elvégzi azokat a varrási,
               foltozási, stoppolási dolgokat, amelyekben Ásóné keze már nem volt elég könnyű, vagy
               amelyek az ő hóstyai színvonalát egyáltalában túlhaladták. Akadt ilyes munka mindig:
               szakadt bélés megjavítása, kézelő levétele az ingről és fordítva visszavarrása, puha
               kalapon a kopott szalag kicserélése. Kató lángelme volt az ilyen háztartási
               ügyességekben, mihelyt tűt, ollót, cérnát, kapott a kezébe. Szepezdyék sohasem vettek
               harisnyakötőt, csak gumiszalagot. A hozzávaló csatot lehetett használni az elkopott
               régiből, csak ügyesen meg kellett varrni. Ugyanez történt a nadrágtartókkal. A régi
               nyakkendőkről is kiderült, hogy selymük kifordításával, vagy egyéb ravasz eljárási
               móddal újat lehet belőlük csinálni.</p>
            <p>Most a két gyerek közötti cserekereskedés első mozzanata folyt: az angol óra. Ezt
               ketté szokták osztani. Egy félórát angol szövegolvasásra fordítottak, hogy a kislány
               szókincse bővüljön, a másik félóra társalgással telt el. Igaz, hogy elég vontatott
               társalgással. A kislány már kezdett kotyogni angolul, de azért minduntalan mondott
               valamit, amiért meg kellett állítani és ki kellett javítani.</p>
            <p>Mikor aztán az angol leckét befejezték, sor került az ellenórára. Pali ilyenkor el
               szokott menni, rábízván Katóra a kijelölt foldozási feladatokat. De most nem ment. Ma
               délután csak négykor kezdődött az első házonkívüli óra: Babicséknál tanította a két
               kis ikerfiút, akik az idén kerültek az első gimnáziumba. Mikor tehát Kató az angol
               lecke végeztével elévette a zöld ládát, amelyben temérdek szövetdarab, cérnagomb,
               pamutmaradék, csat, kapocs és egyéb holmi között varró-holmiját tartogatta s amely
               nem is fent állott a saját lakásán, hanem idelent, - Pali gondolt egyet és
               végighevert a diványon.</p>
            <p>- Itthon maradok, fogok veled beszélni. Babicsékhez csak négyre megyek. Te csak
               dolgozz, közben lehet diskurálni. De figyelmeztetlek, hogy ne röhögj minden szónál,
               mert akkor itt hagylak.</p>
            <p>- Ugyan ne légy ilyen igazságtalan, hát nem ment elég rendesen az angolóra? Komoly
               dolgokban én nem szokok röhögni.</p>
            <p>- Szoktam.</p>
            <p>- Hát szoktam, jól van. Mondd, milyen az a „professional library-work”, amiről a
               regény beszél? Van olyan mesterség, hogy könyvtárnokászat?</p>
            <p>- Micsoda? „Könyvtárnokászat?” Csak egy nő lehet ilyen buta, hogy efféle szavakat
               talál ki.</p>
            <p>- Ne piszkálj folyton, amiért nő vagyok, már ezerszer mondtam. Tehetek én arról, hogy
               nő vagyok? Elég baj az nekem. Mit gúnyolsz még te is? Magyarázd el nekem ezt a
               könyvtár-izét, mert ez érdekel. Van ilyen női pálya?</p>
            <p>- Nem éppen női pálya. Pálya. Nagy könyvtárakban vannak alkalmazottak, akik
               természetesen nagyon értik a könyvtárnok... könyvtárnokságot.</p>
            <p>- Hohohó... „könyvtárnokságot!” Az talán olyan gyönyörű szó?</p>
            <p>Kató kuncogva nevetett. Varrása felől ingerkedő, kamaszos csúfolódással nézett vissza
               a fiúra. De az bölcs maradt és nem vette tudomásul a csúfolódást. Magyarázott
               tovább.</p>
            <p>- A regényből az látszik, hogy Csikágóban külön iskola van, ahol ezt tanulják. Nálunk
               nem hiszem, hogy volna ilyen. Miért kérdezed? Kedved volna ilyesmihez?</p>
            <p>- Tudom is én, mihez volna kedvem. Tanulni kellene valamit, azt tudom. De mit
               tanuljak itt Dombújváron? A felső leányiskolából már kimaradtam, mert iskolára nincs
               pénzünk. Ha iskolába járok, akkor cselédet is kell tartani, arra pedig nem telik.
               Igazán bajban vagyok, ha arra gondolok, hogy mi lesz velem. Eh, különben bánom is én,
               majd csak lesz valahogy. Egyet tudok: férjhez menni nem fogok.</p>
            <p>- Nagyon helyes.</p>
            <p>- Tudod, a házasság, - fejtegette a tizenötéves Kató, - meg a szerelem, meg ezek a
               hogyhívjákok, ezek szerintem nem komoly embernek való dolgok... Mondd, te
               idefigyelsz?</p>
            <p>Pali összerezzenve zökkent vissza ábrándjai közül a társalgásba. Kissé
               elkalandozott.</p>
            <p>- Tessék? Kérdeztél valamit?</p>
            <p>- Látod, milyen neveletlen vagy egy hölggyel. Nekem csak jár a szám, és te ide se
               figyelsz. Miről gondolkoztál?</p>
            <p>- Egy találmány jutott eszembe. Azon gondolkoztam, hogy a könyvtárakban lehetne egy
               könyvlapozógépet alkalmazni. Tudom is, hogy hogyan kellene. Ha műegyetemre megyek,
               rengeteg ilyen találmányt fogok részletesen kidolgozni. Itthon nem lehet, mert nincs
               műhely és nincs kísérleti laboratórium.</p>
            <p>- Hát az ott? - kérdezte Kató a szoba egyik sarka felé intve, ahol Pali lombfűrészét,
               technikai könyveit, rádió-holmiját és mindenféle szegekkel, drótokkal, lemezekkel
               telt különféle dobozait tartotta.</p>
            <p>- Az semmi. A kísérletekhez sok pénz kell. Én most csak feljegyzem az ötleteimet és
               vázlatosan felrajzolom a megoldást, ahogy képzelem. Kivitelezni majd megpróbálom a
               műegyetemen. Sajnos, mindenhez pénz kell a világon. Ehhez is az kellene.</p>
            <p>- Hát ha csoda történik és megkapjátok az örökséget?</p>
            <p>- Csodák nem történnek, - legyintett a diványon heverő tizennyolc éves feltaláló, -
               csodákban csak a gyerekek hisznek. Már apa se nagyon beszél róla. Azt hiszem, hogy
               tulajdonképpen levegő az egész. Ez a Jakobovics szeretne egy pert, amin sokat
               kereshetne, onnan van az egész. De nekünk nincs pénzünk pereskedni.</p>
            <p>Kató hirtelen felkiáltott:</p>
            <p>- Jaj de furcsa! Hát ne legyen az ember babonás? Ebben a pillanatban ment el az ablak
               alatt.</p>
            <p>- Kicsoda?</p>
            <p>- Jakobovics. Bizonyisten. Nem ide jön?</p>
            <p>Pali éppen legyinteni akart a valószínűtlen feltevésre, mikor kopogtattak az ajtón.
               És már be is lépett a szóbanforgó Jakobovics, különös kis púpos ember, akinek
               rendkívül metsző csengésű, éles hangja már bele is hasított a szoba csendjébe:</p>
            <p>- Jó napot kívánok, az őrnagy urat keresem. Itthon van az őrnagy úr?</p>
            <p>- Alászolgája, - felelt Pali felugorva, - itthon van, de azt hiszem, alszik. Tessék
               helyet foglalni, azonnal utána nézek.</p>
            <p>Utána is akart nézni, de nem volt szükség rá: a közbülső ajtóban megjelent maga az
               őrnagy.</p>
            <p>- Na nézd csak, ki jár errefelé! Mi szél fújta ide, kedves prókátor úr?</p>
            <p>- Volna egy-két fontos megbeszélésem és tetszik tudni, az irodám nem alkalmas...
               bátorkodtam itt felkeresni inkább, hogy ne zavarjam...</p>
            <p>- Tessék, fáradjon be hozzám.</p>
            <p>- Leszek bátor. Legalább nem zavarom a kurizálást, hehehe. Hiába, a fiatalok,
               hehehe...</p>
            <p>A púpos kis ügyvéd bement az őrnagy szobájába. Kató mély megvetéssel nézett
               utána.</p>
            <p>- „Kurizálás”! Mit szólsz ehhez a hülyéhez?</p>
            <p>- Ugyan ne törődj vele, hadd beszéljen. Megint ezzel az örökséggel akarja apát
               macerálni. Hallottad? Hogy az ő irodája nem alkalmas? Nincs is irodája. Két szobás
               lakása van, egyik szobában a vénkisasszony nővére lakik, a másikban ő. Csak az apa
               türelmét csodálom, hogy még mindig szóbaáll vele. Na, én megyek is dolgom után. Te
               még maradsz?</p>
            <p>- Én még elvégzem ezt a pár harisnyát.</p>
            <p>- Hát akkor szervusz, öcsém.</p>
            <p>- Szervusz.</p>
            <p>Pali fogta a kalapját, összeszedte könyveit, füzeteit és elment. Kint az utcán
               ragyogott a tavasz. A Czoborhegy felől édes szellő lengett és ibolyaszagot hozott a
               városba. Az utcán járdogáló emberek arcára kiragyogott a kikelet izgalma. Két kutya
               eszeveszett jó kedvvel kergette egymást. Egy inasgyerek hangos, éles füttyszóval
               hirdette vidámságát. A közeli sarkon két osztálytárs fordult be: Sinkovics és
               Dolinay.</p>
            <p>- Szervusz, Szepezdy. Nem jössz velünk? Megyünk rákot fogni a füzesi híd alá.</p>
            <p>- Szervusztok, nem érek rá, megyek tanítani.</p>
            <p>Elhaladtak. Mentek tovább a játékba, a fiatal gondtalanságba, az élvezetes
               időtöltésbe. Pali csendesen küldött egy kis sóhajt utánuk, mert roppant szeretett
               volna velük menni. De nem lehetett. Mennie kellett Babicsékhoz.</p>
            <p>A Peterdy-utcán megnyitotta a vasrácsos, nehéz kapu kilincsét. Mialatt felfelé haladt
               a meredekes, kavicsos kert-úton, a zöldelő bukszusok gömbölyűre nyírott testőrsége
               között, vad és boldog csaholással rohant feléje Kókusz, a kis barna spaniel kutya.
               Lehajlott hozzá és megsímogatta. Aztán felment az oldalsó lépcsőn, mint mindennap és
               benyitott a fehérfalú, régi metszetekkel díszített folyosón a harmadik szobába, mint
               mindennap. Ott várt a két Babics-fiúcska, az ikrek. Egyformán véznák, egyformán
               szőkék, egyformán rövidlátók és illedelmesek. Leült könyveik és írásaik mellé.</p>
            <p>- Feleltetek valamiből? - kérdezte, mint mindennap.</p>
            <p>Az óra elkezdődött. Latin, számtan, földrajz, mindenféle tudomány. Rege a
               csodaszarvasról. Capio, capere, cepi, captum. Az Apennini félsziget hegységei. A
               gyermekláncfű, Taraxacum officinale Wiggers. Egy mázsa annyi, mint száz kilogramm.
               Ejnye, hát nem tudod megérteni? Figyelj ide még egyszer és ne piszkáld az orrod. Száz
               kilogramm egy mázsa. Mennyi egy tonna? Na látod. Holnap az iskolában jól viseljétek
               magatokat, második tíz percben akarok veletek beszélni, hogy latinból mi történt.</p>
            <p>Öt óra. Ki az előszobába, le a kerti útra, mint mindennap, a farkcsóválva hízelgő
               kutya kíséretében. Tovább, gyorsan szedve a lábat, mert öt óra után tíz perccel
               Székelyéknél kell lenni, pedig azok elég messze laknak a vasút felé. Az utcán majmot
               táncoltat egy vándor komédiás. Milyen furcsa, mulatságos, csenevész, sajnálatraméltó
               kis állat. Meg kellene állani és nézni egy kicsit. Nem lehet, siessünk.</p>
            <p>Vasút-utca öt. Kis földszintes ház, hosszú udvar, téglakockás folyosó, mint
               mindennap. Az utolsó ajtó a gyerekszoba. Ott ül a fia mellett Székely néni, az
               elmaradhatatlan kézimunkával, mint mindennap. Székely Gyurka a negyedikben ismétlő,
               tavaly háromból bukott. A mamája mindig ott ül óra alatt, hogy az oktatást
               ellenőrizze. Feleltél valamiből? Lássuk a leckét, mi van feladva. Szabolcska: Legenda
               a csatatérről. A görög „bainó” ige perfektuma „bebéka.” Ovidius. Die Kraniche des
               Ibykus. Az ázsiai világvárosok alakulása. Szénhidrátok. Elsőfokú egyenlet két
               ismeretlennel. Nem tudtad dél óta megtanulni? Én hiába kínlódom itt veled, ha nem
               tanulsz...</p>
            <p>Hat óra. Sietni tovább. Márkusék nem messze laknak. Márkus Aladár nyolcadikos, amíg
               azt oktatja, elvégzi a saját leckéjét is. Sötét falépcsőn felmenni, balra fordulni,
               keresztülmenni a komor és mindig újságba merült családfő szobáján, aztán be az Aladár
               szobájába, aki beteg, de a leckéjét azért otthon el kell végeznie. Savanyú
               orvosságszag. Mikszáth elbeszélő művészete. Arisztoteles. Kritik der reinen Vernunft.
               Hol lakott Kant? Megint elfelejtetted, Kőnigsbergben. Eheu, fugaces, Postume,
               Postume, labuntur anni. A kiegyezés által előállott jogi viszonyok 1867 után. A
               komplex számok trigonometriai alakja. Röntgen-sugarak. Hipotézis és teória filozófiai
               fogalma. Holnapra tanuld meg, az Isten szerelmére, mikor fogod megtanulni. Vissza a
               sötét lépcsőn, lefelé. Sietni tovább.</p>
            <p>Hét óra. Ez az utolsó ház. Kalmár-utca tizenkilenc. Gerő Gábor, ötödikes. Szűk
               gyerekszoba, öt kisebb gyerek, csecsemő-sírás, zongora-gyakorlás a szomszéd szobában,
               figyelmetlen fiú, haszontalan és szemtelen. Sebastianus Litteratus de Tinód. Lenau
               eredeti neve Strehlenaui Niembsch Miklós. Ide figyelj, ha magyarázok és tedd le azt a
               kereplőt. Rododaktülosz Éósz: a rózsaujjú hajnal. Ha feleselsz velem, megint szólok
               apádnak. A hastingsi ütközet. Növénysejt és növényszövet. Nem hallottad, mit mondtam?
               Holnap második tízpercben gyere a nyolcadik elé.</p>
            <p>Végre, végre nyolc óra. Az utcán már egészen sötét van, a hűvös tavaszi este ködébe
               mélabús és rejtelmes fényfoltokat vetnek az utcai gázlámpák. Gyér járókelők sietnek
               haza. Egy kocsma ajtaja kitárul, hangos énekszó ömlik ki, majd becsukódik az ajtó és
               ollóként vágja ketté a nóta hangosságát, A gyalogjárón esti békák másznak keresztül.
               Félkilenc. Itthon vagyunk. Az asztal megterítve, az apa már ott ül és újságot olvasva
               várja haza a fiát. Kellemes lámpafény és étvágygerjesztő ételszag.</p>
            <p>- Jaj de fáradt vagyok, apa.</p>
            <p>- Sokat dolgoztál, öregem, persze. Várjál csak, még ezt elolvasom, aztán érdekeset
               mesélek.</p>
            <p>Esti csend, Ásóné hozza a vacsorát. Ami délről maradt.</p>
            <p>- Elvégezte a mosást, Ásóné?</p>
            <p>- Hogyne, ifiúr, elvégeztem. Majd leszakad a két karom.</p>
            <p>Az őrnagy leteszi az újságot. Vesz magának a tálból. Jókedvű. Eleven.</p>
            <p>- Hát hallgass ide, milyen dolgokat mesélt ez a Jakobovics. Egy hét mulva letelik a
               határidő, amíg a Szentmiklóssy-örökös jelentkezhetik. Ha nem jelentkezik,
               megindíthatjuk a hagyatéki eljárást, mert az teljesen kétségtelen, hogy a
               legközelebbi oldalági rokonok mi vagyunk. Eddig nem jelentkezett senki. Jakobovics
               tizenkét címre írt, hogy nem tud-e valaki valamit arról a bizonyos Szentmiklóssy
               Marianneról, a tizenkét levélből négyre kapott választ. De adatot azok sem adtak.
               Hogy hol van az a Szentmiklóssy Marianne, azt nem tudja senki. Csak az bizonyos, hogy
               húsz évvel ezelőtt elment külföldre. Lehet, hogy vígan él valahol Tokióban, vagy
               Ausztráliában és fogalma sincs, hogy mink itt a nyomát kutatjuk. Lehet, hogy
               férjhezment és tíz gyereke van. Lehet, hogy a legnagyobb nyomorban sinylődik egy
               hamburgi, vagy milánói tömeglakáson. Lehet, hogy már régen meghalt. Annyi bizonyos,
               hogy gondolkozóba estem...</p>
            <p>Pali aggodalommal ütötte fel a fejét. Félénken, de hangjából kiérezhető szívóssággal
               mondta:</p>
            <p>- Apa, ilyen pereskedésre nekünk nincs pénzünk...</p>
            <p>- Tudom, tudom, ne beszélj közbe. Gondolkozóba estem, vajjon nem kellene-e
               felhatalmazást adni ennek a Jakobovicsnak olyan alapon, ahogy ő képzeli. Nem kér
               előre semmit, még a bélyegköltséget is előlegezi, de ha megnyerjük a hagyatékot, amit
               ő kiperel, akkor annak fele az övé. Én azt gondolom, hogy ezt meg is lehetne
               csinálni.</p>
            <p>- Ha erről írást ad, miért ne?</p>
            <p>Kis csend következett. Szepezdy Barna tünődve nézett a lámpába.</p>
            <p>- Érdekes, hogy ezt a Szentmiklóssy Mariannet én ismertem. Kevéssel azelőtt
               találkoztam vele egyszer-kétszer, hogy elutazott. Közvetlen mielőtt szegény
               édesanyádat megismertem. Én akkoriban eljárogattam Nógrádba és ott éldegélt neki egy
               férjes barátnője Balassagyarmaton, bizonyos Gaussné, egy bakatisztnek a felesége.
               Szóval Gyarmaton találkoztam vele egyszer-kétszer. Még többször is. Kurizálgattam is
               neki, mert átkozottul csinos volt. Aféle villogószemű, elszánt, kacér bestia. Sok jó
               nem nézett ki belőle. Furcsa, hogy egyszer...</p>
            <p>Az őrnagy itt abbahagyta a mondatot. Még idejekorán. Mert ezt kezdte volna mondani:
               „furcsa, hogy egyszer össze is csókolóztunk, de egy álló negyedóráig. Úgy csókoltuk
               egymást, mint két őrült. És akkor azt mondta ez a Szentmiklóssy Marianne, hogy ezt a
               csókot soha, de soha ebben az életben elfelejteni nem lehet.” Ezt mondta volna
               Szepezdy őrnagy, egészen ártatlanul, mert inkább hangosan gondolkozott a lámpába
               tekintve, semmint beszélt. De idejekorán meggondolta magát. És ügyes fordulattal úgy
               folytatta a megkezdett mondatot:</p>
            <p>- Furcsa, hogy egyszer ide kellett jutnunk: ettől a lánytól függ, hogy kétezer hold a
               mienk legyen.</p>
            <p>Pali nem felelt erre. Nem vette soha komolyan az egész örökségi ügyet, amelyet
               ábrándosnak és irreálisnak tartott. Ment ki a konyhába, mert intézkedni akart a
               másnapi munkáról. Holnapután az ő szobája következik. Mindennap más szoba, egyszer
               mosás, mosást követő nap, tehát holnap, vasalás. Nem baj, egy napot még el tud várni,
               míg az ő szobájára kerül a sor.</p>
            <p>Aztán bejött és leült a rádióhoz. Az apa ma már nem is tett a tegnapihoz hasonló
               halavány kísérleteket, hogy elmehessen a Köhögőbe. Nyilván beletörődött, hogy
               elsejéig esténként itthon marad.</p>
            <p>A rádión felhangzott a „Bohémek” első felvonásának vége. Milánói közvetítés. Mimi
               énekelt éppen: „Mi chiamano Mimi, ma per chè, non so”.</p>
            <p>Pali nem értette az olasz szöveget, nem tudott olaszul. De valahogy érezte az opera
               női főalakjában a törékenyet, gyöngédet, imádottat.</p>
            <p>Nézett maga elé és édesanyjára gondolt. Ilyennek képzelte.</p>
           
         </div>
         <div type="chapter">
            <head>V.</head>
            <p>Az írást megcsinálták. Jakobovics rendkívül hosszú okiratot szerkesztett, amely
               szerint a Szentmiklóssy-hagyaték ügyében ügyvédi meghatalmazást kapván, az eljáráshoz
               szükséges költségeket a maga veszélyére fogja előlegezni s azokat soha semmiféle
               címen Szepezdy Barna nyugállományú őrnagytól visszakövetelni nem fogja, ha azonban a
               peres hagyatéki eljárás sikerrel járna, a megítélt hagyaték felerésze őt illeti. Az
               okmányt Pali elolvasta, apja pedig aláírta. Ettől kezdve az őrnagy minden napjának
               egy-két órája Jakobovicsnál telt el. Az ügyvédnek valami sok ügye nem igen lehetett,
               mert minden idejét, erélyét és igyekezetét erre az egyetlen dologra fordította.
               Minden áldott nap villogó szemmel jelentette az őrnagynak, hogy már megint újabb
               sikert ért el: ma megérkezett a gyűrei református lelkészi hivatal levele, amely
               hiteles keresztlevél-másolattal igazolta, hogy Szepezdy Barna nagynénje, aki
               Nádaskay-leány volt, csakugyan a gyűrei Nádaskayakból származott és pedig jelesül
               éppen Szentmiklóssy-leány volt az édesanyja. Az őrnagy ugyan nem nagyon értette, mi
               ebben a siker, hiszen családfájának minden részlete pontosan benne szerepelt a Nagy
               Ivánban, a Kempelenben, meg más ilyen genealógiai munkákban, évszázadokra
               visszamenőleg, az ilyen atyafiság bizonyítása tehát az ő számára merőben
               fölöslegesnek tetszett, nem hogy ügyvédi sikernek. De látva, hogy Jakobovics olyan
               izgatott örömmel mutogatja és rakosgatja a különböző falvakból bekért
               keresztleveleket, mint a nagy vad nyomán szimatoló vadászkutya, nem akarta rontani a
               fiskális örömét és az újabb és újabb hírekre jóindulatú helyesléssel bólogatott.</p>
            <p>Egy este Szepezdy őrnagy elnézett az úgynevezett Ó-Kaszinó kerthelyiségébe. Vén,
               szilárd, régimódi épület volt ez az Ó-Kaszinó, első emeletét maga az Úri Kaszinó
               foglalta le, másik emeletén szállodát tartott üzemben a vendéglő bérlője. Az épület
               tágas udvarának egy részét „kerthelyiség” gyanánt nyári vendéglőnek használta, noha a
               kerti jelleget két oleánderfán kívül, amelyek életúntan csenevészedtek kávéaljas
               dézsáikban, semmi más nem képviselte. Az idén bámulatos gyorsasággal köszöntött be a
               nyár, tavasz alig is volt: a tél után szinte mindjárt a nyár következett. Sokan úgy
               vélekedtek, hogy csalóka meleg ez csak, hiszen még csak április van, ki az ördög
               látta ilyenkor a nyárra berendezkedni. De Mende úr, a kaszinói bérlő, nem hallgatott
               senkire, lázas sietséggel megnyitotta a kerthelyiséget. Az eredmény az lett, hogy
               első este mindenki a szabadban vacsorázott, de egy-kettőre visszavették lerakott
               kabátjaikat a vendégek, sőt térdükre nagykendőt és lábuk alá zsámolyt követeltek.
               Másnap pedig megint csak a téli helyiségbe húzódott mindenki, a kerthelyiségben
               összesen három asztalnál ültek. Az egyiknél Keffler ült, a főerdész, aki arról volt
               nevezetes, hogy télen-nyáron kiskabátban jár és tüntet a szabad erdőn szerzett
               edzettségével, bár mindenki tudta, hogy sokat szenved balválla reumájától. A másik
               asztalnál Hunyor Marci ült, a törvényszéki igazgató, egy falusi rokonával, aki
               mindenáron a „Kaszinó-kert” vacsorájával akart otthon, falun eldicsekedni, mert a
               Kaszinó-kertben vacsorázni megyeszerte valami jóízű, kedélyes, úri dolgot jelentett.
               És végül a harmadik asztalnál Szepezdy őrnagy ült, két huszártiszttel. Egyik volt
               báró Eberle hadnagy, másik volt Bogáthy főhadnagy.</p>
            <p>Nagy dolog hozta őket össze: a Virágh-féle lovagias ügy. Virágh Béla földbirtokos és
               tartalékos tiszt provokálta Dalár Menyhértet, a helyi lap szerkesztőjét, aki a
               törvényhatósági bizottság közgyűléséről szóló tudósításában azt írta, hogy „a Visk és
               Balád közötti műút kiépítésének hátterében rejtelmes homály sötétlik s csodálatos,
               hogy van virágh, amely éppen ebben a homályban szeret tenyészni.” Nyilvánvaló volt a
               célzás: Virágh Béla ellenzi a műutat, mert az ártana az ő bolgár kertészetének. A
               provokálás megtörtént, azonban Dalár Menyhért szerkesztő különböző formahibákat
               csinált, segédei két ízben lemondottak, az ügy összevissza keveredett, végül Virágh
               segédei becsületbíróságot kértek és most éppen Szepezdy Barnát kapacitálták, hogy
               vállalja az egyik becsületbíró szerepét, hiszen Dombújváron becsületbíróságot nem
               is lehetett elképzelni Geszterédy huszárezredes elnöklete és Szepezdy nyugalmazott
               őrnagy részvétele nélkül.</p>
            <p>- Na jól van gyerekek, vállalom, csakhogy már ne maceráljatok. Beszéljünk másról.</p>
            <p>Elkezdett másról beszélni, természetesen a szolgálatról. A kis Eberle báró úgy
               fellelkesedett beszélgetés közben, mikor Szepezdy Barna a régi huszáréletről adott
               elő egy pár történetet, hogy hevében odarikkantott a didergő pincérnek:</p>
            <p>- Bontsál fel egy rezervét, hé.</p>
            <p>A pincér izgatott boldogsággal rohant volna máris teljesíteni a parancsot, de az
               őrnagy utána kiáltott és visszahívta. Leintette a rendelést. Nem kell semmiféle
               rezervé, itt lumpolás nem lesz. A kis báró még próbálta kérlelni, de miután látta,
               hogy úgyis hiába, abbahagyta. Csak mikor a pincér visszament a kerthelyiség egyik
               oldalsó oszlopát támogatni a vállával, panaszosan megkérdezte, mint a játékától
               tiltott gyermek:</p>
            <p>- De hát miért nem?</p>
            <p>- Mert a fiam nem engedi.</p>
            <p>- A fiad? Pali?</p>
            <p>- Az hát. Mit tudjátok ti, milyen zsarnok az. Rendes zsebpénzt kapok tőle, ha azt
               túllépem, akkor nem merek a szeme elé kerülni. Ő kezeli a pénzt. Mert ha én kezelném,
               már régóta a kutyáké volnék.</p>
            <p>Mosolyogva mutatta halántékához tett kezével a főbelövést. Aztán halkabb, mélyebb
               hangon folytatta:</p>
            <p>- Olyan kedves az a kölyök, hogy ki nem tudom mondani. Soha egyetlen szóval nem vét a
               köteles tisztelet ellen, mindig olyan szerényen és tisztességtudóan beszél velem,
               ahogy fiúhoz illik. De a szeme sarkában látom a ravaszságot, mikor újabb merényletre
               készül ellenem. Nincs hónap, hogy az apró kiadásaimból valami agyafúrt ürüggyel le ne
               faragna valamit. Ilyenkor azt hiszi, hogy túljárt a vén csacsi apjának az eszén. Én
               meg hagyom. Szeretném összeölelni, összecsókolni, de úgy teszek mégis, mintha nem
               vennék észre semmit. Ez a fiú még arra is rá tudna engem venni, hogy... mit is
               mondjak példának..., hogy lemondjak a dohányzásról. Úgy szeretem és úgy gyönyörködöm
               benne, másrészt pedig akkora bennem a velemszületett oblomovizmus...</p>
            <p>- Oblovomizmus, - ismételte csodálkozva Eberle hadnagy, - hát az micsoda?
               Betegség?</p>
            <p>- Egy híres orosz regény, - szólt rá Bogáthy főhadnagy, - úgy sem érted te azt, ne
               kérdezz folyton ilyen szamarakat.</p>
            <p>- ...Egyszóval akkora bennem az ázsiai lustaság és nemtörődömség, benne pedig a
               szívós energia, hogy egyszerűen fegyvertelen vagyok. De jól is van így. Gyakran úgy
               érzem, hogy nem én vagyok az ő apja, hanem ő az enyém.</p>
            <p>- Szép, jónövésű gyerek, - mondta Bogáthy, - a minap láttam az utcán.</p>
            <p>- Az még semmi, hogy szép gyerek, - felelt rá a büszke apa, - de milyen tisztességes
               lelkű fiú. Az még, barátom, soha életében nem hazudott nekem. A gondolkozása olyan
               gavalléros, hogy kaszinótagok iskolába járhatnának hozzá. És milyen tiszta a lelke...
               eh, mit is beszélek róla annyit, vén szamár vagyok, meghatódom, aztán kinevettek.</p>
            <p>De azok nem nevettek. A kis báró elgondolkozott.</p>
            <p>- Különös dolog lehet ez a szülői érzés. Szeretnék apa, vagy anya lenni.</p>
            <p>Bogáthy főhadnagy megint csak rámordult:</p>
            <p>- Hát ne essék kétségbe az ember, ha ilyeneket hall? Tudod, te báró, hogy milyen
               szamár vagy? Anya szeretnél lenni?</p>
            <p>Eberle báró ijedten húzta válla közé a fejét. Aztán mégis csak megemberelte
               magát.</p>
            <p>- Jól van, - mondta dacosan, - asztalnál nem vagyok okos. De a lovon okos vagyok.</p>
            <p>Ezzel valóban le is fegyverzett minden további támadást. Mert azt senki sem
               tagadhatta, hogy Eberle báró dombújvári huszárhadnagy az ország tíz legjobb lovasa
               közé tartozik. Bogáthy abba is hagyta a hadnagy üldözését. Szepezdy Barnához
               fordult:</p>
            <p>- Nagyon szereted a fiadat, ugye?</p>
            <p>- Szeretem-e? Az egyetlen dolog a világon, ami komolyan érdekel.</p>
            <p>Mondta volna tovább is, az apák lelkességével, de a figyelme egy pillanat alatt
               kénytelen volt másfelé fordulni. Egy hölgy jött be a kerthelyiségbe. Magányos hölgy.
               Dombújváron valóságos csoda: magányos hölgy a kaszinókertben.</p>
            <p>Magas, szép szál asszony volt, első pillantásra kiabált róla a nagyváros. Feltűnő és
               pompás csincsilla-bunda volt rajta, földig érő. Fején kacéros-divatosan féloldalt
               vágott sapka, alatta vöröses árnyalatú szőke haj remekbe gondozott frizurája. Arca
               pikánsan szép, szája erős és a kelleténél egy gondolattal szélesebb. Tartása a
               királynőé, aki ismeretlen okból valamely gyarmaton tartózkodik, de szívéből únja.</p>
            <p>A három férfi egyszerre nézett oda. A másik két asztaltól is a hirtelen felbukkant
               szenzációt szemlélték. Keffler főerdész jól megbámulta, aztán mint aki egy természeti
               tüneményt bölcsen tudomásul vett, visszamerült szivarja füstjének szemléletébe.
               Hunyor Marci és vidéki rokona azonnal egymáshoz hajoltak s a belépett hölgyre
               szegezvén merev pillantásukat, heves és izgalmas suttogásba kezdtek.</p>
            <p>- Ki lehet ez? - kérdezte Eberle báró, aki Dombújvár valamennyi érdekesebb hölgyét
               személyesen ismerte.</p>
            <p>- Ha te nem tudod, - vélte Szepezdy derűsen, - én honnan tudjam?</p>
            <p>Bogáthy főhadnagynak szintén nem volt sejtelme a feltűnő jelenség kilétéről. A pincér
               azalatt már ott termett annál az asztalnál, amelynél a különös hölgy helyet foglalt.
               Őt magát is roppant izgatta a szokatlan vendég, csodálkozásában fogta a szalvétát és
               az asztalnál álló két másik széket minden ok nélkül megcsapkodta vele. A három
               katona, - kettő egyenruhában, a nyugállományú pedig civilben, - feltűnés nélkül, a
               szeme sarkából figyelte a hölgyet. Az rendelni kezdett, de a rendelés hosszúra
               húzódott. A pincér sajnálkozó és szégyenkező arcán észre lehetett venni, hogy a hölgy
               valami nagyon nyugateurópai dolgot szeretett volna, amivel azonban a dombújvári
               Ó-kaszinó nem szolgálhatott neki. Huzamos eszmecsere után végre elloholt a pincér, a
               hölgy a táskájából, - az is milyen szokatlan színű és formájú táska volt, - arany
               cigarettatárcát vett elő, arany öngyujtóval rágyujtott, aztán beletette egy feltűnően
               hosszú piros üvegszipkába és átadta magát a cigarettázásnak. Vékony csuklóin, a
               csincsilla-bunda alól, az arany karperecek egész ékköves légiója tűnt fel. Ujjain
               ritka értékűeknek látszó gyűrűk kövei sziporkáztak, füléből két hatalmas gyöngy
               függött alá. Csak cigarettázott, a helyiségben ülőkre egy árva pillantást sem
               vesztegetett, a jelenlévő gyér közönség egyszerűen nem létezett számára. Egy
               képzeletbeli pontra nézett állandóan, amely bizonytalan magassággal mintegy tíz
               lépésnyi távolságra lebegett a semmiben. Közben csendesen kiszűrődött a Kuka Bandi
               zenekarának cigányzenéje a téli étteremből: „Lecsó, lecsó, lecsó, lecsó, lecsókolom
               a pudert rólad”. Tegnap este bezzeg még itt játszott a cigány a kerthelyiségben, ma
               szégyenszemre behúzódott a fedettebb helyre.</p>
            <p>A pincér kisvártatva megérkezett egy adag sonkával és egy üveg itallal. Sőt
               pezsgőhűtővel.</p>
            <p>- Ni csak, - szólt báró Eberle, - hiszen ennek a Mendének kis üveg pezsgője is van.
               Ezt nem is tudtam.</p>
            <p>Az idegen hölgy csakugyan ezt rendelte: egy nagy adag sonkát és egy kis üveg pezsgőt.
               A cigarettát agyonnyomta a hamutálcán, aztán nekifogott ételnek-italnak. A pincér
               szenvedélyes szolgálatkészséggel rakosgatott, öntött, buzgólkodott, aztán minden
               elképzelhető feladatot elvégezvén és nem tudván újat kieszelni, négy lépésnyire
               elhúzódott. De onnan is álmélkodva figyelte az ékszeres hölgyet.</p>
            <p>- Béla, - szólt félhangon Bogáthy.</p>
            <p>Az odaadó szemléletbe merült pincér nem hallotta a szót. Bogáthy a pecsétgyűrűje
               belsejével megkocogtatta tehát a három decis borosüveg oldalát. A pincér felrezzent
               és odasietett.</p>
            <p>- Hozzon még két deci bort, - szólt Bogáthy, - de előbb mondja meg, ki az a
               hölgy.</p>
            <p>- Nem tudom, főhadnagy úr, kérem, most van nálunk először. Itt lakik a szállodában,
               azt mondta, hogy a számlát a nyolcas szobának kell felírni. Nem elég jól beszél
               magyarul.</p>
            <p>- Jól van, hozza a két deci kadarkát és szóljon Mende úrnak, hogy kéretem.</p>
            <p>A pincér elszelelt. Útközben kétszer is visszapillantott, hogy bámulja a földre
               szállott csodát, a magányos hölgyet, aki a dombújvári kaszinóban egyedül pezsgőzik.
               Nemsokára jött a tulajdonos, a köpcös Mende, aki fekete selyemből való házisapkát
               hordott tükörsíma koponyáján és arról volt nevezetes, hogy bámulatos gyorsasággal
               beszélt. Idegenek meg sem értették volna, de ezek a vendégek már hozzászoktak.</p>
            <p>- Mondja csak, Mende úr, - szólt a főhadnagy, - ki ez a hölgy a második oszlop
               alatt?</p>
            <p>- Madltán érkzettmeg, külfdi kellgylegyen, nemsmertem eddig.</p>
            <p>- Mit írt a bejelentőlapra, hogy hívják, mi a foglalkozása?</p>
            <p>- Nemtom lolvsni, naon frcsa azrása.</p>
            <p>- Hát hozza ide azt a bejelentőlapot, de diszkréten, majd mi elolvassuk.</p>
            <p>Ment a bérlő és kisvártatva már loholt is vissza. Igen ügyetlen diszkrécióval
               csúsztatta az asztalra a bejelentőlapot. De nyugodtan lehetett ügyetlen, az idegen
               hölgy nem figyelt ide. Bogáthy vizsgálat tárgyává tette a bejelentőlapot, amelynek
               számos rovata kitöltetlen maradt. A titokzatos jövevény nem töltötte ki a születési
               év és hely, az állampolgárság és egyebek rovatát, csak két rovatba írt: a neve és
               állandó lakóhelye kockájába. De ezeket is hanyag, odavetett írással, amelynek magas,
               szálkás, előkelő betűi hebehurgyaságukban elárulták, hogy írójuk únta az egészet s a
               dombújvári hatóság rendelkezéseire nem sok ügyet vet. Az állandó lakóhelyet még el
               tudta olvasni Bogáthy: „Antibes”. De a nevet semmi módon. Eberle báró még
               kevésbbé.</p>
            <p>- Adjátok csak ide, - szólt különös hangon Szepezdy Barna, aki eddig hallgatott.</p>
            <p>Átvette a cédulát, egy pillantást vetett rá.</p>
            <p>- Jól sejtettem. Az aláírás alsófele: „née Marianne de Szentmiklóssy”, felette a
               házas neve van, valami „Ctsse” vagy mi. Ja igen Comtesse. Grófné. Ez a Marianne
               feleségül ment valami francia grófhoz. Óriási.</p>
            <p>- Te ismered? - kérdezte elhűlve Bogáthy.</p>
            <p>- Azt elhiszem, hogy ismerem. Majd mindjárt meg fogod látni. Ámbár az is lehet, hogy
               már nem emlékszik rám. Nézze csak, Mende, vigye oda a névkártyámat annak a hölgynek,
               de szépen ezüsttálcán, ahogy illik, nehogy vidéki parasztoknak nézzen bennünket.</p>
            <p>A bérlő szépen tálcára tette a névjegyet és odasasírozott vele a magányos hölgyhöz.
               Az érdeklődve nézett fel s látván, hogy névjegyet kínálnak neki, villant valami az
               arcán. Mikor pedig a névjegyet elolvasta, tágranyílt szemmel és látható élénkséggel
               mondott valamit Mende úrnak, sőt az izenetvivő vendéglőst követte pillantásával, hogy
               felfedezze a névjegyküldő férfit: melyik itt a régesrégi Szepezdy Barna.</p>
            <p>- Aztzeni a hölgy, gytessk átfáradni.</p>
            <p>Szepezdy Barna felkelt és kihúzta magát. Délceg és szilárd lépésekkel ment oda
               Szentmiklóssy Marianne asztalához.</p>
            <p>- Csókolom a kezeit, Marianne, emlékszik még rám?</p>
            <p>- Ugyan ne okoskodjál, Barna, foglalj helyet.</p>
            <p>Idegenszerű kiejtéssel beszélt, mint aki hosszú, hosszú ideje távol él hazájától. És
               nemcsak kiejtése volt külföldi, hanem mozdulata is, amellyel aranykarkötőktől
               csörömpölő kezét nyujtotta, sőt külföldi volt az ápolt, fehér kéz is, amelynek körmei
               bíborpiros színt hordtak.</p>
            <p>- Csókolom a kezedet, - fordította a férfi is rokoni tegezésre a szót - nem reméltem,
               hogy ennyire és ilyen kedvesen fogsz rám emlékezni. Elég régóta nem láttuk egymást.
               Van annak már...</p>
            <p>- Nem, nem, nem, - szólt közbe a szépasszony eleven tiltakozással, megmutatva
               művésziesen festett ajkai között a szép fehér fogsort, - csak évekről ne beszéljünk,
               azt nem akarom. Elég, hogy régóta. Foglalj helyet. Nem parancsolsz egy pohár
               pezsgőt?</p>
            <p>Szepezdy Barna csak egy pillanatig habozott. Roppant nagy gusztusa lett volna a
               pezsgőre, de erős maradt. </p>
            <p>- Nem, köszönöm, ha megengeded, én a borocskámnál maradok. Hanem hallod-e, ez aztán
               meglepetés, hogy így felbukkansz Dombújváron, mint egy földre szállott csoda. Ámbár
               én nem nagyon csodálkozom, mert gondolom, miért jöttél. Éppen emlegettelek
               otthon...</p>
            <p>- Otthon... Érdekes... Semmit sem tudok rólad. Beszélj már, házas vagy, elvált vagy,
               szolgálsz még, van gyereked? Mesélj, mesélj, mindent akarok tudni. Összesen annyit
               tudok, hogy elvetted Olchváry Magdát. Azt már külföldön hallottam. Még jól emlékszem
               rá. Most is olyan csinos?</p>
            <p>- Meghalt, - mondta csendesen az őrnagy.</p>
            <p>- Ó Istenem, igazán sajnálom. Szóval özvegy vagy.</p>
            <p>- Özvegy vagyok, nyugalomba vonultam. A fiammal éldegélek kettesben.</p>
            <p>- Fiad van? Nagyszerű. És hány éves a kisgyerek?</p>
            <p>- Kisgyerek? Nyolcadik gimnazista. Valóságos atléta. Majd meg fogod látni. Meddig
               maradsz Dombújváron? És beszéltél-e már valakivel a hagyatéki ügyben? Mert, gondolom,
               azért jöttél, úgye?</p>
            <p>- Azért. Milyen mulatságos: száz meg száz dolgot kell kérdeznünk egymástól ennyi év
               után. Tudod mit: tartsunk valami sorrendet, ne kérdezzük egymást összevissza. Először
               beszéljünk rólad. Aztán ha veled végeztünk, akkor beszéljünk rólam, helyes?</p>
            <p>- Helyes, de velem körülbelül már végeztünk is. Az én életem csendes és egyhangú. De
               meg kell vallanom, hogy elégedetten élek. Egyetlen lényeges pontja az életemnek a
               fiam, vele pedig csak örömöm van. Kitünően sikerült fiú, hálaistennek. Eddig sub
               auspiciis.</p>
            <p>- Mi az?</p>
            <p>- Ja persze, te ezt nem tudod. Az olyan diákot, aki végig valamennyi iskoláján mindig
               színjeles bizonyítványt kapott s az egyetemen is mindig a legjobb volt, azt nálunk
               úgy avatják doktorrá, hogy a kormányzó gyűrűt ajándékoz neki. Ezt hivják úgy, hogy
               „sub auspiciis”. Az én fiam is így lesz doktor.</p>
            <p>- Hozzád hasonlít?</p>
            <p>- Ebben nem, mert nagyon józan, kötelességtudó, komoly gyerek, én nekem csak a
               huncutságon járt az eszem fiatalkoromban és a Dárius kincsét is elpucoltam volna. De
               a külsejében hozzám hasonlít. Még akkor sem tagadhatnám le, ha akarnám, pedig nem
               akarom letagadni, sőt nagyon büszke vagyok rá és hencegek vele.</p>
            <p>- A vagyonod megvan?</p>
            <p>Szepezdy Barna arra a füstfelhőre mutatott, amelyet most fújt maga elé s amely
               vékonyan oszladozott a levegőben.</p>
            <p>- Az én kezemben olyan a pénz, mint a füst. Csak a nyugdíjamból élek. Mostanában
               ugyan nagyon izgatott egy itteni ügyvéd, hogy megkapom a Szentmiklóssy-birtokot, ha
               munkába lépek, mert az egyetlen örökös eltűnt. De most meg fog pukkadni a méregtől,
               ha megtudja, hogy az egyetlen örökös felbukkant Dombújváron.</p>
            <p>- Ó, mon Dieu, erre nem is gondoltam, Szóval a te orrod elől veszem el az örökséget?
               Képzelem, hogy most a pokol fenekére kívánsz magadban.</p>
            <p>Az őrnagy gálánsan mosolygott:</p>
            <p>- Ez a kellemes együttlét megéri nekem az egész Szentmiklóssy-birtokot. Nagyon
               örülök, hogy látlak, Marianne. Hát most beszéljünk csak rólad. Mit csináltál ennyi év
               alatt, merre jártál, van-e férjed, van-e gyereked, mi van veled?</p>
            <p>- Nincs férjem. Volt, de elváltam tőle. Csak egy évig éltünk együtt. De a nevét
               hordom. Engem úgy hívnak, hogy Marcoponte grófné. Gyerekem nincs, egyedül élek a
               világban, mint a madár. A Rivierán van egy villám, ott élek állandóan. Az utóbbi idők
               anyagi nehézségei engem is elővettek, éppen jókor jött ez a hagyaték. El szeretném
               adni a birtokot, de hallom, hogy itt mindenféle valutanehézségek vannak. Mondjál
               nekem egy jó ügyvédet itt Dombújváron, akire rábízhatom a dolgot. Nem ismerek itt
               senkit.</p>
            <p>- Talán bízd a dolgot erre az én ügyvédemre, aki ha megtudja, hogy felbukkantál,
               egész biztosan öngyilkos akar majd lenni. Úgy állapodtam meg vele tudniillik, hogy
               minden költséget a saját veszélyére ő előlegez, én nem kockáztatok semmit, de ha
               megkapom a hagyatékot, a fele az övé. Szegény fickó már a zsebében érezte a
               Szentmiklóssy-birtok felét. Most a mennyekből fog lezuhanni, mint valami lelőtt
               repülőgép. De ha te rábízod az ügyet, mégis lesz valami vékony kis vígasztalása.</p>
            <p>A szépasszony új cigarettára gyujtott és figyelmesen nézett rá Szepezdyre.</p>
            <p>- Furcsa ember vagy. Az, hogy én itt felbukkantam, neked egy vagyon elvesztését
               jelenti. És ilyen kedélyesen tudsz beszélni az egészről, ahelyett hogy
               kétségbeesnél.</p>
            <p>Szepezdy nagyot nevetett.</p>
            <p>- Sohasem volt érzékem a magántulajdon iránt. Mindig csak a másét tisztelem, a
               magamét soha. Most már nem is igen fogok megváltozni. Nagyon örülök, hogy itt vagy és
               hogy ilyen szépnek, érdekesnek, nagyszerűnek látlak viszont. Isten éltessen,
               Marianne.</p>
            <p>Oda koccintotta boros poharát az asszony pezsgőspoharához. Ivott.</p>
            <p>- Hanem a szállodátok, az borzasztó, ne haragudj, kedves Barna. Egyszerűen
               kétségbeejtő. Ha eszembe jutnak az én antibesi villám fürdőszobái, sírva szeretnék
               fakadni. Én nem tudom, hogyan bírom ki itt, amíg a dolgomat dűlőre viszem. Már arra
               is gondoltam kétségbeesésemben, hogy Pesten veszek szobát valamelyik dunaparti
               szállodában, aztán legfeljebb utazgatok folyton, aszerint, amint a jelenlétem itt
               szükséges. Hát nem lehetne itt valami rendes, emberi szobát kapni?</p>
            <p>- Van itt még egy szálló, a Zöldfa, de azt sem igen ajánlhatnám egy ilyen
               elkényeztetett rivierai szépségnek. Sajnos, a város nehezen fejlődik. Nincs pénz
               semmire. Talán legjobb volna, ha valami kis bútorozott lakást keresnél magadnak, amig
               itt vagy. Remélem, legalább egy pár hétről van szó. Ma még elleszel valahogy itt a
               Kaszinóban, holnap szólok a fiamnak, az egész biztosan fog tudni valamit. Mindig
               mindenben tud valamit. Meddig akarsz itt maradni?</p>
            <p>- Fogalmam sincs. Semmiről nem tudok semmit. Ügyvéd nélkül moccanni sem tudok.</p>
            <p>- Holnap első dolgom lesz elküldeni hozzád az ügyvédet. De mondd csak, hogyan
               szereztél tudomást erről az egész hagyatéki ügyről? Hiszen azt gondolom, az itthoni
               dolgokkal már rég megszünt minden kapcsolatod. A beszédeden is nagyon érzik, hogy
               elszakadtál.</p>
            <p>- Elszakadtam, igaz. Magyarul is csak azért tudok, mert van egy öreg kulcsárném, aki
               már tizenöt éve szolgál nálam és az magyar. Különben hónapok is elmúlnának anélkül,
               hogy magyarul beszélnék. Franciául már jobban is tudok. De várjál csak: hogyan tudtam
               meg ezt az örökséget. Montecarlóban játszottam az egyik rouge et noir-asztalnál.
               Mellettem ült egy idegen, akit az első pillantásra spanyolnak néztem. Ez az ember
               veszettül vesztett. Szaladt a pénze után és egy igen nagy téttel minden addigi
               veszteségét be akarta hozni. Azt is elvesztette és mérgében magyarul elkáromkodta
               magát. Én önkéntelenül elmosolyodtam. Erre bemutatkozott, mint honfitárs, Szakolczay
               képviselő. Nem ismered véletlenül?</p>
            <p>- De mennyire ismerem. A kezem alatt volt önkéntes. Van is köztünk valami távoli
               atyafiság.</p>
            <p>- Ez az. Mint magyarok között szokás, mi is egy negyedórán belül felfedeztük a
               rokonságot. Családi dolgokról beszélgetve ő sütötte ki, hogy nekem tulajdonképpen
               kétségtelenül igényem van a Szentmiklóssy-birtokra, mert az öreg Gábor bácsit, aki
               végrendelet nélkül és család nélkül halt meg, alig ismertem ugyan, de mégis én voltam
               a legközelebbi rokona. Én akkor beszéltem antibesi ügyvédemmel, moszjő Cochinnal s az
               ő tanácsára írtam az itteni közjegyzőnek. Elmondtam a levélben, ki vagyok és
               információt kértem tőle. Egyszersmind felkértem a legnagyobb titoktartásra. Itt a
               válasz.</p>
            <p>Szentmiklóssy Marianne kinyitotta a táskáját és kivette belőle Szelényi dombújvári
               közjegyző levelét. Címzés a levélpapír élén: „Gróf Marcoponte Marioné szül.
               Szentmiklóssy Marianne úrasszony őméltóságának, Antibes.” A közjegyző értesíti a
               grófné őméltóságát, hogy a hagyatékra minden jel szerint valóban igényt tarthat és
               célszerű volna személyesen utána néznie az ügy állásának.</p>
            <p>Szepezdy Barna elmosolyodott.</p>
            <p>- Hát ez nagyszerű. Már jóideje észrevettem, hogy ez a Szelényi Jóska, akivel szinte
               mindennap találkozom, titokzatos pofákat vág, mintha mondhatna nekem valamit, de nem
               mondja. Most már értem, mi volt a begyében. Ő volt az egyetlen ember Dombújváron, aki
               tudta, hogy a világon vagy, képzelem, hogy fúrhatta az oldalát a hivatalos titok.
               Fogalmad sem lehet róla, micsoda szenzáció lesz a városban, hogy egy rivierai grófné
               érkezett ide. Az a két tiszt, akikkel ültem, máris odavan a nagy eseménytől.</p>
            <p>Marianne gyors pillantást vetett az őrnagy elhagyott társai felé.</p>
            <p>- Nem tartalak vissza a társaságodtól?</p>
            <p>- Nem, nem, hiszen látom őket eleget. Téged meg csak úgy kétszer az életben. Volt
               velük valami dolgom, de azt már elintéztük.</p>
            <p>- Mert ha nem akarod őket nélkülözni, - szólt Marianne, a két tisztet egyetlen
               pillantással felbecsülve, - szívesen látom őket az asztalomnál.</p>
            <p>Az őrnagy gondolt valamit, de nem mondta ki. Azt gondolta, hogy Marianne nem
               változott húsz év óta: ha huszárt lát, rögtön felébred benne a női harcikedv. Miért
               ne legyen meg a mulatsága? Átizent nekik a pincérrel. Azok már jöttek is és már
               ütötték is össze katonásan a sarkukat, mikor Szepezdy bemutatta őket. A társalgás
               azonnal megindult. Eberle báró már az első mondatban tüzes bókot mondott s a bókra
               rögtön másikkal duplázott rá Bogáthy.</p>
            <p>- Nem fázik idekint, grófné? - kérdezte Bogáthy. - Mert a belső helyiségben letehetné
               a bundáját és Kuka Bandi elhúzhatna egy-két nótát magának.</p>
            <p>- Je suis d’accord, - felelte gyorsan Marianne, franciául szólalva meg a válasz
               mohóságában.</p>
            <p>Már fel is állott és felpattant a három úr is. Bementek a belső étterembe, itt
               hagyván a főerdészt és a másik asztalnál Hunyor Marcit és rokonát. A belső étterem
               ajtajában Eberle báró odasúgott Mende úrnak:</p>
            <p>- Küldjön rezervét nekünk. A cigány csak a miénk.</p>
            <p>Ezt a pár szót Szepezdy Barna meghallotta. Fia jutott eszébe és máris határozott.</p>
            <p>- Drága Marianne, - szólalt meg, - én nagy sajnálatomra elbúcsúzom tőled. Holnap
               nagyon korán kelek, ma lehetetlen fennmaradnom. Viszont megnyugtat, hogy ilyen kiváló
               katonai eszkortot bocsáthatok rendelkezésedre. Béla, fizetek.</p>
            <p>Mind a hárman hevesen és buzgón marasztalták. De ő nem tágított. Fizetett az
               ajtóban.</p>
            <p>- Sajnálom, lehetetlen. Holnap alighanem későn fogsz kelni, én tehát majd csak úgy
               délfelé hozom el neked az ügyvédet. Vagy tudod mit: a legkedvesebb az volna, ha
               holnap szerencséltetnél ebédre. Remélem, megelégszel a mi szerény agglegényi
               háztájunkkal. Jösz? Az ügyvédet meghívom feketére, mindjárt tárgyalhatsz is vele, ha
               akarsz.</p>
            <p>- Topp. Kitűnő. De hogyan találok el a lakásodra?</p>
            <p>- Természetesen érted jövök. Itt vagyok pontban egykor. Félkettőkor eszünk.
               Helyes?</p>
            <p>- Pompás. You are a dear. Egy órakor izenj fel értem.</p>
            <p>Kézcsók, kézfogások. A két huszár vitte befelé a szép asszonyt a gyér, de annál
               jobban izguló közönséggel telt étterembe, Szepezdy Barna pedig bölcs derűvel lépett
               ki az Ó-kaszinó boltíves, hatalmas kapuján. Nagyon meg volt elégedve magával. Ezek
               most igen nagy pezsgős dáridót fognak csapni és holnap a nyelvük keserű lesz, a fejük
               bőre fájni fog, tagjaikat buta sajgással fogja kínozni a sok cigaretta, fekete, szesz
               és kialvatlanság átka. Ő pedig fel fog ébredni kellemesen kialudva s azzal a
               szívderítő tudattal, hogy nem költekezett.</p>
            <p>Pali még ébren volt, mikor apja hazaért. Éppen készült lefeküdni.</p>
            <p>- Nagy ujság van, fiam. Holnap vendégünk lesz ebédre.</p>
            <p>- Kicsoda?</p>
            <p>- Szentmiklóssy Marianne. Vagy Marcoponte grófné, ahogy most hívják. Ma érkezett a
               Rivieráról. Olyan bundája van és olyan ékszerek lógnak rajta, hogy el fogod tátani a
               szádat. A kaszinóban találkoztam vele.</p>
            <p>Pali nem álmélkodott. Már azt számítgatta, hogy mennyi túlkiadást jelent a vendég.
               Bort kell hozatni és ásványvizet. Előétel is kell. Sajt szerencsére van még egy darab
               a kamrában. Tünődés közben felnézett, mert az apja jóizűen nevetett valamin.</p>
            <p>- Mit nevetsz, apa?</p>
            <p>- Azon nevetek, hogy ezt a Jakobovicsot meghívom feketére. Ha megtudja, hogy fuccs az
               örökségünknek, meg fogja ütni a guta.</p>
            <p>Ezen Pali is elmosolyodott. Vidáman kívántak jóéjszakát egymásnak.</p>
           
         </div>
         <div type="chapter">
            <head>VI.</head>
            <p>- Nem parancsol még befőttet, grófné? - kérdezte Pali.</p>
            <p>- Nem vagyok én magának grófné, egyszerűen Marianne vagyok. És ha már itt tartunk,
               akkor tegeződjünk össze. Ha az apával tartom a rokonságot, a fiával is kell, hogy
               tartsam, nem igaz? Szervusz, rokon.</p>
            <p>Felemelte poharát és a Palié felé tartotta. Pali elpirult és mosolygott.</p>
            <p>- Csókolom a kezedet.</p>
            <p>Mosolygás és derű ragyogott az ebéd fölött. Ásóné kitett magért, bár félni lehetett,
               hogy zavarában mindent elsóz és odaéget, mert valósággal reszketett a keze egész
               délelőtt arra a tudatra, hogy egy igazi, valóságos grófné fog enni a főztjéből.
               Vajjon mit fog szólni hozzá? Az ilyen grófi népek talán nem is esznek eféle ételt,
               hanem harmatot reggeliznek, virágot ebédelnek, muzsikaszót vacsoráznak. A nagy
               elfogódottságnak mégsem lett semmi rossz következménye: az ebéd kiválóan sikerült.
               Azaz hogy nem is ebéd, hanem „villásreggeli”. Marianne semmi áron nem nevezte
               ebédnek, csakis villásreggelinek. De viszont a vacsorát úgy hívta, hogy ebéd. „Egy
               este Cannesben a walesi herceg ebédelt a szomszéd asztalnál...”</p>
            <p>A vendég sokat evett és sokat beszélt. Az éjszakai lumpolás, amely a két huszár
               társaságában reggel ötig tartott s a hotelfolyosón a nyolcas szoba előtt játszott
               cigányszerenáddal végződött, semmi nyomot nem hagyott Marianne kedélyén.</p>
            <p>- Remekül mulattam, - mesélte csillogó szemmel, - majd megszakadtam a visszafojtott
               kacagástól. Azt csináltam, képzeljétek, hogy mikor ott ültünk, jobbról is egy huszár,
               balról is egy huszár: az asztal alatt óvatosan megérintettem az egyik lábammal a
               Bogáthy cipőjét, a másik lábammal az Eberle báró cipőjét. Akkor aztán mindkét lábamat
               gyorsan behúztam a szék alá. A két gavallér ettől kezdve egy álló óráig taposta
               egymás lábát, mert azt hitték, hogy velem flörtölnek. Csak egy óra mulva jöttek rá,
               mikor leejtettem a zsebkendőmet és mind a ketten utána kaptak, hogy egymással
               enyelegnek. Láttátok volna az arcukat. Én persze szendén néztem magam elé, mint a ma
               született bárány, de belül majd megpukkadtam, olyan jól mulattam rajtuk.</p>
            <p>Pali elragadtatva szemlélte a messziről jött, nagyszerű és érdekes asszonyt. Azonnal
               valami heves bajtársi érzést érzett iránta. Ez az igazi asszony, az ilyen, aki az
               ostoba flörtölésen ilyen jól tud mulatni. És milyen világlátott, milyen európai,
               mennyire magán hordja a csodálatos messzi tájak, városok és tengerek minden bűvét és
               báját.</p>
            <p>- Hát nem furcsa ez, - mondta jókedvűen, - ma egy hónapja még igazán nem képzeltem,
               hogy nálatok fogok villásreggelizni.</p>
            <p>- Hol ettél ma egy hónapja? - kérdezte az apa.</p>
            <p>- Ma egy hónapja kiránduláson voltam Antibesban egy dúsgazdag amerikai
               jóismerősömmel, akinek szintén villája van ott, mint nekem. De nekem yachtom nincs,
               neki pedig van. Remek kis yacht, hófehérre van festve, úgy hívják, hogy „Hirondelle”.
               Aranyos kis kabinok vannak rajta, nyolc embernek kényelmesen elegendő hellyel.
               Fürdőszoba, minden. Baldridge, - így hívják az amerikait, - néha kapja magát,
               felhívja telefonon egy-két ismerősét: indulás másnap délután. Az Hirondelle ott van a
               kis öbölben. Az ember úszóruhát kap magára, meg fürdőköpenyt, egy kis táskában elfér
               a pizsamája éjszakára meg a toalettholmi. Délután elkezdünk bridgezni, ha mind együtt
               vagyunk; nyolc ember, az éppen két asztal. Baldridge közben cocktailt csinál. Pokoli
               jó cocktaileket tud csinálni. A yacht kiszalad a tengerre, minden irány és cél
               nélkül. Ha megúnjuk a bridget, akkor ott a rádió, meg a gramofón, lehet táncolni. Aki
               álmos, lefekszik. De én rendszerint megvárom a napfelkeltét, mert imádom a
               napfelkeltét a tengeren. Másnap aztán délig alszom és ha letussoltam magam,
               kíváncsian jövök fel a fedélzetre, vajjon hol vagyunk: Cannesben, vagy Beaulieuban? A
               többiek már megcsinálták a programmot: ma a cannesi plagera megyünk, vagy Juan Les
               Pins van soron. Odamegyünk, kiszállunk, fürdünk. Ha megúnjuk, vissza a yachtra.</p>
            <p>Pali tátott szájjal és izgatottan figyelt.</p>
            <p>- Hány tonnás a yacht?</p>
            <p>- Hány tonnás? Fogalmam sincs. Sose jutott eszembe Baldridget megkérdezni.</p>
            <p>- És olajjal fűtik? A modern hajók már mind olajfűtéssel mennek.</p>
            <p>- Bizony, drágám, én azt sem tudom. Gépekhez én nem értek semmit. Például autót
               kitűnően tudok vezetni, van is francia soffőr-igazolványom, de hogy mi hajtja a
               masinát és milyen a szerkezete, arról fogalmam sincs.</p>
            <p>- És mit csinálsz, ha defektet kapsz?</p>
            <p>- Defektet? Ja igen, úgy érted, hogy ha „panne”-om van. Akkor megállítom a
               legközelebbi kocsit, hogy segítsen. Kettő nem segít, a harmadik segít. Nem nagy eset.
               A Cornicho nagyon népes autó-út, egy percet sem kell várni. Még éjszaka is nyüzsögnek
               az autók. Egyikben csókolódznak, másikban recseg a rádió, harmadikban két töpörödött
               öregecske üldögél... Már vágyom vissza nagyon, pedig mintha tegnap jöttem volna el
               onnan.</p>
            <p>Csend lett. Pali várt egy kicsit, aztán szomjasan szólott:</p>
            <p>- Mesélj még.</p>
            <p>- Miről?</p>
            <p>- Akármiről. Mindenről. Én úgy szeretnék utazni, hogy az kimondhatatlan.</p>
            <p>- Hát akkor csak a Rivierára szabad jönnöd, ha hozzájutsz. Nálam is lakhatsz, ha
               jóval előbb megirod, mert a vendégszobám jóelőre be van osztva. Akkor aztán hajrá,
               jól fogunk mulatni. Beszélsz idegen nyelveket?</p>
            <p>- Beszélek angolul, franciául, németül. De olaszul nem tudok még.</p>
            <p>- Bravo, mon cher, mais toi, tu es une merveille, voyons! Majd bemutatlak szép
               amerikai lányoknak, elcsavarhatod a fejüket. Nono, mit húzod félre a szádat? Vagy
               csak apád előtt affektálsz?</p>
            <p>- Nem, - felelt Pali komolyan és füléig pirosan, - én az ilyen szamárságokkal nem
               foglalkozom.</p>
            <p>Marianne hangosan és csengőn felkacagott.</p>
            <p>- Oh, how sweet you are, my dear little one! Szamárságok, he says. Barna, olyan
               kedves a fiad, hogy meg kell enni.</p>
            <p>Pali arca elsötétedett. Nem szólt semmit, de látszott rajta, hogy valami nagyon
               bántja: az a hang, amellyel a szép asszony becézte. Mert abban volt valami, amivel a
               felnőttek csak gyerekeket szoktak dédelgetni. És ő sokat tartott arra, hogy nem apró
               gimnazista, hanem komoly és kenyérkereső fiatalember. Az apa észrevette fia arcán a
               borút. Rögtön tudta, mi a baj az ifjú lélekben. És rögtön sietett az enyhítő
               balzsammal.</p>
            <p>- Nem ajánlom, hogy megegyed. Csupa kemény izom és csont ez a vén szamár, nem gyerek
               ez már, sajnos, nagyon is a fejemre kezd nőni. Valósággal papucs alatt tart.</p>
            <p>- Majd visszakapja, ne félj. Csak házasodjék meg. Az ilyen józan, szolid, praktikus
               fiúkból lesznek a legpapucsabb férjek.</p>
            <p>- Vigyázni fogok magamra - szólt Pali, megint csak fülig pipacspirosan, mert a
               lefolyt esztendő alatt nem változtatott annyiszor színt, mint ennél az egyetlen
               ebédnél.</p>
            <p>- Majd én segítek neked választani. Én ismerem a nőket és mondhatom neked, hogy
               rendkívül komiszak. Minden nő kivétel nélkül. Aki egyszer nő, az már bestia. Másféle
               nő nem volt és nem lesz soha.</p>
            <p>Pali felemelte arcát és Marianne szemébe nézett.</p>
            <p>- Egy volt.</p>
            <p>- Nono. Kicsoda?</p>
            <p>- Anyám.</p>
            <p>Erre csend támadt. Kicsit kelletlen csend. De a vendég a gyakorlott társalgó
               könnyedségével azonnal megtalálta a hangját.</p>
            <p>- Sokat hallottam régi időben szegény édesanyádról. Magam nem ismertem soha, de akik
               ismerték, azok mind el voltak ragadtatva tőle. Ó Istenem, ha tudnád, mennyire
               irigylem tőled azt a melegséget, amivel most az anyádat megemlítetted... Nagy
               boldogság lehet valakinek egy ilyen tiszta rajongást hordani magában. Én bizony
               másképpen emlékszem vissza az én szegény anyámra. Ki nem állhattuk egymást, az Isten
               nyugosztalja. Miatta is kerültem el az apai háztól, lehetetlen volt a szekaturáját
               kibírni. Túlságosan csinos voltam mellette, ő pedig kezdett hervadni, ezért gyűlölt
               és megfojtott volna egy kanál vízben. De talán hálával is kellene beszélnem róla. Ha
               otthon maradok, akkor feleségül adtak volna valami szomszéd birtokoshoz, vagy
               szolgabíróhoz, volna már nyolc gyerekem és a lábam tele volna visszértágulással. És
               lompos volnék és életúnt és elhízott. Nem, nem, így mégis csak jobb. Ha valaki
               elmondhatja, hogy élt, hát én éltem... Volt két évem Rómában, azért oda lehet adni
               két egész életet, olyan szép volt.</p>
            <p>- Mesélj Rómáról!</p>
            <p>Marianne elmosolyodott. Szívesen kezdett volna beszélni Rómáról, de kopogtattak. Kató
               lépett be az ajtón, akit nem értesítettek, hogy vendég van s az ebédutáni angol órát
               aligha lehet megtartani. A kislány félszegen állt meg az ajtóban az idegen hölgy
               láttára.</p>
            <p>- Csak gyere be, mit állsz ott, - szólt rá Pali, - engedd meg, Marianne, hogy Sólyom
               Katót bemutassam neked.</p>
            <p>Kató ügyetlenül közeledett és olyan szögletesen nyujtott kezet, hogy siralmas és
               kómikus volt egyszerre. A kezet fogó két nő láttára nehéz volt elképzelni, hogy az
               egyik is nő, a másik is nő.</p>
            <p>- Foglalj helyet, kislány, - szólt Szepezdy őrnagy, - kaphatsz egy kis befőttet,
               tudom, hogy szereted. Úgy nézz rá erre a gyerekre, Marianne, hogy már kotyog angolul.
               Pali tanítja.</p>
            <p>- Oh you really do, - szólt nyájasan, de hűvös tartózkodással a vendég. És kezdett
               volna a Pali kedvéért Rómáról mesélni, de ahogy lélegzetet vett, már megint
               kopogtattak. Jakobovics ügyvéd lépett be a szobába. Még pedig képéből kikelve.</p>
            <p>- Tudok mindent, - szólt a bemutatás ceremóniája után azonnal, - tudok mindent, ne is
               tessék fáradni az elmondással. Az egész város tele van vele, hogy a méltóságos grófné
               itt van Dombújváron. Dalár szerkesztő, hallom, meg is akarja interjuolni a méltóságos
               grófnét. A hagyatéki dolog is benne lesz a cikkben. Hát én ennek, mint magánember,
               őszintén örvendek, de mint ügyvéd, felvetem a kérdést: mi lesz az én költségeimmel,
               kérem?</p>
            <p>Elkeseredve nézett körül és szinte sírva megismételte:</p>
            <p>- Mi lesz az én költségeimmel, kérem?</p>
            <p>Pali azonnal felelt:</p>
            <p>- A költségekről írás van.</p>
            <p>- Irás van, azt tudom. Irás is van, de méltányosság is van. Én szegény ember vagyok,
               kérem. Nekem rengeteg készkiadásom volt, kérem. Most én azokat csak úgy egyszerűen
               veszítsem el? Méltányos az, kérem?</p>
            <p>Szepezdy derülten tette kezét a sopánkodó ügyvéd vállára.</p>
            <p>- Ne óbégasson, kedves fiskális úr, éppen azért kérettem. Majd a grófnéval bevonulunk
               a szobámba, aztán mindent szép sorjában megbeszélünk. De előre figyelmeztetem, ne
               vágjon ilyen elkeseredett, élhetetlen arcot, mert akkor a grófné aligha lesz hajlandó
               magára bízni az ügyét. No látja, hogy felragyog az arca. Parancsolj átfáradni,
               Marianne, az én termeimbe, Pali majd beküldi nekünk a feketét.</p>
            <p>Marianne asztalt bontott, hárman bevonultak az apa szobájába. A két fiatal lény kint
               maradt.</p>
            <p>- Ki ez? - kérdezte meglepően ellenséges hangon Kató.</p>
            <p>- Ez egy rokonunk, aki a Rivierán lakik és egy bizonyos örökségi ügyben látogatott
               haza. Segíts leszedni az asztalt.</p>
            <p>- Utálom.</p>
            <p>- Mit? Az asztalt leszedni?</p>
            <p>- Nem. Ezt a rokont.</p>
            <p>- Bolond vagy? Hiszen nem is ismered. Mit útálsz rajta? És miféle neveletlen beszéd
               az, hogy útálod?</p>
            <p>- Utálom, - ragaszkodott csökönyösen a szóhoz Kató, mialatt a tányérokkal és
               evőeszközökkel tett-vett.</p>
            <p>Pali ránézett, legyintett egyet, vállat vont és ment ki a konyhára a fekete dolgában
               intézkedni. Kisvártatva visszajött. Kató már rakta szét az angol holmit az asztal
               lapján.</p>
            <p>- Te Kató, most jut eszembe, hogy itt egy remek dolgot lehet csinálni.</p>
            <p>- Mit?</p>
            <p>- Ez a Marianne, mert úgy hívják, ebéd elején nagyon panaszkodott, hogy képtelen
               megmaradni a Kaszinóban, mert poloskát talált. A Zöldfát is megnézte már, ott sem
               akar lakni. Kiadjuk neki a ti két szobátokat. Ez a Marianne nagyon gazdag nőnek
               látszik, jól megfizettetjük vele. A patikus fizetett ötven pengőt, ő fizessen
               hatvanat. No? Ne félj, amig engem látsz, van itt magyar királyi ész. Mihelyt kijön,
               mindjárt el is intézem vele. Na? Nem is örülsz?</p>
            <p>- Örülök, - mondta Kató savanyúan, - hogyne örülnék. Nagyon köszönöm. Kezdhetjük?
               „But it was Steuart Snyder whom she encouraged.” De az Steuart Snyder volt, akit ő
               bátorított.</p>
            <p>- Nem magyaros. „De ő Steuart Snydert bátorította.” Tudniillik ebben benne van, hogy
               a többit nem. Érted? No, gyerünk tovább.</p>
            <p>Kató tovább olvasta az angol szöveget, de a mondat közepén megállott és
               felnézett:</p>
            <p>- Megjegyzem, jóval több mint negyven éves. Bár annyi ezresem volna, amennyivel
               több.</p>
            <p>- Ugyan, ne légy szamár, hogy volna. Legfeljebb harmincöt.</p>
            <p>- Harmincöt? Mondd még egyszer, mert röhögni akarok. Harmincöt, nevetséges.</p>
            <p>- Te, Kató, mondd, bolond vagy te? Mi bajod neked ezzel a nővel? Bántott? Nem
               bántott, igen nyájas volt hozzád. És ki fog húzni a lakás-csávából. Komolyan mondom,
               megáll az eszem. Na, ne szamárkodj, mert rádkiáltok, olvasd azt a szöveget.</p>
            <p>Kató nyelt egyet és olvasta a szöveget. Többet nem is emlegette a vendéghölgyet, de
               kedvetlen volt és szórakozott. Az óra csak olyan tessék-lássék tanulással telt el.
               Mind a ketten megkönnyebbültek, mikor Kató letette a könyvet és elővette a
               kikészített munkát. Két ingről kellett levenni a kézelőt és megfordítva visszavarrni.
               Pali tett-vett, rakosgatott és türelmetlen pillantásain látszott, hogy nagyon várja
               már a bent folyó eszmecsere végét. Az órájára is minduntalan rápillantott. Kezdett
               már topogni a türelmetlenségtől. Pedig ma egy órával kevesebbet kellett adnia, mert a
               Babics-gyerekek betegek voltak. Végre nyílt az ajtó. Kijöttek.</p>
            <p>- Egyszóval abban maradunk, méltóságos asszonyom, hogy én még ma délután felkeresem a
               törvényszéki elnök urat és még ma este beszámolok a méltóságos asszonynak. A
               kaszinóban fogok még vacsoraidő előtt mély tisztelettel jelentkezni. Kezeit csókolom,
               méltóságos asszonyom, a viszontlátásra, alázatos szolgája, uraim, ajánlom
               magamat.</p>
            <p>Loholva sietett kifelé, csupa hév és buzgóság volt megint. A küszöbön nagyot botlott,
               zavarában visszaszólt, hogy „pardon”, de rögtön ráébredvén, hogy itt ez a szó nem
               volt helyénvaló, restelkedve és gyorsan kiigazította magát: „pardon”. Ettől még
               nagyobb zavarba jött és fordítva tette fel a kalapját. Végre eltűnt.</p>
            <p>- Megvártalak, Marianne, - mondta Pali, - mert mondani akarok valamit, aminek talán
               hasznát veheted. Panaszkodtál a szálloda miatt. Közvetlen felettünk, ugyanebben a
               házban van két nagy, tiszta és kedves szoba kiadó. Amíg itt vagy Dombújváron, az
               kitünően megfelelne neked.</p>
            <p>- Nagyszerű, - kapott rajta Marianne, - fürdőszoba van?</p>
            <p>- Fürdőszoba nincs ugyan, de itt van a mienk, azt bármikor használhatod. És rendkívül
               olcsó a két szoba, havonta ha... hetven pengő csak. Ennek a kislánynak a mamája adja
               ki, most rögtön megnézhetnéd, nekem most, sajnos, rohannom kell. Csókolom a
               kezedet.</p>
            <p>Marianne kezet nyújtott. Valami bűvös szaga volt ennek a kéznek és valami
               elmondhatatlan lágy tapintása. Már rég a harmadik utcában járt az óráira induló fiú,
               mikor még mindig érezte azt a szagot, amely a kézcsók alkalmával az orrába szökkent.
               És a kezén ott volt még annak a bársonyos tapintásnak az emléke. De miért haragszik
               úgy Mariannera ez a szamár Kató? Megfoghatatlan.</p>
            <p>A Vasút-utcában most is ott ült a fia mellett Székely néni, mint mindennap. De míg
               máskor csak egykedvű némasággal ellenőrizte az oktatást, most látszott rajta, hogy
               beszédes kedvében van. Nem is állta sokáig azt, ami a begyét furdalta. Kirukkolt
               vele:</p>
            <p>- Mondja csak, Szepezdy, igaz, hogy maguknak rokonuk az a grófné, aki tegnap óta
               Dombújváron van?</p>
            <p>- Igaz, nagyságos asszony.</p>
            <p>És folytatta a fiú kihallgatását az ókori görög történelemből. A kézimunkázó
               Székelyné elhallgatott, de hallgatása olyan volt, mint az ugrásra készülő oroszláné.
               És csakugyan rá is ugrott arra a pillanatra, amikor az instruktor befejezte a
               történelmet és áttért a német nyelvre. Akkor Székelyné megint megszólalt:</p>
            <p>- Mondja, Szepezdy és maga már találkozott a rokonukkal?</p>
            <p>- Igen, nagyságos asszony, ő ma nálunk ebédelt. Mit adtak fel németből? Mikor van
               dolgozatírás?</p>
            <p>Az óra alatt nem eshetett több szó a szenzációs rokonról. De mikor Pali elköszönt,
               Székelyné megint csak rákezdte:</p>
            <p>- Hát aztán milyen az a rokon, meséljen valamit róla.</p>
            <p>- Nagyon szép nő és nagyon kedves. Ne tessék haragudni, de most nekem sietni
               kell.</p>
            <p>- Ugyan, ne rohanjon, nem baj az, ha egy kicsit elkésik.</p>
            <p>- De bizony baj volna, kezeit csókolom. Márkusék megharagudnának. A nagyságos asszony
               is megharagudhatna, ha innen elkésnék. Kezeit csókolom.</p>
            <p>Márkuséknál a komor családfő felnézett az újságból, mikor Szepezdy Pali keresztülment
               a szobáján.</p>
            <p>- Na, maga ma is eljött? Azt hittem, nem fog eljönni.</p>
            <p>- Dehogy nem, igazgató úr, kérem. Miért ne jöttem volna?</p>
            <p>- Hallom, valami előkelő rokonuk érkezett a városba.</p>
            <p>- Érkezett, kérem, de azért a dolgomat én elvégzem. Beszélhetek vele máskor is.</p>
            <p>- Úgy. Hát itt marad a rokonuk huzamosabb ideig?</p>
            <p>- Azt nem tudom, igazgató úr, kérem, az neki valami hagyatéki ügyétől függ.</p>
            <p>Márkus igazgató még akart valamit kérdezni, de meggondolta magát. Sőt, hogy
               méltóságát megőrizze, eddigi kérdéseit is helyre igyekezett hozni.</p>
            <p>- Nem is azért szólítottam meg, öcsém, hanem fontosabb dologban. Hogyan halad a
               tanulás? Az érettségi nagyon közeledik ám.</p>
            <p>- Remélem, hogy nem lesz baj Aladárral. Még arra is van remény, hogy egy kis
               szerencsével nem egyszerű érett lesz, hanem jól érett. Bukni nem igen fog, azt
               hiszem, ezt megigérhetem.</p>
            <p>Zordul bólintott a felvilágosításra Márkus igazgató, ezzel egyszersmind jelezvén,
               hogy a kihallgatásnak vége. Pali ment a belső szobába órát adni. Ott meg
               osztálytársa, Márkus Aladár, tért rá a város szenzációjára:</p>
            <p>- Te Pali, igaz, hogy grófné rokonod van? Milyen? Szép? Hány éves? A fene egyen meg,
               milyen jó dolgod van...</p>
            <p>- Jó dolgom? Miért van nekem jó dolgom? Neked is vannak rokonaid, nemcsak nekem. Na
               gyerünk a leckével.</p>
            <p>Gerőéknél bejött az órára a mama, ami hónapok óta nem történt meg. Ott lábatlankodott
               a gyerekszobában, ahol különben nem igen volt látható, mert ilyenkor minden áldott
               nap bridgezett. Vagy nála voltak vendégek, vagy ő ment el valahová. Most neki voltak
               vendégei.</p>
            <p>- Jöjjön csak egy pillanatra, Szepezdy, kérem.</p>
            <p>Átvitte az előszobába. Odahallatszott a bent üldögélő hölgyek tereferéje. Gerőné,
               mintha valami nagy titkot beszélne meg, rejtelmesen és bizalmasan tért a tárgyra.</p>
            <p>- Nézze csak, itt egy fogadást kell eldönteni. Maguknak, ugyebár, egy rokonuk
               érkezett a városba. Erről beszélt egy barátnőm és vitatkoztunk és fogadtunk. A
               barátnőm azt mondja, hogy a férje is vele érkezett, valami gróf... várjon csak,
               milyen gróf is?</p>
            <p>- Gróf Marcoponte. Nem érkezhetett vele, mert már évekkel ezelőtt elváltak.</p>
            <p>Gerőné úgy kapta el röptében a mondatot, mint fecske a legyet.</p>
            <p>- Elváltak! Szóval a grófné elvált asszony. És gyereke van?</p>
            <p>- Nincs.</p>
            <p>- Nagyszerű. Megnyertem a fogadást. Köszönöm, Szepezdy.</p>
            <p>Futott vissza a barátnőkhöz. A szobából kiszűrődő hangos beszédet izgatott csend
               váltotta fel. Pali ment vissza a gyerekszobába, órát adni.</p>
            <p>Otthon az a hír várta, hogy Marianne már ott lakik a házban. Megnézte a két szobát és
               azonnal kivette. A holmiját már át is hozatta a Kaszinóból, most rendezkedik, Kató
               segít neki.</p>
            <p>- Te nem mégy fel segíteni? Hátha szükség lesz rád.</p>
            <p>- Mennék szívesen, apa, de nagyon sok dolgom van. Te felmégy?</p>
            <p>- Megbeszéltem Marianne nénéddel, hogy vacsora után felnézek. Ha már elkészült a
               rendezkedéssel, fogunk egy kicsit kártyázni kettesben.</p>
            <p>A vacsora alatt Pali elmesélte, milyen érdeklődést kellett egész délután
               kielégítenie. Minden óráján Marianneról faggatták. Nyilván az egész város tele van az
               érdekes és izgató külföldi vendég érkeztével. Az apa mosolygott.</p>
            <p>- Én délután elnéztem a Kaszinóba valami lovagias ügyben. Tízen fogtak el az utcán. A
               Kaszinóban körülvettek és úgy hallgattak, mint valami apostolt. Mindenki csak
               Marianneról beszél. Igy van ez kisvárosban. Adjál még egy darab kenyeret, fiam.</p>
            <p>Vacsora után az őrnagy felment Sólyomékhoz, vagyis Mariannehoz. Pali egyedül maradt
               és kiteregette maga elé könyveit, füzeteit, körzőjét, rajzholmiját. Próbált
               belemerülni a munkába. De kopogtatás zavarta meg. Kató lépett be hozzá.</p>
            <p>- Szervusz. Barna bácsi azt kérdezteti, hogy hogyan mondják franciául a
               gyöngytyúkot.</p>
            <p>- Pintade.</p>
            <p>- És ha ráérsz, nézzél fel. Beszélgetnek.</p>
            <p>- Köszönöm szépen, de nem érek rá.</p>
            <p>Kató szótlanul állt. Nem mozdult. Pali felnézett.</p>
            <p>- No?</p>
            <p>- Semmi, - válaszolt a kislány, - szervusz.</p>
            <p>Sarkon fordult. Magatartásában volt valami szokatlan és ellenséges. De Pali nem
               törődött vele. Nagyon érdekelte a feladat, amellyel foglalkozott. Valahol azt
               olvasta, hogy ha nem sík asztalfelületre, hanem például egy henger görbült felületére
               fektet egy papírlapot s azon körzővel kört rajzol, akkor a papírlapon nem kör
               keletkezik, hanem ellipszis. De vajjon tisztességes ellipszis ez? Feltette magában,
               hogy egy ilyen ellipszist kipróbál. Megfelel-e a kerület minden pontja annak a
               követelménynek, hogy a két fókustól való távolságainak összege állandó? Ezt
               centiméterrel is meg lehet vizsgálni, de az nem tudományos eljárás. Elméleti alapon
               kell utána járni az ilyen dolognak. Lássuk csak: mi történik, mikor a henger
               felületére körzővel kört rajzol valaki?</p>
            <p>Az óra csendesen ketyegte az örökkévalóságba tűnő pillanatokat. Szepezdy Pali ült a
               papiros előtt, szeme csillogott és arckifejezése olyan volt, mint a tigristleső
               vadászé.</p>
           
         </div>
         <div type="chapter">
            <head>VII.</head>
            <p>Az interjú megjelent a helyi lapban. Dalár szerkesztő nem takarékoskodott a hellyel.
               Kerek két óra hosszat beszélgetett Marianne asszonnyal, miután előzetesen
               bejelentette magát és találkozót kért. Ebből a két órából voltaképpen csak egy óra
               telt el magával az interjúval. A másik óra azzal telt el, hogy Dalár szerkesztő, aki
               puha fekete selyemből való költőnyakkendőt, monoklit és balcsuklóján vékony arany
               karperecet hordott, belemelegedett saját irodalmi terveinek vázolgatásába. Főként
               filmtémákat mondott el és aziránt érdeklődött, hogy nincs-e a grófnénak valami
               összeköttetése francia vagy amerikai filmcégekhez. Esetleg filmsztárokhoz, akiknek
               érdeklődését egy szenzációs szerep iránt fel lehetne kelteni. Kitűnt, hogy Marianne
               személyesen ismeri a világhírű Chevaliert, ismeri a Gaumont-gyár egyik igazgatóját,
               ismeri Macvoy urat, a Metro-Goldwyn filmcég egyik díszlettervezőjét és még sokat a
               filmvilág nagyságai közül. Dalár szerkesztő rendkívül izgatott lett, egyik
               mozitémáját a másik után mondta el és mikor Marianne már célozgatni kezdett arra,
               hogy ma délután nagyon el van foglalva, a célzásokat nem volt hajlandó elérteni: csak
               ült a helyén, rágyújtott a nyolcadik cigarettára és belekezdett a nyolcadik
               hangosfilm témájába. Végül is csak úgy ment el, hogy Marianne hirtelen felállt és
               roppant nyájasan így szólt:</p>
            <p>- De ugye, most nem haragszik, ha nem tartóztatom tovább, mert ma délután, mint
               mondtam, igen sok dolgom van még. Hiszen lesz alkalmunk diskurálni máskor is.
               Remélem, hogy azt a szép cikket, amit ír, elküldi nekem.</p>
            <p>- Feltétlenül. Szóval abban maradunk, méltóságos asszonyom, hogy én igyekszem
               valamilyen módon lefordíttatni a dolgaimat franciára és angolra, akkor aztán bátor
               leszek...</p>
            <p>- Hogyne, okvetlen, - mondogatta Marianne tízszer egymásután. Még a küszöbön is
               megismételte, mennyire sajnálja, hogy annyi dolga van éppen ma délután.</p>
            <p>De a cikk megjelent. „Beszélgetés Marcopente grófnéval.” Alcímek: „Magyar falutól a
               Rivieráig. - Az antibesi villa. - A Riviera csodái. - A nábob hagyatéka.” A cikk egy
               egész oldalt foglalt el az ujságból és igen lelkes hangon emlékezett meg a magyar
               gentry-leányról, aki csodás szépségével és bámulatos intelligenciájával a magyar faj
               szupremáciáját és kultúrfölényét hirdeti a legfelsőbb külföldi arisztokrata
               körökben. Szépen is volt írva a cikk, legfeljebb azt lehetett volna hibájául
               felróni, hogy a benne előforduló francia szavak közül egy sem volt helyesen írva, de
               az elvégre sajtóhiba is lehetett, amiről a szerző nem tehet. Ugyanebben a számban a
               napihírek rovata azt a hírt közölte, hogy „Dalár Menyhért, lapunk felelős
               szerkesztője, több filmdarabot írt, amelyek külföldi felvételeiről - a főszerepekben
               a legnagyobb sztárokkal - most folynak a tárgyalások s ezeknek végleges lezárása
               végett lapunk felelős szerkesztője valószínűleg hosszabb külföldi utazást fog tenni.
               Jellemző hazai filmgyártásunkra, hogy a magyar tehetségek csak külföldön találhatják
               meg az érvényesülés útját, mert nincs erős kéz, amely a magyar filmgyártás
               dzsungeljében egyetlen tollvonással rendet teremtene.” Végül még egy közlemény
               származott Dalár szerkesztőnek Marianne lakásán tett látogatásából, legalább is
               sejteni lehetett, hogy az „- alárm -” álnévvel aláírt és „Első találkozás” című lírai
               költemény irodalomtörténeti oka itt keresendő. A költemény két sora így hangzott: „Te
               élvezed a Riviera balzsamát, - én álmaimat kisvárosban alszom át.” S az utolsó két
               sor ez volt: „Mi vagy te? Csók vagy, megvalósult költemény, - s a soha el nem csókolt
               csókok hőse én.”</p>
            <p>Marianne volt a város csodája. Néhány napja volt még csak Dombújváron, de már
               mindenki tudott róla valami saját élményt. Az egyik húszpengőst váltott neki, mert a
               trafikos nem tudott visszaadni s ezt a grófné utánozhatatlan előkelőségű
               fejmozdulattal köszönte meg. A másik útbaigazítással szolgált neki, megmagyarázván,
               hogy merre van a Márvány-utca. A harmadik a Széchenyi-ligetben találkozott vele, a
               negyedik a törvényszéki épületben látta kijönni a Jákó bíró szobájából. Minden házban
               csak róla volt szó, minden zsúron ő volt a főtéma. Az asszonyok többnyire
               lelkesedtek érte, a férfiak azonban tartózkodóan bólingattak, hogy méltóságukat
               megőrizzék egyrészt s hitveseikben oktalan féltékenységet ne keltsenek másrészt.
               Marianne hamar megtanulta a könnyen megtanulhatót: a város időbeosztását, a tizenkét
               órai járkálást a Fő-utcán a szeszfőzdétől az alapítványi házig és az este félhétórai
               korzót ugyanott. Itt mindig részt is vett Marianne, de azt csinálta, hogy csak
               egyetlenegyszer ment végig az utcán, nem nézett sem jobbra, sem balra, csak
               kísérőjével vagy kísérőivel beszélgetett, aztán azt indítványozta, hogy forduljanak
               be az Irgalmas-utcába, ott nincsenek olyan sokan. Ebből már három nap mulva az a
               bámulatos és forradalmi dolog fejlődött ki, hogy a dombújvári korzó a Fő-utcáról
               áthelyeződött az Irgalmas-utcába.</p>
            <p>- Miért nem sétálunk inkább a Fő-utcán? - kérdezte Eberle báró, aki nem vette volna
               rossz néven, ha mennél többen látják pompázni a szép grófné társaságában.</p>
            <p>- Mert nem szeretem a feltűnést, - felelte Marianne, - a legszívesebben otthon ülnék,
               mert idegesít, ha bámulnak. De viszont szabad levegő nélkül nem tudok élni.</p>
            <p>Ott sétált tehát a teljesen néptelenné lett Fő-utca helyett a váratlanul forgalmassá,
               sőt zsúfolttá változott Irgalmas-utcán. Csincsilla-bundáját az utca másik végéről meg
               lehetett ismerni. A diákgyerekek kettes, hármas kis rajokban rótták az aszfaltot
               körülötte, úgy intézve a dolgot, hogy mennél többször jöhessenek szemközt vele. A
               korzózó kislányok úgy megbámulták félrecsapott, fantasztikus sapkáit, fátylait,
               kesztyűjét, különös cipőjét, hogy a szemük is káprázott belé, aztán babonás
               tisztelettel súgták egymásnak:</p>
            <p>- Párizsi!...</p>
            <p>A joghallgatók olyan gondosan öltözködtek, mint még soha. Akadtak, akik
               nyelvgyakorlás ürügye alatt franciául társalogtak egymással, hogy mikor a rivierai
               grófné mellett elhaladnak, azt nagyvilági voltukkal elkápráztassák. Az egész korzó a
               Marianne korzója volt, érte sétált, miatta jött szemközt és miatta fordult vissza a
               sarokról.</p>
            <p>De ez a nyilvánvaló hódolat nem az volt, amit kívánt.</p>
            <p>- Te Barna, - mondta rokonának, mikor együtt ültek a vacsora után a Sólyom-féle
               lakásban - adok neked papirost, ceruzát, most segíteni fogsz nekem felírni a házakat.
               Vizitelnem kell.</p>
            <p>- Milyen házakat?</p>
            <p>- Mondom: ahol vizitelnem kell. Jakobovics azt mondja, hogy könnyen eltarthat két
               hónapig is, amíg érdekeim veszélyeztetése nélkül elutazhatom. Nem ülhetek addig a
               suton, le fogok vizitelni, ahol kell és magam is rendezek egy pár teát, csak úgy
               délután, mert másra ez a lakás nem alkalmas.</p>
            <p>Szepezdy Barna először elcsodálkozott, de aztán rögtön elkezdett csodálkozni azon,
               hogy csodálkozik. Hiszen nem volt abban semmi különös, hogy Marianne vizitelni akar.
               Sőt, egészen természetes: ha egy úrihölgy két hónapig tartózkodik egy városban,
               érthető, hogy keresi az érintkezést a maga társadalmi köreivel.</p>
            <p>- Melyik az első ház Dombújváron? - kérdezte, készen a nagy feladatra.</p>
            <p>- Természetesen a főispánék. Báró Balassa Viktor, a felesége bécsi nő, született báró
               Daimler-leány. Elég keveset vannak Dombújváron, a hétnek csak három napját szokták
               itt tölteni, különben inkább Pesten élnek. Jó Mercedes-kocsijuk van, sűrűn
               jönnek-mennek. Társaséletet csak annyiban élnek, amennyiben a férfi állása
               megkívánja. De ha gondolod...</p>
            <p>- Hogyne gondolnám, feltétlen gondolom. Meg fogom őket látogatni. Gyerünk tovább.</p>
            <p>- Az alispán, Szőnyey Pista, elég élénk házat visz. A felesége Gyalokay-lány, ő a
               Mansz itteni elnöknője. Ja persze, mit tudod te, mi az a Mansz. Majd elmagyarázom,
               most csak vegyük sorra a neveket. A polgármester nőtlen. A huszárezredesék. A
               törvényszéki elnökék.</p>
            <p>Szepezdy egymásután rótta a neveket a papírra. S a nevek veszedelmesen
               szaporodtak.</p>
            <p>- Nem lesz sok?</p>
            <p>- Dehogy lesz sok. Csak az a fontos, hogy egy bizonyos színvonalon alul ne menjünk.
               Mondjad tovább.</p>
            <p>Hosszú tanácskozás után megállapodtak tizenhét házban. Az őrnagy ezt sokallotta, de
               Marianne nem. Nem olyan nagy dolog az: három nap alatt könnyedén le lehet morzsolni
               tizenhét vizitet, csak takszit kell bérelni hozzá. Mondjuk, négy nap alatt, ez már
               egyenesen kényelmes. És nem sokat teketóriázott gróf Marcoponte Marióné született
               Szentmiklóssy Marianne: már két nap mulva nekivágott a feladatnak. Már másnap délután
               úgy szaladt szét a hír Dombújváron, mint a megafón hangja: a grófné vizitel. Délben
               járt a főispánéknál, tíz percig maradt, két pengő borravalót adott a huszárnak.
               Rögtön átment Szőnyeyékhez is, ott is pontosan tíz percig maradt. A törvényszéki
               elnöknél is járt, de azt nem találta otthon, csak a feleségét. És így tovább. A
               dologból nagy izgalom származott: vajjon hová fog elmenni és hová nem? Számos háznál
               azonnal elkezdett arról gondolkozni a háziasszony, hogy ideje volna megcsinálni a
               nagytakarítást, csakhogy mi lesz, ha esetleg éppen aznap...</p>
            <p>Míg a felnőtt világot ez a nagy esemény tartotta izgalomban, az ifjúság is izgult a
               maga eseményétől. Nyitották az uszodát.</p>
            <p>Más városban az uszodanyitásra csak nyáron kerül a sor. De Dombújvár e tekintetben
               különösképpen szerencsés város: mint tudjuk, természetes melegforrása van. Ott van
               a nagy uszoda a gimnázium tőszomszédságában, telente valóságos bárányfelhőket ad a
               talajból felfakadó melegvíz gőze, még a hídon túl is, ahol az uszoda-medencéből
               kifolyó víz már ráért volna kihülni. Gyógyító ereje is van a víznek; nincs egy
               esztendeje, hogy az alispán orvos-fia híres vegyészeket kért meg a dombújvári
               Pázmány-forrás vegyvizsgálatára, s azok a napnál fényesebben kimutatták, hogy a víz
               radio-aktív. Nagy cikkeket közölt akkor a helyi lap, követelvén a városi tanácstól,
               hogy szerezzen több százezer dollár külföldi kölcsönt és ezt beruházásokra fordítván,
               csináljon Dombújvárból egy második Karlsbadot. Általában szokásmondás gyanánt járta a
               városban: „Bezzeg, ha ez a víz Cseh-Szlovákiában volna!”</p>
            <p>Elég az hozzá, hogy a víz természetes hőfoka miatt az uszodát már tavasszal rendesen
               megnyitották, az idén pedig olyan korán köszöntött be a rendkívül enyhe idő, hogy a
               megnyitás a megszokott határidőt is jóval megelőzte. Egy vasárnap reggel hat órakor
               megnyíltak a nagy faépület pénztárai: a férfi oldalon is, a női oldalon is. Mindakét
               pénztárnál már félhat tájban kezdett megjelenni a fiatalság s mikor a hatórai
               harangütésre pontosan felszaladtak a pénztárablakok, kacagó, kiabáló, sikoltozó
               tolongás kezdődött. Az ifjúság mint a sisera-had lökdöste egymást. A koránkelő
               öregurak az egyik oldalon, a hölgyek a másik oldalon képtelenek voltak koruk
               tekintélyével a pénztárablakhoz jutni.</p>
            <p>A férfioldalon Székács és Szepezdy Pali azonnal rendet csináltak. Cserkészruháját
               hordta mindakettő. Mint nyolcadikosoknak, megvolt a kellő cserkészrangjuk ahhoz, hogy
               a pénztári tolongást fegyelmezzék. Ment a dolog, mint a karikacsapás. Fél hétkor Pali
               már fent állott a nagy trambulin tetején és onnan nézett le a zöld víztükörre.
               Ugyanolyan volt, mint mikor tavaly ősszel az utolsó uszodai napon elbúcsúzott tőle.
               Akkor az elején tartott a nyolcadik osztálynak, most már a vége felé: nemsokára itt
               vannak az osztályvizsgák. Aztán az érettségi. Aztán a nagy vakáció elmultával az
               élet, a műegyetem, a pálya... ó, csak már ott lehetne tartani.</p>
            <p>- Szepezdy! Éljen Szepezdy!</p>
            <p>Az apróbb gimnazisták lármáztak odalenn a vízben, sportrajongásuk minden
               szenvedélyével. Szepezdy Pali volt a gimnázium egyik legjobb úszója. Csak az egyik.
               Mert egy erős versenytárs vetélkedett vele az ugyancsak nyolcadikba járó Diviaczky
               Oszkár személyében. Végrehajtó fia volt ez a Diviaczky, minden más sportban
               gyengébb, de úszásban elsőrangú. Nyolc esztendeje vetélkedtek egymással és nem birtak
               egymással. Egyik ifjúsági versenyen Szepezdy lett az első, a másikon Diviaczky. Nem
               egyszer megtörtént, hogy felezték a díjat, mert olyan pontos holtversenyben értek az
               uszoda falához, hogy a legpontosabb stoppolás sem tudott köztük különbséget tenni. De
               az ifjúság kedvence nyilvánvalóan Szepezdy Pali volt, az all-round atléta, a tiszta
               jeles, a cserkészvezér. Most ott lubickoltak a kis harmadikosok, negyedikesek a
               trambulin tövében és lázasan éljenezték a műugrót. Pali még nem volt a vízben, valami
               szép gusztusos ugrással akarta megkezdeni a szezónt.</p>
            <p>- Jól van, kicsik, - kiáltott le hozzájuk, - mit ugorjak nektek?</p>
            <p>Százfélét kiabáltak fel a fiúk, mindegyik mást akart a híres Szepezdy-ugrások közül.
               Pali elhatározta, hogy fecskefejest fog ugrani. Gondosan megkereste talpának és
               lábujjainak a trambulin élén a támaszt, aztán mértéket vett a távolságról, megmérte
               magában a lendületet, behajtott térddel meglóbálta két karját és végül eldobta
               magát.</p>
            <p>Különös érzés: repülni a levegőben. Ezt az érzést csak utána kóstolgatja az ember,
               mikor visszaemlékszik rá. Repülés közben nem igen van ideje rendbeszedni akár
               érzéseit, akár gondolatait. Talán gondolatait még inkább, mint érzéseit. A nagy
               benyomás, több minden érzésnél és gondolatnál, mindenesetre az a pillanat, mikor a
               vízbe zuhan az ember, mikor a víztükör síkját saját testével keresztülhasítja, mikor
               a víz testét saját testével megmártja, mikor karjának művészi tartásával és
               billentésével, ugyanakkor törzsének fiatal görbületével és két lába ügyes
               segítségével hirtelen a víz színén terem, mintha csak zárójelet mártott volna vízbe
               valaki. Ezért hívják ezt fecskefejesnek: a karcsú, hajlékony test alig, hogy megmerül
               a vízben, már ki is bukkant belőle, szinte azt lehetne hinni, hogy nem is ért rá
               megnedvesedni.</p>
            <p>Taps az első hang, amit a vízből kiszökkenő koponya fülei hallanak.</p>
            <p>- Éljen Szepezdy!</p>
            <p>A két tenyér hátrasímítja a szembecsapzott hajat, a lábak gyakorlottan rúgják a
               tempót s a nagy ugrást önmagával tetszelgő bravúr követi: mély lélegzettel teleszívni
               mindakét felét a fiatal mellkasnak, hanyattfeküdni a vízen és megkeresni azt a
               testhelyzetet, amelyben a mellbe szívott levegő a víz színén tartja az egész testet
               egyetlen mozdulat nélkül. A két kar kinyúlik oldalt, a lábak tétlenül lógnak a
               vízben, a mellkas keményen és gőgösen úszik a víztükör felett s az arc behúnyott
               szemekkel issza a reggeli napsütést. Az egésznek ez a címe: mégis csak szép az élet.
               „Königin, das Leben ist doch so schön”. Don Carlos, Posa márki, írta Schiller
               Frigyes, született ezerhétszázötvenkilenc november tizedikén Marbachban. Bárcsak ezt
               kérdezné érettségin a kormánybiztos. Különben kérdezhet akármit. Vargha Damján tanár
               úr szokta mondani: „Aki tanul, tud is az”.</p>
            <p>Nincs édesebb dolog, mint így merengeni mozdulatlanul a dombújvári csodaforrás
               melegvizében. Ameddig csak lehet. Mert aztán mély sóhajjal ki kell ereszteni a
               mellkasból azt a levegőt. A test süllyedni kezd. A boldog úszó ekkor az ég felé kapja
               két karját, ettől a mozdulattól hirtelen süllyedni kezd, mint az ólom, kivált azért,
               mert a gyakorlott lábtempó felszökkenti a testet a víz fölé s ebből az következik,
               hogy a testsúly megnő, hiszen a víz fölé emelkedő termetrészre nem vonatkozik az
               Archimedes tétele, született Krisztus előtt kétszáznyolcvanhét körül Szicilia
               szigetén. A rúgástól víz fölé emelkedett test függőlegesen indul lefelé. A szem
               kinyílik, ha eddig csukva volt is, és ha eddig szemhéjjain érezte az uszoda tükre
               fölé boruló ecetfák ifjan rügyező ágainak árnyékát a tavaszi napfény boldogságában. A
               szem kinyílik és sok-sok esztendei gyakorlatával szétnéz az akváriumszerű világban,
               ahol a körvonalak határozatlanul elmosódnak, de azért meg lehet látni mindent. A nem
               messze úszó testek valami fehéres ragyogást kapnak, a víz maga sűrű zöld levegőnek
               látszik, a fenék optikai eltolódásokkal mókázó különös talajt mutat. Bámulatos
               einsteini lét ez a víz alatti, a nehézkedési erő nincs sehol, a test új elemben él,
               mintha pár másodpercre hallá vált volna az ember: minden mozdulat, akár a karok, akár
               a lábak egyikének mozdulata, korlátlanul szabályozza a helyváltozást. Jobbra, balra,
               felfelé, lefelé: ez egyformán könnyű a vízalatti úszónak, akár csak a levegőben úszó
               madárnak. Az ifjú test önmaga miatt való örömében zabolátlanul fordul meg saját
               tengelye körül, egyszer hosszant, aztán fejjel előre. Az irányok megszüntek. Akkor
               aztán kinyúlik a víz alatt az egész fiú és azzal a hirtelen lélegzettel, amelyet a
               fej lemerülése előtt ösztönösen kapott még magába, elkezd gazdálkodni: elég lesz
               vízalatti úszásra a medence túlsó faláig. Nyugodt, egyenletes tempóban nyúlik el a
               fenék fölött a tizennyolcéves test, biztos és erőteljes haladásban nyomul a pontosan
               vett irány vonalán. A víz alatt nyitott szem figyeli, mikor homályosodik a víztömeg
               világos-zöld színe a nyálkás uszodafal feketéllő homályává. Még két erős tempó, és az
               egyik kar elérte a falat, a másik az otthonos tájékozódás biztonságával felnyúl,
               tévedhetetlenül megragadja a fal mentén végighúzódó léc-kapaszkodót, a fej egy
               pillanat alatt kint van a vízből és kint van utána a törzs is, a lábak már
               megtalálták a lépcsőfok kövét. A következő pillanatban Szepezdy Pál kiszökkent a
               medence partjára, az idén először nedvesen az uszoda áldott és imádott vizétől.
               Néhány másodperccel előbb még fent állott a nagy trambulinon, amelyre most
               visszanéz.</p>
            <p>- Éljen Szepezdy! Éljen!</p>
            <p>- Jól van, ne ordítsatok. Ma még játszhattok, amit akartok, holnap reggel pont negyed
               hétkor póló-tréning, hirdessétek ki az összes osztályokban.</p>
            <p>A nap édesen süt. Az úszómester éppen úgy lohol már a pohár sörrel, mint tavaly
               ősszel. Doktor Dévényi ügyvédnek hozza a pohár sört, aki arról nevezetes, hogy eljön
               az uszodába, levetkőzik, üldögél az ecetfák alatt, nem megy be a vízbe, aztán
               felöltözik és üdült frisseségben távozik, hogy dolga után lásson.</p>
            <p>- Szervusz, Pali.</p>
            <p>Márkus Aladár volt, az osztálytárs. Gyenge úszó, kitűnő viziverekedő. A pólóban
               nagyon hasznavehető, de megbízhatatlan. Mindíg máson jár az esze. A tanítványok
               egyike, óra minden délután hattól-hétig.</p>
            <p>- Szervusz, Aladár. Mi újság?</p>
            <p>Márkus Aladár izgalmas és titokzatos. Kisebb diákok állanak a közelben, azok előtt
               nem akar beszélni. Karonfogja Palit és a kabinok sarkába viszi. Ott nincs senki. De
               már loholva jön Székács Bandi. Útközben megáll egy pillanatra és féllábán táncol,
               félretartott fejjel, hogy füléből kiigazítsa a behatolt vizet. Márkus megvárja, míg
               odaér.</p>
            <p>- Hallgassatok ide. Óriási szenzáció. Felmásztam a szélső ecetfára. Tavaly onnan alig
               lehetett átlátni a női osztályra. De tavaly óta átalakították a női bejáratot és
               ezáltal a mi régi águnkról majdnem az egész női medencét át lehet tekinteni. Ha nem
               hiszitek, gyertek fel. Nem magamtól jöttem rá, két másodikos figyelmeztetett.</p>
            <p>Pali felvetette a fejét. A másodikosok átlesnek a nőkhöz?</p>
            <p>- Hadd látom azt az ágat.</p>
            <p>Odamentek a szélső ecetfához. Átkapta a fa szürkés-barna törzsét. Nedves talpai jól
               fogták a törzs oldalát. Egy-kettőre fent volt a nagy ágnál. Onnan áttekintett.
               Márkusnak igaza volt. Jól át lehetett látni a női osztály víztükrére. Népes volt az
               is, a medence tükrének partján trikós kislányok álldogáltak, két hölgy a parton ült
               és lábát lógatta a vízbe, egy rendkívül kövér néni most haladt le óvatos lassúsággal
               a vízbe vezető lépcsőn.</p>
            <p>- Semmi különös, - szólt le Pali a fa alatt várakozó Székácsnak.</p>
            <p>Még egyszer visszanézett a fürdőző, trikós, de inkább régi módi úszóruhás
               hölgyközönségre odaát. Arcára kiült a megvetés, amelyet a fiatal fiúk erótikus
               fantáziája felett érzett. Igazán nevetséges: mit láthatnak itt a kisebbek? Semmi
               olyat, amit ne látnának a napilapok vasárnapi képes mellékletein. Azok tele vannak
               szépségversenyes, trikóba öltöztetett amerikai filmsztárokkal. És a trikó is mit
               jelent végeredményben? Az emberi test, akár férfié, akár nőé, logikusan és arányosan
               megalkotott valami, nincs azon semmi vihogni, vagy szégyenkezni való. Ez a Márkus is
               folyton fontoskodik. Hát ahol strandfürdő van és együtt fürödnek?</p>
            <p>Éppen le akart szállni az ágról. Még utoljára visszanézett a felfedezett leshelyről a
               nőkre. És leszálló mozdulata hirtelen megmerevedett. A női uszoda partjának egy
               erősen napsütött részén meglátta fürdőruhában Mariannet. Kétségkivül ő volt. Egészen
               különös és mindenki másétól eltérő fürdőruhát hordott. Ott állt a napsütésben, arcát
               a nap felé tartotta és behúnyta a szemét. Két karját hátratette és összekulcsolta a
               nyaka körül. Mellén megfeszült a trikó.</p>
            <p>Pali egy pillanat alatt lent volt a fáról. Arcán ijesztő sápadtság tünt fel.</p>
            <p>- Mi bajod? - kérdezték egyszerre Márkus és Székács.</p>
            <p>Ő nem felelt. Sietett az úszómesterhez. Elmondta neki, hogy az ecetfáról át lehet
               látni a női osztályra. Azt az ágat a kisebb diákok miatt le kell fűrészelni. Az
               úszómester bölcs arccal hallgatta és bólintott. Ment fűrészt keresni.</p>
           
         </div>
         <div type="chapter">
            <head>VIII.</head>
            <p>Egyik nagy budapesti napilap szerkesztői üzenetei között a következő pár sor tűnt
               fel: „Több dombújvári előfizetőnek. A látogatást nyolc napon belül kell visszaadni. A
               társadalmi szokás a déli órákat írja elő. Öltözködés dolgában a háború óta nincs
               szigorú előírás, utcai ruhában is lehet menni.” Az a hirlapíró, aki az illető
               napilapnál a szerkesztői üzenetek rovatát vezette, nem tudta elképzelni, miért
               izgatja annyira ez a kérdés egyszerre éppen a dombújvári előfizetőket.</p>
            <p>Marcoponte grófné egyremásra kapta a látogatásokat. Miután levizitelt mindenütt, ahol
               akart, a déli órákban otthon tartózkodott. Várta a vendégeket. És azok jöttek is. Nem
               múlt el nap, hogy valaki ne tisztelgett volna a Rózsa-utcai Sólyom-lakás
               grófné-rezidenciává magasztosult falai között. Marianne ürmössel, konyakkal és
               barackpálinkával kínálta vendégeit, továbbá apró, étvágygerjesztő kis süteményekkel.
               Ezeket a fővárosból akarta először hozatni, de aztán lemondott a tervről. Inkább
               megcsináltatta Sólyomnéval. Kiderült, hogy Sólyomné valóságos lángelme, mihelyt
               konyhai problémákról van szó. A süteménykék nagy sikert arattak. És ezekkel a
               süteménykékkel is nőttön-nőtt a grófné-témák dombújvári tömege. Mert másról nem volt
               szó Dombújváron, mint a szenzációs külföldi asszonyról.</p>
            <p>A látogatások különböző epizódokkal jártak. Bodajky dohánygyári igazgató például
               nemcsak feleségével jött a látogatást visszaadni, hanem két felnőtt leányát is
               magával hozta, mert a lányok három napig sírtak, hogy ezt apjuknál elérjék. Kibédy
               vármegyei főjegyző feleségének látogatása alkalmával eleredt az orra vére. De a
               legnagyobb esemény az volt, hogy Gasparovics árvaszéki elnök felesége és Brandt
               főügyész felesége, akik köztudomás szerint öt esztendeje nembeszélő viszonyban
               voltak egymással, ott találkoztak Marianne grófné lakásán. A nembeszélő viszonyt ott
               is fenntartották és mivel mindegyik azt szerette volna, ha a másik elmegy s ő egyedül
               maradhat a grófnét informálni, egyik sem ment el. Ki akarták bőjtölni egymást és ott
               ültek háromnegyed tizenkettőtől fél kettőig. Csak a két férj erőteljes fellépése
               folytán távoztak, még pedig egyszerre. A kapuban a két férfi kezet fogott, - ők nem
               voltak haragban, - a két asszony azonban magasra tartott fejjel forditott egymásnak
               hátat. És elindultak két különböző irányban, hogy ne kelljen együtt menniök, pedig
               mindkét házaspárnak a Kertész-utca felé vitt volna az útja.</p>
            <p>Marianne úgy készült fel ezekre a látogatásokra, hogy a vidéki asszonyok
               félszegségein halálra fogja magát kacagni. Persze csak úgy befelé, magában. Mondta is
               az őrnagynak:</p>
            <p>- Tulajdonképpen naplót kellene vezetnem azokról a remek dolgokról, amiket ezek a
               mamuskák mondani fognak nekem. Hetekig mesélhetem majd odalent a társaságomnak a
               jobbnál-jobb epizódokat.</p>
            <p>Szepezdy Barna ránézett szép rokonára. Homlokán könnyed felhő szaladt keresztül.</p>
            <p>- Attól tartok, hogy csalatkozni fogsz reményeidben. Ezek az asszonyok nem elég
               mulatságosak arra, hogy kinevesd őket. Van figura közöttük, aki nevetséges, hogyne
               volna. Párizsban is van. De az átlaguk nagyon jó. Kedvesek, jómodorúak,
               intelligensek. Van közöttük nem egy, aki sokat olvas. Sokan elsőrangú zeneértők. Elég
               fejlett kulturális élet folyik a mi kis városunkban. És a fajta kitűnő. Nekem a
               mániám, hogy az a fajta, amelyből mi ketten is származunk, a világ első fajtája. Nem
               helyes nevetnünk rajta.</p>
            <p>Marianne azonnal helyesbítette a megjegyzést. Érezte, hogy hibát követett el.</p>
            <p>- Félreértettél. Én nem a dombújvári asszonyokon akarok mulatni, hanem általában az
               asszonyokon. Ti férfiak azt nem is tudjátok, hogy a nők milyen nevetségesek. Várjál
               csak, majd mesélek én neked apró részleteket a vizit-hadjáratról. Majd meglátod,
               miket vesz észre egy asszony szeme a többi asszonyról.</p>
            <p>Igazuk lett mindkettőjüknek. Vagy egyiküknek sem. Volt a vizitelők között, aki
               csakugyan nevetségesen viselkedett, mindenáronkodott a grófné tegezésében, minden
               mondatába francia szavakat kevert és azokat rosszul ejtette ki. De viszont voltak
               szelíd, szerény úriasszonyok, akik nem akartak önmaguknál többeknek látszani,
               nyájasan és finoman eleget tettek az udvariassági aktusnak és mikor Marianne előkelő
               könnyedséggel vetette oda, hogy egyszer talán antibesi villájában is örvendhet majd
               ennek a látogatásnak, mosolyogva felelték, hogy ez a mai viszonyok között aligha fog
               egyhamar bekövetkezni.</p>
            <p>- Régente minden nyáron elutaztunk valahova, manapság bizony örülünk, ha a gyerekek
               nyaralását meg tudjuk valahogyan oldani. Te persze ezt nem igen érted, mert fogalmad
               sincsen, milyen világban élünk mi szegény itthonmaradottak.</p>
            <p>Marianne csakugyan nem sokat értett a dombújvári életből. Vendégeivel nem igen volt
               közös témája, csak a Riviera, amelyről csak ő beszélt, s azok tágranyílt szemmel
               hallgatták, már nem is rezignáltan, mintha Tündérországról hallgatnának nagyoknak
               való meséket, ahova józan ésszel úgysem vágyik senki. De őt magát az egész dolog nem
               mulattatta túlságosan. Sőt alapjában véve untatták azok, akik eljöttek. Azok
               izgatták, akik nem jöttek el, vagy nem úgy, ahogy kellett volna.</p>
            <p>Geszterédy huszárezredes és neje úgy oldották meg a kérdést, hogy névjegyet dobtak.
               Marianne látogatása után egy héttel megjelent a Rózsa-utcában Suták közhuszár,
               Geszterédy legénye és miután bekopogtatott özvegy Sólyomné konyháján, előszedett a
               zubbonyából egy keszkenőt, abból pedig egy behajtott sarkú névjegyet. Keszkenőbe
               takargatta, hogy el ne fenje.</p>
            <p>- A méltóságos grófnénak tessék odaadni, - mondta, azzal már ment is.</p>
            <p>Kató átvette a névjegyet és mindjárt be is vitte Mariannenak. Odabenn társaság ült.
               Özvegy Fógelné, a Katolikus Nőegylet elnöknője vizitelt éppen és ugyancsak most
               viszonozta a látogatást dr. Specht Lucián, az Ügyvédi Kamara elnöke,
               feleségestől.</p>
            <p>- Mi az? - kérdezte Marianne kissé nyersen, mert mások belépését várta, nem a Katóét
               és csalódott.</p>
            <p>- Névjegyet hoztak. Egy tisztiszolga hozta.</p>
            <p>A grófné csak úgy rápillantott a névjegyre, aztán hanyagul a kis asztalra dobta.</p>
            <p>- Jól van. Várjon csak, kérem. Itt van ez a pengő, adja oda annak, aki hozta.</p>
            <p>Egy pengőt nyújtott Kató felé, de nem nézett rá. Vendégeihez fordult, hogy folytassa
               a társalgást. Kató azonban nem mozdult.</p>
            <p>- Mi az? - szólt a grófné kelletlenül visszanézve, - miért nem veszi át a pénzt?</p>
            <p>- A tisztiszolga már elment.</p>
            <p>- Jaj, drágám, - szólt Marianne türelmetlenül, - hát akkor majd elszámolunk, most
               vendégeim vannak.</p>
            <p>A pengő ott volt Kató kezében. Ő maga kimondhatatlan zavarban, fülig pirosan állt
               ott. Végre megemberelte magát és kisomfordált. Bumfordi módon és ügyetlenül. Kint a
               konyhán azonnal sírva fakadt.</p>
            <p>- Mi lelt? - szólt rá az anyja.</p>
            <p>- Úgy beszél velem, mint egy cseléddel. Idegenek előtt.</p>
            <p>Sólyomné egy pillanatig hallgatott. Az ő szemét is szinte elfutotta a könny. De erőt
               vett magán és nyersen szólt rá Katóra:</p>
            <p>- Ne bőgj. Nem vagy hercegkisasszony. Vágd zsebre, ha rá vagyunk szorulva.</p>
            <p>Dühösen belekavart a fakanállal egy rotyogó fazékba, aztán hozzátette:</p>
            <p>- Dejszen tudom én, hol szorítja a cipő. Ma van az utolsó nap, hogy a főispánék, meg
               az alispánék visszaadják a vizitet. És nem jönnek. Már egy óra mindjárt. Na ne itasd
               itt az egereket, ugorj le a földszintre és kérjél egy kis szegfűszeget Ásónétól, a
               mienk elfogyott.</p>
            <p>Kató megtörölte a szemét és lement a földszintre. Ahogy leért a lépcső aljára, abban
               a pillanatban nyilt a kapu és a kapualjban megjelent egy férfialak. Kató rögtön
               megismerte szokatlan magasságáról és nagy szakálláról. Szőnyey István volt, az
               alispán. Megállt a kapu alatt és tájékozatlanul, habozva körülnézett.</p>
            <p>- A grófnét tetszik keresni? - szólalt meg Kató.</p>
            <p>- Nem, én Szepezdy őrnagy urat keresem.</p>
            <p>- Akkor erre tessék.</p>
            <p>- Maga a házhoz tartozik, kislány?</p>
            <p>- Majdnem... féligmeddig, - felelt Kató, s már nevetett, miközben ajtót nyitott, -
               tessék csak besétálni, Barna bácsi már itthon lesz, vagy ha nem, akkor rögtön
               jön.</p>
            <p>Csakugyan: még hellyel sem kínálhatta meg az alispánt, már jött Szepezdy Barna. Igen
               nagyot nézett, mikor az alispánt látta állni a lakásán.</p>
            <p>- Szervusz, Pista, hát téged mi szél fújt ide? Parancsolj helyet foglalni. Kató,
               adjál csak cigarettát gyorsan, az enyém éppen elfogyott.</p>
            <p>Az alispán leült. Szepezdy kíváncsian nézett rá. Az alispán még sohasem járt nála. Ő
               már többször volt az alispánéknál, mert nagyobb estélyekre gyakran meghívták, s a
               férfi is, az asszony is mindig kitüntetően figyelmesek voltak hozzá. Nem értette ezt
               a látogatást.</p>
            <p>- Erre jártam, - szólt Szőnyey, - gondoltam, beugrom hozzád, megnézem, mit
               csinálsz.</p>
            <p>Rágyújtott. Most már aztán még érthetetlenebb volt a látogatása. Pedig ok nélkül nem
               jöhetett ide, mert híres taktikus ember volt megyeszerte. Ha valami megfoghatatlan
               dolgot csinált a megyeházán, néha egy félesztendő mulva sült csak ki, hogy miért
               csinálta. A dombújvári szociáldemokrata pártvezetőség úgy rettegett az eszétől, mint
               a tűztől. Most itt ült a híres agyafúrt Szőnyey István, cigarettázott és elkezdett
               diskurálni, mintha a világ legtermészetesebb dolga lett volna, hogy a vármegyeháza
               helyett a Szepezdy őrnagy lakásán cigarettázik.</p>
            <p>- Eljöttem az apácák kertje mellett, - mondta, - virágzanak a fák. Szép a tavasz.</p>
            <p>- Szép az a kert is, - mondta Szepezdy, csak hogy mondjon valamit.</p>
            <p>- Az igen. Nagy szamárságot csinált a polgármester, mikor nem vette meg. A püspök
               odaadta volna három krajcárért. Most bezzeg fogják a fejüket, hogy hová tegyék a
               leventéket. Pedig mondtam neki: Géza, ne szalaszd el, hallgass rám. De hát ez konok
               ember, sose hallgat az okos szóra. Különben hogy vagy?</p>
            <p>- Köszönöm, öregem, megvagyok. Öregesen, rangosan. Hát a méltóságos asszony?</p>
            <p>- Migrénje van, barátom. Mondtam neki, dőljön le, ne menjen sehova. Hát az a jó úszó
               fiad? Persze, még iskolában van. Gratulálok ahhoz a gyerekhez, néha látom az
               uszodában. De olyan átkozott sok dolgom van, hogy ritkán jutok el.</p>
            <p>Éppen most toppant be, akiről beszéltek: Szepezdy Pali. Meglepődve látta ő is az
               alispánt ott ülni a lakásban.</p>
            <p>- Kezedet csókolom, apa. Alázatos szolgája, méltóságos uram.</p>
            <p>- Szervusz, fiú. Éppen dicsértelek apádnak. Hát mi lesz az úszóversennyel az
               idén?</p>
            <p>Még beszélgettek vagy öt percig, teljesen közömbös dolgokról. Akkor az alispán az
               órájára pillantott.</p>
            <p>- Tenger a dolgom. Szaladok is. Szervusz, pajtás. Szervusz, öcskös, hát csak igyekezz
               a tudományokkal, teljék benned öröme apádnak. És váljék belőled is olyan derék ember,
               mint ő. Szervusztok, Szepezdyek.</p>
            <p>A két Szepezdy kikísérte az alispánt. Az már rég elhaladt, és az apa még mindig
               értelmetlenül csodálkozott.</p>
            <p>- Hiába kérdezel, fiam, ha agyonütnek, sem tudom megmondani, mit akart nálunk. Mikor
               hazajöttem, itt találtam Katóval. Az vezette be.</p>
            <p>Kató már rég nem volt sehol, nem adhatott részletesebb felvilágosítást. Még az
               alispán ittléte alatt került-fordult, kiosont. Apa és fia leültek ebédelni. Az
               alispán látogatása egyelőre megoldatlan rejtelem maradt. Ebéd után az őrnagy
               lefeküdt, a fiú hóna alá kapta könyveit és azzal ment el hazulról, hogy mielőtt óráit
               elkezdené, egy kicsit tanulni fog a Széchenyi-ligetben, mert lassanként már készülni
               kell az osztályvizsgákra.</p>
            <p>A Széchenyi-ligetben már szinte nyarat mutatott a tavasz. A gyepen pillangók hullámzó
               tánca lebbent, a zsengelevelű, ritkásan lombosodó fákon torkuk szakadtából
               csicseregtek a madarak. Pali lassú léptekkel, eltűnődve vágott be egy mellékösvényre.
               Volt egy kedvenc helye a ligetben, már évek óta itt szokott tanulgatni, ha kedve
               támadt kihasználni a jó időt. A tenniszház háta mögött sűrű és mély orgonaerdőcske
               terjedt. Senkisem tudta, hogy az orgonafák közt, benn a sűrűben, kis gyepes tisztás
               van, éppen egy embernek elég. Csak be kell bújni az áthatolhatatlannak látszó
               bokorfal egy helyén, ott a tisztás, kívülről nem látható. Hasra lehet heverni a
               fiatal füvön és könyökölve tanulni. Vagy hanyatt lehet feküdni és behúnyt szemmel
               elgondolkozni világról, téranalitikáról, találmányokról, az anya emlékéről,
               műegyetemi jövőről.</p>
            <p>Pali hasravágta magát a tisztáson, könyvei közül kikereste a magyar
               irodalomtörténetet, a többi könyvet félretette és nekikönyökölt a Vörösmarty
               életrajzának. De sehogysem tudott odafigyelni. Elkezdte háromszor is, megint csak az
               lett a vége, hogy gondolatai elkalandoztak. Akkor hirtelen elhatározással hanyatt
               fordult és behúnyta a szemét. Elkezdte azt a gondolkodó munkát, amit ő titokban, csak
               sajátmagának, úgy hívott, hogy: „kiküszöbölés”. Mert mint ahogy az egyenletek
               megoldásának matematikai technikája is mindent kiküszöböl, ami az eredmény köré
               rakódva azt egyelőre elfedi, úgy nevelte ő is magát arra, hogy ha munkája közben
               szórakozottnak és elkalandozónak bizonyult, megkeresse, hogy mi motoszkál a fejében.
               Ha megtalálta, azt elintézte magában és nekilátott a munkának megint, most már
               zavartalan figyelemmel. Lassan, évek alatt fejlődött ki benne ez az önmegoldási,
               öntakarítási módszer, ösztönös alapon, maga sem tudta, hogyan. De mindig eredményesen
               alkalmazta. Rendesen kiderült, mikor szórakozottságának okát kutatta, hogy valamit
               nem beszélt meg pontosan Ásónéval. Vagy kiderült, hogy apja mondott neki valamit,
               amire nem figyelt eléggé, de a fülében maradt és még végig kellett gondolni, meg
               kellett mérlegelni. Vagy kiderült, hogy valami fontos helyre nem ment el, ahova el
               kellett volna mennie. Mihelyt rájött, az elméje már rendben is volt. Feldolgozta a
               restanciát magában és szórakozottsága megszűnt. Igy nevelte magát elmemunkájának
               fegyelmezettségére. Aki nagy feltaláló és híres mérnök akar lenni, annak így is
               kell.</p>
            <p>Hát lássuk csak, mi zavarja most. Lassan kezdte forgatni élete mindenféle részletét.
               Apa? Minden rendben. Ásóné? Minden rendben. Tanítványok? Hopp, megvan. Elfelejtette
               megmondani Babicséknál, hogy a pénzben egyik pengő hamis volt. Ásóné visszahozta a
               trafikból. Tehát teendő: ma szólni Babicséknál, a hamis pengőt átadni, kérni érte jó
               pengőt. A hasznavehetetlen pengő ott van a zsebében. Ha most el nem kezd
               gondolkozni, elfelejtette volna.</p>
            <p>Visszafordult tanulni. Édes volt a tavasz, valahol egy katonai trombitás gyakorolta
               magát. A szellő úgy lengette a távoli hangot hol erősebbre, hol gyengébbre, mint
               valami fátylat.</p>
            <p>„Vörösmarty minden sorát képzeletének aranyos fénye ragyogja be és nyelvének
               csodálatos zenéje kíséri.” Nem, nem megy. Mi dolgozhatik benne, mi akadályozza, miért
               botorkálnak bukdácsoló gondolatai ismeretlen akadályokon?</p>
            <p>Megint csak hanyattfordult. Elfuttatta maga előtt osztálytársait, tanárait, ruháit,
               az úszóverseny reggelenkénti tréningjét, Katót, a házbért...</p>
            <p>Hirtelen megdöbbenésében felült. Olyan brutális zökkenéssel csapott tudatába, ami
               zavarta, hogy úgyszólván belerendült. Egy zöld úszómedencét látott, s annak szélén
               egy eleven szobrot. Sötétvörös trikót hordott a szobor, meztelen lába és térde a
               rásütő naptól vakító-fehéren tündöklött. A szobor hátul a nyaka mögött összekulcsolta
               két karját, fejét hátrahajtotta és mellét előre feszítette.</p>
            <p>A tizennyolc éves fiú meghökkent arccal nézett maga elé, az orgonafák karcsú
               száraira. A tanácstalanság homálya ült ki arcán. Gondolatai megszüntek logikusan
               összefüggő láncot alkotni. Egész képzeletét egy állókép foglalta el s ez a kép a
               tudatban nem mozdult sem előre, sem hátra: a vízparton álló szobor. A tökéletes
               formák szobra. Képzőművészeti gyönyörűség. Arányok mértani harmóniája. Szépség.</p>
            <p>De ha szépség, akkor miért kínzó és gyötrelmes?</p>
            <p>Ott ült a füvön és annak mozdulatával, aki biztos benne, hogy nem látja senki,
               hevesen eltolt magától valamit. Csak úgy a levegőben. Marianne gondolatát tolta el
               magától. Azét az asszonyét, akit e pillanatban ellenséges gondolatokkal vett körül.
               Alaktalan tépelődéseiben a tagadás, a tiltakozás, az ellentmondás elemei viharzottak.
               Folytonos „nem” szavakat rakott egymás mellé értelmetlenül. Aztán ökölbe szorította a
               kezét és képtelen erővel fegyelmezett sorba kényszerítette tünődését. Felugrott a
               fűről, ott állt a tisztáson zöld ingével, kurta cserkésznadrágjával. Nézett maga elé
               a gyepre mereven és ökleit szorongatva keményen gondolkozott. Mintha monológot
               mondott volna magában.</p>
            <p>- Lássuk csak. Hiszen nem vagyok szamár, jól tudom én, mi ez. Megjelent a
               képzeletemben a kísértés, hogy elcsábítson a munkámtól. Nekem célom van, komolyan
               kitűzött feladatom, kötelességem. Érettségi előtt állok, nem szabad elvesztenem a
               fejemet. Ez az a bizonyos szerelem, most már látom, hogyan kezdődne, ha hagyná az
               ember. Könnyelmű dolog és férfiatlan. Nem hagyom magam, nem hagyom! Csak azért is
               végignézem azt a jelenséget a víz partján! Csak azért is felidézem a fantáziámban,
               akár százszor egymásután. És szembeszállok vele. Nem akarom elveszteni a fejem,
               dolgom van, tanulnom kell és pénzt kell keresnem. Ha elvesztem a fejemet, akkor
               tönkremegyek, mert nem tudok tanulni, az órákon nem figyelek a tanítványaimra,
               éjszaka nem tudok rendesen aludni, elvesztem a formámat az úszóversenyen, nem, nem,
               semmiesetre... Gyerünk, nézzük azt a jelenséget a víz partján, hozzá akarom
               szoktatni a gondolataimat, hogy közömbös legyen.</p>
            <p>És maga elé képzelte a fürdőruhás Mariannet, ahogy az ecetfa ágáról látta. Maga elé
               képzelte és hirtelen indulattal gyűlölni kezdte. Mit zavarsz? Mit gyötörsz? Hagyj
               békét az életemnek, a dolgomnak, a gondjaimnak, mert megfojtalak. Képzeletben
               kinyújtotta kezét a fehéren ragyogó nyak felé, de még képzeletben is hirtelen
               visszakapta a kezét, mint aki a tüzes vashoz akart volna nyúlni. Rémülten pillantott
               az orgonafákra. Hát ennyire hatott rá a dolog? Hát így felkavarta az idegenből
               érkezett asszony?</p>
            <p>- Mama! Mama!</p>
            <p>Ez a segítséget kérő kiáltás szakadt fel benne egyszerre, amely legmélyebb
               ösztöneiből érkezett. Ha nagy baja volt életében, mindig anyja emlékéhez fordult
               erőért és megnyugtatásért. Ez most is segített rajta. Enyhülés öntötte el a lelkét.
               Ott állt még egy jó darabig a magányos tisztáson. Aki valahogyan valahonnan
               odanézhetett volna, bízvást elcsodálkozhatott volna, hogy mit csinál az orgonafák
               között az a cserkészruhás fiú, akinek lábánál könyvek hevernek s ő esztelenül
               gesztikulál egymagában. Mert, ime, karkötőórájára pillant hirtelen gondolattal,
               megrémül, lóhalálában kapkodja könyveit, a szemébe csapódó ágakkal sem törődve, töri
               át magát az orgonák falán és futólépésben siet valahova.</p>
            <p>Pali eltűnődte az időt. Futva rohant első órájára, ahonnan máris elkésett. Hosszú idő
               óta először késett el. És míg lihegve rohant a gesztenyés úton kifelé a ligetből, vad
               kárörömmel szidta sajátmagát: ime, a következmények máris mutatkoznak; ime, ennek a
               szamár ábrándozásnak már megköszönheti az első szégyent. Haraggal gondolt
               Mariannera. És azonnal megbüntette sajátmagát. Mialatt elhaló lélegzettel rohant a
               Peterdy-utca felé, elhatározta, hogy nem fog szólni a hamis egypengős miatt. Egy
               pengő pénzbüntetésre ítélte magát. És Mariannera komoly haraggal haragudott.</p>
            <p>Otthon szótlan volt a vacsoránál, apja alig tudta szavát venni. Udvariasan felelt, de
               kurtán és elgondolkozva. Az őrnagy csak nézte a fiát meglepetten, nem szokta ilyennek
               látni:</p>
            <p>- Nincs kedved felnézni Mariannehoz? - kérdezte vacsora után az őrnagy.</p>
            <p>- Köszönöm, apa, jobb szeretnék lent maradni. Valami matematikai dolgon töröm a
               fejem, azzal szeretnék foglalkozni ma este.</p>
            <p>- Jól van öregem, ne zavartasd magad. Én felnézek hozzá egy kicsit beszélgetni.</p>
            <p>Ment volna csakugyan, de nyílt az ajtó és maga Marianne jelent meg a szobában.</p>
            <p>- Szervusztok, jó estét. Nem zavarlak benneteket? Lejöttem egy kicsit
               beszélgetni.</p>
            <p>Kedves volt és könnyed. Pompás fekete ruha volt rajta, mélyen kivágott. Leült és
               egymásra rakta a lábát.</p>
            <p>- Mit szóltok hozzám, félbolondhoz? Felöltöztem estélyi ruhába. Minden ok nélkül. De
               már olyan rég nem volt rajtam estélyi ruha. Valahogy megkívántam. Gondoltam, az sem
               lesz baj, ha nektek tetszeni fogok ma este. Mit szóltok a ruhámhoz’?
               Schiaparelli-modell. De ó mit beszélek én nektek Schiaparelliekről, férfiaknak, mit
               tudtok ti a női ruhákhoz...</p>
            <p>Pali egy darabig hősiesen állta, hogy ne tekintse végig a vendéget. De végül mégis
               végignézte egy gyors oldalpillantással. Marianne bőszítően szép volt. A fekete
               gyöngyruha úgy simult rajta végig, mint egy fürdőtrikó. Már kezében tartotta hosszú
               piros üvegszipkáját, már cigarettázott s ahogy elemelte remekül festett ajkaitól a
               szipkát, körmei pirosan megvillantak, mint valami fantasztikus ragadozó körmök és
               csuklóján csilingelt a számtalan arany karkötő. Olyan távoli volt, ahogy ott ült a
               lámpafényben, olyan külföldi, olyan valószínűtlenül nagyvilági. Pali odament a
               rádióhoz és külföldi muzsikát keresett rajta. Angol jazz-muzsikát talált, azt egészen
               halkra állította, aztán leült.</p>
            <p>- Mondd, Barna, - szólt könnyedén a szép grófné, - mi van ezzel a te főispánoddal?
               Meg ezzel a te alispánoddal? Nem adták vissza a vizitemet. Azt hallom, hogy itt
               Dombújváron roppant szigorúan veszik a nyolc napot. Az ma járt le. Remélem, ez nem
               akar célzatos eljárás lenni a dombújvári előkelőségek részéről. Mit gondolsz?</p>
            <p>A hangjában volt valami nagyon fölényes irónia, kivált ahogy azt a szót, hogy
               „Dombújvár”, kimondta. Mintha maga az egész Riviera személyesen beszélt volna a
               megszemélyesített Dombújvárról.</p>
            <p>- Célzatos? Hogy is képzelhetsz ilyet? A főispánék valószínűleg Pesten vannak. Majd
               ha a napokban megint lejönnek, visszaadják a vizitet bizonyára, ahogy kell. Az
               alispán pedig nagyon elfoglalt ember...</p>
            <p>Az őrnagy megállt. Lopva a fiára pillantott, mert nagyon félt, hogy az elkottyantja
               magát. De Pali csak ült némán, nem szólt semmit. Ekkor Marianne szólalt meg,
               csúfondáros, vidám hangon:</p>
            <p>- Miért nem mondjátok, hogy az alispán itt járt délben nálatok? Kató azonnal
               elpletykázta. Ha vissza akarta volna adni a látogatásomat, csak a lépcsőn kellett
               volna feljönnie öt percre. Na nem baj, süssétek meg a főispánotokat is, az
               alispánotokat is. Mondhatom, egészen jól fogok ma aludni.</p>
            <p>Bár a hangja kifogástalanul vidám volt, az őrnagy mégis jónak látta még jobban
               megnyugtatni.</p>
            <p>- Ne vess ügyet ezekre a dolgokra, kérlek. Az alispánné híres féltékeny asszony.
               Nagyon könnyen meglehet, hogy nagy jeleneteik voltak otthon miattad. Hiszen az egész
               város felfordult érted, ezzel magad is tisztában lehetsz. Az is lehet, hogy azért
               nem ment fel hozzád, mert a felesége nélkül nem akart. Említette nekem, hogy az
               asszonynak súlyos migrénje van. Ami pedig a főispánékat illeti, azok majd eljönnek,
               erre számíthatsz. Mi okuk volna el nem jönni? Geszterédyék eljöttek?</p>
            <p>- Névjegyet dobtak, de csak a férfiét.</p>
            <p>- Nem jelent semmit. Az asszony névjegyét elvesztette a tisztiszolga. Vagy pedig az
               asszony külön el akar jönni. Ne törd a fejed ezeken, nincs itt semmi baj. Hiszen
               mindenki volt már nálad különben, nem?</p>
            <p>- Ó igen, tout Dombújvár. De csakugyan nem olyan fontos az egész. Mikor a walesi
               herceget meghívtam vacsorára és lemondott, az határozottan kellemetlenül érintett.
               Tudniillik a walesi herceg tetszett nekem egy kicsit. De Gloria Swansonnak is
               tetszett, aki nekem nagy ellenségem. Ő győzött. Rá tudta venni a walesi herceget,
               hogy lemondjon. Majd megpukkadtam a méregtől, megvallom őszintén. De most nem
               pukkadok meg.</p>
            <p>Nevetett. Gyönyörű fogakat mutatott ez a jókedvű nevetés. És valami utólérhetetlen
               előkelőséget. Csakugyan komikusnak tetszettek ezek a kiváncsi satrafák, hogy
               Marcoponte grófné látogatását akár hanyagságból, akár szándékos tüntetésből nem adták
               vissza. Pali megenyhült pillantással nézett szép és nagyvilági rokonára, aki
               könnyedén és kellemesen fűzte tovább a szót.</p>
            <p>- Mivel pedig nem pukkadok meg, hanem nagyon jó kedvem van, ma este sokáig a
               nyakatokon fogok ülni. Beszélgetős hangulatban vagyok. Meséljetek nekem valami
               mulatságosat és érdekeset. Na gyerünk, gyerünk, két gavallér, mulattassátok a
               hölgyet.</p>
            <p>- Jobban járunk, - vélte az őrnagy, - ha inkább te mesélsz nekünk valamit. Ma
               különben találkoztam Jakoboviccsal, aki azt mondja, hogy a hagyatékod ügye jól halad.
               Hogy bérbe akarod adni a birtokot, ha átveszed, igaz?</p>
            <p>- Igaz, de nem tudok semmit kitalálni a valutanehézségekkel. Nekem nem itt kell a
               pengő, hanem Antibesban kell a frank. Én már nem tudok másutt élni, mint
               Antibesban.</p>
            <p>- Arról mesélj, Antibesról, - szólt bele hirtelen Pali, - hogy milyen az és hogyan
               élsz és az embereket és mindent...</p>
            <p>- Jó, hát mesélek nektek Antibesról.</p>
            <p>A két férfi fészkelődni kezdett. Kényelmesen helyezkedtek el székeiken, mint akik
               hosszú és szép mese jóízű hallgatására készülnek.</p>
            <p>- Az én villámat úgy hívják Antibesban, hogy „Logis divin.” Vagyis isteni lakás. De
               egyszersmind szójáték, mert így is lehet érteni: „Logis d’Yvain”. Tudniillik én
               Maurice Yvaintől, a francia komponistától vettem a villát, talán hallottátok is a
               nevét: ő komponálta azokat a párizsi operetteket, amelyeknek a címében mindig a
               „bouche” szó volt benne. Volt például: „Pas sur la bouche”, aztán volt „Ta bouche”,
               szóval mindig a szájról szólt a cím.</p>
            <p>- Emlékszem - szólt izgatottan Pali, - a rádióból ismerem ezeket a dolgokat. Volt egy
               híres szám, amit sokat játszottak, ejnye, hogy is volt... valami vidéki kirándulásról
               volt szó benne... </p>
            <p>Marianne ránézett a fiúra.</p>
            <p>- Nem téveszted össze? Mert volt egy híres szám a Ciboulette című operettben: „Nous
               avons fait un beau voyage.” De az nem Yvaintől való.</p>
            <p>- Nem, nem... megvan: „Je t’emmène à la campagne...”</p>
            <p>- Ó Istenem, - kiáltott fel Marianne csillogó szemmel, - persze, persze! „Je t’emmène
               à la campagne...” Ha tudnád, mennyit énekeltem én ezt magával a komponistával és a
               társaságával! Micsoda vidám kompánia... De milyen furcsa, hogy te ezt tudod.</p>
            <p>Ránézett a fiúra megint. Pillantásában ezúttal volt valami elismerően csodálkozó,
               valami bajtársias, valami annak a pillantásnak fényéből, amellyel volt osztálytársak
               találnak egymásra, vagy amellyel egyazon világnézet követői fedezik fel egymást
               véletlenül, jelentéktelen társalgás közben. Pali visszanézett. Az ő pillantásában
               viszont az a fényesség villant meg, amellyel az orientalista nézi a véletlenül kezébe
               tévedt arabs írást, vagy amellyel a száműzött tekint a hazájába induló hajó után.</p>
            <p>- Milyen kicsi a világ, - folytatta Marianne, - talán éppen akkor hallgattad rádión
               ezt a számot itt Dombújváron, mikor mi Antibesban lumpoltunk mellette. Két rokon
               élvezte egyszerre azt a muzsikát, anélkül, hogy tudtak volna egymásról. Igaz, hogy
               nekem őszintén szólva, keveset jutott eszembe rég elhagyott rokonságom. Nem is
               képzeltem akkor, hogy itt fogok ülni egy magyar kisvárosban és erről a dalocskáról
               fogok beszélgetni az atyafisággal...</p>
            <p>- Meséld, - sürgette Pali, - milyen volt az a zeneszerző és hogyan nótáztatott.</p>
            <p>- Maurice? Mulatságos, tehetséges fiú. Szegényen kezdte, egy párizsi színházi
               zenésznek a fia, az öreg tudtommal most is él valahol Párizs környékén. A fiút zenére
               tanították, elvégezte a zongoraszakot és állást kapott a montecarlói fejedelem udvari
               zenekarában. Lassanként elkezdett komponálni, egy-két száma megtetszett
               Mistinguettenek és Chevaliernak, meg volt csinálva. Akkor jöttek az operett-sikerek.
               Dőlt hozzá a pénz. A földkerekség minden országának minden operett-színpada neki
               küldte az adót a Salabert-házba.</p>
            <p>- Milyen házba?</p>
            <p>- Salabert a kiadója neki, Francis Salabert, azt is jól ismerem, egy román nőt vett
               feleségül. Egyszóval Maurice fantasztikus pénzt keresett és közben beleszeretett a
               Dranem feleségébe.</p>
            <p>- Ki az a Dranem?</p>
            <p>- Párizsi komikus színész, olyasféle zsáner, mint réges-régen a kövér Gyárfás volt
               Pesten. Az igazi neve Menard, ez megfordítottan olvasva Dranem. Ezt használja művészi
               álnévnek. Ismerem azt is, mulatságos ember. A felesége Fifi volt, egy bámulatos,
               félbolond asszony, akiben háromféle vér keveredett: indián, francia és német. Ebbe a
               Fifibe szeretett bele Maurice barátom. Nem reménytelenül: az asszony is beleszeretett
               Mauriceba. Egyszer Dranem elutazott vidékre vendégszerepelni. Alig hogy a taxi
               elindult vele az állomásra, Maurice már szaladt a menyecskéhez. Csakhogy Dranem
               lemaradt a vonatról és visszajött. Ezek ketten hallották, hogy jön. Sápadtan várták a
               halált, mert ezek a francia férjek nem sokat teketóriáznak, hanem előveszik a
               revolvert. Belépett Dranem és ott találta Mauricet. Felragyogott az arca és nagyot
               kiáltott: „Ó, a jó Isten áldjon meg, csakhogy leveszed a nyakamról ezt az asszonyt,
               most kénytelen leszel elvenni. Gyere a keblemre, mon cher Maurice, áldásom reátok.”
               Elment vendégszerepelni a következő vonattal, elvált s ezek ketten csakugyan
               megesküdtek. Antibesba költöztek, a Logis Divinbe. Akkor kerültem Antibesba én is.
               Mindennapos voltam a villában. El nem tudjátok képzelni, milyen mulatságos társaság
               találkozott ottan. Például egymás mellett ült az asztalnál egy Néghib Szahab nevű
               dúsgazdag egyiptomi gyapotültetvényes, akinek az ingmellében hieroglifákkal volt
               kihímezve a monogrammja, meg Antibes község bábája, aki Fifinek legbensőbb bizalmasa
               volt. Ugyancsak ott ült Henri Duvernois, az író és Hedvig, Fifi egy németországi
               leányrokona. Aztán Mr. Murphey, az amerikai milliomos, aki egész nap expresszionista
               képeket festett. És így tovább. És hogyan öltözködtünk! Sarah asszony, a Murphey
               amerikai szőke felesége, nagy estélyi ruhában ült a vacsorához, felrakva összes
               gyémántjait és gyöngyeit, ami nem tréfa, viszont Maurice, a házigazda, egyszerűen
               ráhúzott a fürdőtrikójára egy zsákvászonnadrágot és úgy ült az asztalhoz. Vele
               szemközt ült Baldridge, az öreg amerikai, frakkban, tovább Mlle Praince, párizsi
               színésznő, könnyű vászonruhában, mellette Néghib Szahab burberryben, mellette én
               estélyi ruhában és így tovább. A hangulat nagyon emelkedett volt, mert már délután
               elkezdtünk cocktailezni a nizzai Jetéeben, az autókban hazafelé is ittunk, a
               vacsorához pedig alaposan fogyasztottuk a pezsgőt. Még a kutyáknak is veszett kedvük
               volt...</p>
            <p>- Milyen kutyák voltak ott? - vetette közbe a kérdést az őrnagy.</p>
            <p>- Az egyik egy vékonylábú, torz pici kutyuska volt, egészen öreg már, úgy hívták,
               hogy Achille. Parancsszóra mindenféle mutatványokat végzett. A másik hatalmas,
               bozontos francia juhászkutya volt, a neve Tantpis. Ez olyanféle, mint a mi
               komondorunk, de selymes, hosszú szőre van. Egyszóval még a kutyák is megveszekedtek a
               jókedvtől. És ahogy felkeltünk a vacsorától, Maurice azonnal leült a zongorához.
               Valamelyik zongorához, mert a nagy villa minden szobájában volt zongora. Remekül
               zongorázott, megélhetett volna zongoraművész gyanánt is. Lecsapott a zongorára: „Je
               t’emmène...” A többit már kórusban folytattuk. Ezt énekeltük százszor egymásután
               mindaddig, míg közelgett az éjfél. Mert akkor Maurice mindig abbahagyta egy kicsit a
               játékot. Szenvedélyes rádiós volt és soha nem mulasztotta el, hogy pont éjfélkor
               meghallgassa Barcelonát, mert onnan mindig leadták az éjféli tizenkét harangkondítást
               valami gyönyörűen zengő, mélyhangú öreg haranggal. Azt meghallgattuk. A barceloniai
               harangkondulás végigzengett az antibesi kerten, ki egészen a tengerre... Aztán
               nekiláttunk a muzsikának, nótának megint. Reggelig. Ahogy virradt és a kertben már
               derengeni kezdtek a datolyapálmák, valaki elkiáltotta magát, hogy menjünk fürödni.
               Akkor felzsúfoltuk magunkat a Maurice három kocsijára, mert három autót tartott
               egyszerre és mentünk a dombon át a Garoupe felé. A Garoupe egy kis öböl, ahol
               strandfürdő van. Megmártottuk magunkat a tengerben és a parton lefeküdtünk aludni.
               Volt olyan is, aki még nem volt álmos, az elment még autózni egy kicsit Cannes felé.
               Én meg Baldridge rendesen autóztunk még és csak úgy mentünk haza ketten.</p>
            <p>Apa is, fiú is egyszerre kapta fel a fejét. Marianne észrevette a mozdulatokat és
               elnevette magát:</p>
            <p>- Már tudniillik Baldridge engem letett a lakásomnál és aztán hazament ő is. Akkor
               még bérelt lakásban laktam, egy vénkisasszonynak a villájában. Később megvettem a
               Maurice villáját. Tudniillik, tönkrementek. Fifi elhatározta, hogy a nagy
               operett-vagyont meg fogja tízszerezni. Hotelt épített. Rettenetes drágán rendezte be
               mindenféle lukszus-lakosztályokkal, csakis amerikai milliárdosok számára. Akkor
               kezdett divatba jönni a szomszédban Juan-Les-Pins és mivel ott sosem lehetett szobát
               kapni, Fifi azokra a milliárdosokra számított, akik majd itt fognak lakni és innen
               járnak a juan-les-pinsi strandra. De elszámította magát már a berendezésnél. Be sem
               tudta fejezni a hotelt, a pénz elfogyott. Murphy, az expresszionista festő, olyan
               bárt tervezett neki a hotelbe, hogy az maga megevett egy Yvain-operettet. Mauriceék
               tönkrementek, a hotel félig készen ott maradt, a Logis Divint én vettem meg. A
               házaspár összeveszett, Maurice megszökött nála sokkal idősebb feleségétől. Szegény
               Fifi tizenhat különböző címre adta fel azt a táviratot, hogy: „Maurice reviens à ton
               crapeau”, mert békának becézték egymást, de Maurice nyomtalanul elbujt. Fifi is
               eltünt aztán arról a vidékről. Jóval később olvastam róla az ujságban, hogy
               kokaincsempészésért a brüsszeli rendőrség letartóztatta és több havi
               börtönbüntetésre ítélték.</p>
            <p>Itt megint egyszerre rezzent meg apa is, fiú is. És Marianne éppenúgy nevette el
               magát, mint az előbb.</p>
            <p>- Kicsit kínos ilyet olvasni az embernek volt barátnőjéről. Képzelhetitek, mit
               éreztem.</p>
            <p>Egy kis csend következett a szobában.</p>
            <p>- Akkor már elváltál? - kérdezte aztán az őrnagy.</p>
            <p>- Ó, igen, már rég elváltam akkor. De én csak fecsegek itt, pedig ti aludni
               szeretnétek...</p>
            <p>Mind a ketten tiltakoztak. Még akarták hallani a mesét. Kivált Pali, aki szomjasan
               kérte:</p>
            <p>- Beszélj még a Rivieráról. Tájakról. Városokról. Mindenről.</p>
            <p>- Ó fiacskám, lehetne azt mesélni napestig. Az az én második hazám. Csak ott van élet
               a világon.</p>
            <p>- Extra Rivierám non est vita, - jegyezte meg Pali elmésen, de mindjárt el is pirult
               attól, hogy ő most elmésséget mondott.</p>
            <p>- Tessék?</p>
            <p>Pali most vette észre, hogy a pompás mondás csak apjánál arathatott sikert. Az őrnagy
               értette, de Marianne nem érthette, mert aligha tudott latinul. Magyarázni az ilyet
               már nem sokat ér. A fiú kedvetlen csalódást érzett magában.</p>
            <p>- Semmi, egy latin közmondást mondtam. Bocsánat, hogy közbeszóltam. A Rivieráról
               beszéltem.</p>
            <p>- A Riviera a föld paradicsoma, - folytatta Marianne és fejét hátrahajtva felbámult a
               menyezetre, - ott a legszebb az ég, meg a tenger, meg minden... Ha a Rivierára
               gondolok, mindig az a vágyam támad, hogy dédelgessek, becézzek valakit. Ezt nem is
               tudom megmagyarázni, de így van.</p>
            <p>- Nem volt gyereked soha? - kérdezte Szepezdy Barna.</p>
            <p>- Nem volt. Nem adott az Isten. És néha eszembe jut, hogy milyen jó volna, ha
               volna.</p>
            <p>Kis, röpke sóhajt küldött még a menyezet felé a gyermektelen Marcoponte grófné, aztán
               felkelt a székről és vidáman nevetett. Kezét nyujtotta a két Szepezdynek. A jobbat az
               apának, a balt a fiúnak.</p>
            <p>- Szervusztok, jó éjszakát.</p>
            <p>Elment. Az őrnagy ásított egy nagyot, nyujtózkodott és jó éjszakát kívánván fiának,
               visszavonult, hogy nyugovóra térjen. A fiú is hozzákezdhetett volna tábori ágya
               megvetéséhez, de ehelyett csak állott mozdulatlanul a szoba közepén és mereven nézett
               maga elé. Mintha valami merevséget okozó titokzatos sugár érte volna. De csak
               külsejét. Mert belseje hevesen háborgott. Alaktalanul és rendezetlenül. Nem tudta, mi
               történt vele, csak azt tudta, hogy valami nagy dolog érte. „Mindig az a vágyam támad,
               hogy dédelgessek, becézzek valakit”. Ezek Marianne szavai voltak, amelyek most úgy
               zengettek lelkében, mint a barcelonai harangütések az antibesi tenger éjszakája
               felett. Mariannenak sohasem volt gyereke. Neki nincs anyja. Pillantása azonnal
               odavetődött a rég elköltözött édesanya képére, amely ott függött a falon. Dobogó
               szívvel hirtelen odalépett. Erősen szemügyre vette az imádott arcot. Szemét,
               vonásait, ajkát, fejtartását, homlokát. És maga sem tudta, miért: ebben az arcban a
               Marianne arcát vélte látni. Megrázta a fejét, mintha valami zavaró káprázatot akarna
               elhessegetni belőle. Megint a képre nézett. Lehetséges, hogy hasonlít? Igen,
               határozottan hasonlít.</p>
            <p>Csodálkozva lépett el onnan: vajjon miért okoz olyan lelkendező izgalmat benne, hogy
               Marianne és anyja arca között hasonlóságot talál? Zűrzavaros hullámzást érzett
               összefüggő gondolatok helyett a lelkében. Visszaemlékezett délutáni vivódására a
               Széchenyi-ligetben. Hirtelen megpróbálta maga elé idézni a gyönyörűségesen gyötrő
               fantomot, a medence partján ragyogó fürdőruhás szobrot és furcsa diadallal látta,
               hogy nem tudja. A fantázia csődöt mondott, tehetetlenül igyekezett megrajzolni az
               emlék képét. Nem tudott emlékezni rá. Valami eltörölte. Hogy van ez? Mi történt itt?
               A keze remegett.</p>
            <p>Eszébe jutott, hogy most le kell vetkőznie. Ekkor vette észre, hogy tudtán kívül,
               gépiesen már le is vetkőzött az egész valóját elfoglaló tűnődés közben.</p>
            <p>Éppen el akarta oltani a világosságot, mikor apja jelent meg az ajtóban.</p>
            <p>- Nem alszol még?</p>
            <p>- Nem még. Parancsolsz apa?</p>
            <p>- Azt hiszem, rájöttem az alispán-rejtély megoldására. Az alispán valamilyen okból
               nem akarta visszaadni Marianne vizitjét. De viszont tudja, hogy nekünk rokonunk.
               Tüntetően látogatást tett nálunk, mert meg akarta mutatni, hogy a látogatás
               megtagadása nem nekünk szól.</p>
            <p>Pali hallgatott. De hogy apja sem folytatta, megszólalt mégis.</p>
            <p>- Miért ne akarnák az alispánék visszaadni a Marianne vizitjét?</p>
            <p>- Azt már én nem tudhatom, - felelt habozva az apa - de annyi bizonyos, hogy Marianne
               nem vigyáz eléggé arra, amit mond. Ma este például kétszer is félre lehetett
               érteni.</p>
            <p>- Nem, dehogy, - szólt élénken a fiú - mi kifogás lehet ellene? Nekünk rokonunk és ha
               előttem bántani fogják, hát én helyt fogok állani.</p>
            <p>Az őrnagy szeretettel elmosolyodott. Bár a lovagias szózat kissé gyerekesen hangzott,
               de lovagias volt mégis. Szepezdy Barna pedig örült ennek. Bólintott, még egy
               szervuszt mondott, aztán visszavonult. Pali kelletlenül nézett utána. És ugyanakkor
               fájdalmas megdöbbenéssel eszmélt rá, hogy most szeretet nélkül gondolt az apjára.
               Gyötrötten símította végig homlokát.</p>
            <p>- Mi van velem? Mama, mi van velem?</p>
            <p>Leoltotta a villanyt. De hiába idézte anyja képét maga elé. A rámába Marianne arca
               tolakodott. Szepezdy Pál nyolcadik gimnázista megrendülve és tanácstalanul bámult
               bele a sötét semmibe. Ezen az éjszakán, ami régen nem történt meg vele, igen soká nem
               tudott elaludni.</p>
           
         </div>
         <div type="chapter">
            <head>X.</head>
            <p>A reggeli ökölvívás helyett uszoda előzte meg mindennap az iskolábamenést. Akár szép
               idő volt, akár esett az eső. Ha esett, még nagyobb volt a passzió, mint különben.
               Pali sohasem hordott ernyőt, csak könyveit takargatta ilyenkor viaszosvászonba.
               Vastag bakancsával vígan gázolt a lucsokban, ruhájának az eső nem árthatott. És az
               uszodában gyéren voltak ilyenkor a felnőttek, az egész medence a fiatalságnak jutott.
               Valóságos mámor volt ilyenkor fürödni, a hűvös eső kellemes tuss gyanánt üdítette a
               szokatlanul meleg vízben lubickoló test koponyáját. Ha meg szép idő volt, akkor
               áldását adta a nyüzsgő fiatalság zsivajára a nap. Víz alá buktatták egymást,
               ugráltak, víz alatt egymást orvul megtámadták. Hetenként kétszer póló-tréninget
               tartottak félhéttől félnyolcig, ilyen napokon a felnőttek csak félnyolckor jöttek
               uszodába.</p>
            <p>Pali ott ült a nem úszók számára elválasztott rész partján, mert oda ilyenkor jobban
               sütött a nap. Mellette ült Székács. A nyolcadik osztály két első tanulója.
               Beszélgettek. Az osztályvizsga esélyeit latolgatták. Aztán kimerülvén a téma,
               hallgattak jódarabig. Meztelen hátukat sütötte a nap. Ekkor Pali váratlanul
               megszólalt:</p>
            <p>- Mondd, te szerelmes vagy még?</p>
            <p>Székács megrezzent a kérdésre. Mivel támadást sejtett, dacosan felelt:</p>
            <p>- Igenis az vagyok, mi közöd hozzá!</p>
            <p>- Ne járjon a szád, beszélj rendesen. Mostanában gondolkoztam nehányszor a
               szerelemről. Csak úgy elvben. Azt hiszem, régi álláspontomat fenntartom. De
               egyet-mást akarok kérdezni a felfogásodról.</p>
            <p>- Csak kérdezz, - szólt Székács gyanakodva, még mindig bizalmatlanul.</p>
            <p>- Hát nézd. Te szerelmes vagy Lupe Velezbe. Ezt tudjuk. De mindennek a logikai
               világban és a kauzálitás rendjében van valami célja. Mi a célja annak, hogy te
               szerelmes vagy Lupe Velezbe?</p>
            <p>- Hohó. Az az állítás, hogy mindennek van célja a kauzálitás rendjében, az egy
               marhaság. Valami nem csak ok lehet, hanem okozat. Ha fájdalmat érzel, sírsz...</p>
            <p>- Nem szoktam sírni.</p>
            <p>- Fogd be a szád, ezt csak elvi illusztrálás gyanánt mondtam. Ha fájdalmat érez az
               ember, sír. A sírásnak nincs célja, a sírás okozat. Éppen így az én érzelmem is
               okozat. Több összetevőnek az eredője. Ilyen összetevők a Lupe Velez szépsége, az én
               esztétikai felfogóképességem, az ő ragyogó művészete, satöbbi, satöbbi. Na
               látod.</p>
            <p>- Jó, jó, barátom, de valamit csak akarsz ezzel a szerelemmel?</p>
            <p>Székács habozott, hogy kibökje-e. Végül kibökte, mert nagyon fúrta az oldalát.</p>
            <p>- Igenis, akarok valamit. Én Lupe Velezt feleségül akarom venni. És ha most röhögsz,
               akkor véresre foglak verni.</p>
            <p>- Hogy akarod feleségül venni? Hogy jutsz te hozzá?</p>
            <p>- Igen egyszerűen. Érettségi után beiratkozom Szegeden a filozófiai szakra. Magyar és
               francia nyelvészet és irodalom. De közben hirlapíró leszek. Mint hirlapíró a
               mozirovathoz fogok kerülni és filmeket fogok írni. Jól tudom, hogy az út göröngyös,
               de én ezen az úton elindulok felemelt fejjel és tántoríthatatlanul. Ki fogok menni
               Hollywoodba. És ha ő látni fogja érzéseimet és látni fogja tehetségemet, lehetetlen,
               hogy ez ne hasson rá!</p>
            <p>- És megkéred a kezét és tegyük fel, hogy hozzád megy. Na?</p>
            <p>- Mi az, hogy na? Erről van szó. Én csak neki fogok scenáriumokat írni és ő csak az
               én darabjaimat fogja játszani. Amellett a feleségem lesz. Hiszen az egy remek nő,
               hiába beszélek neked. Azzal csókolózni, képzeld el. Barátom!</p>
            <p>- Elhiszem, hogy remek nő. Ha valaha bántottam, visszavonom. Nekem nem is ő ellene
               volt kifogásom, hanem ellened. És a szerelem ellen. És ezt most is fenntartom.</p>
            <p>- Nézd, Pali, ne kezdd megint ezt a hülyeséget, amit már egyszer megcáfoltam. A
               szerelem a legnagyobb dolog a világon. Ezt már a legnagyobb gondolkozók is
               elismerték, ne akarjál te azoknál okosabb lenni. Elvégre az a Petőfi Sándor volt
               olyan gondolkozó, mint Szepezdy Pál. Ő pedig megmondta, hogy a szerelem mindent
               pótol, a szerelmet semmi. Quod erat demonstrandum. Mi több, mint a szerelem?
               Szerinted a tudomány. Röhögök. Hát a tudósok nem szerelmesek? Nézd csak meg Keplert a
               Tragédiában, amelyből különben szintén filmet fogok csinálni, remekebb Éva, mint
               Lupe, nem is létezik, barátom.</p>
            <p>Szepezdy Pali egy darabig hallgatagon bámult a vízbe. Aztán halkan kijelentette:</p>
            <p>- Én rájöttem valamire, ami több, mint a szerelem. Lehet, hogy az én találmányom.</p>
            <p>- És az?</p>
            <p>- A rajongás.</p>
            <p>Székács nem felelt. Az új lélektani, sőt kozmológiai tétel váratlanul érte. Előbb
               gondolkozott, aztán óvatosan tünődve kezdte álláspontját megfogalmazni.</p>
            <p>- A rajongás. Hm. Nem veszed észre az önkéntelen metonymiát. Rész az egész helyett. A
               szerelemben a rajongás eo ipso benne van.</p>
            <p>- Én másféle rajongást értek. Csak rajongást. Aminek nincs köze a szerelemhez. Ha
               valakinek van egy eszményképe és ahhoz tisztán lelki rajongással vonzódik. Semmi
               testi érzésnek ebbe nem szabad belekeveredni.</p>
            <p>- Szép dolog. Az emberiség tehát haljon ki.</p>
            <p>- Fenét haljon ki. Nem érted, amit beszélek. Attól, amiért rajong az ember valakiért
               tisztán és feltétlenül és tökéletesen, attól még érezheti egy más nő iránt azt a te
               földi szerelmedet. A kettő nem függ össze.</p>
            <p>- No, ez nem rossz. Egy kicsit elkéstél a találmányoddal. A trubadurok ezt már
               gyakorolták. Azok választottak maguknak ilyen szívkirálynőt, aki fütyült rájuk, ők
               pedig csendes és nyugalmas házaséletet éltek egy rendes hétköznapi feleséggel.
               Minnesänger-találmány, Wolfram von Eschenbach és Walter von der Vogelweide. Bárcsak
               ezt felelném az érettségin. Szóval az álláspontod egy kicsit túlhaladott
               álláspont.</p>
            <p>- Mondom, hogy nem értesz. Az én felfogásom szerint a rajongás csak magának a
               rajongónak a magánügye. A rajongottnak nem is kell tudni róla. Sőt azt mondhatnám,
               hogy nem is szabad.</p>
            <p>- Ez is volt már, öregem. Goethe bácsi azt írta, hogy: „Ich liebe dich, was geht’s
               dich an?” Ne gyere ilyen öreg dolgokkal. Az egész rajongást megkontrázom.</p>
            <p>- Eh, szamár vagy. Nem értesz hozzá.</p>
            <p>- Te nem értesz hozzá, te vagy a szamár. Fél nyolc, gyerünk öltözni.</p>
            <p>Mentek öltözni. De Pali megvárta, míg a barátja felöltözik, ő maga kint ácsorgott még
               a napon a kettőjük közös kabinja előtt. Nézte a kicsiket, akik fejesre tanították
               egymást a kis trambulinon. Csak akkor ment be a kabinba, mikor Székács már
               felöltözötten kijött onnan.</p>
            <p>Bereteszelte az ajtót, amit máskor nem szokott tenni. És még a bereteszelt ajtónak is
               háttal állott, ösztönszerűen védve titkait minden benyitás ellen. Kabátja zsebéből
               egy tárcát vett elé, abból pedig gyöngéd óvatossággal több apró tárgyat. Egy
               cseresznyemagot. Ezt Marianne hagyta a minap a tányérja szélén, ő pedig ellopta.
               Aztán egy piciny aranypikkelyt. Ez Marianne retiküljéről hullott a szőnyegre, ő pedig
               felvette. Aztán egy piciny ezüstfestésű papírkát, amely M-betűt tüntetett fel. Ilyen
               papirkákkal ragasztotta meg házhoz küldött csomagjait Mauthner, a helybeli legelső
               cukrász. És Pali eltette a betűt. Egy hosszú, zöld szál is volt a titkos holmi
               között. Laikus aligha, csak botanikus tudhatta erről megállapítani, hogy egy
               akáclevél lekopasztott szára. Az akáclevelet Marianne kopasztotta le szórakozott
               ujjakkal, a Minorita-templom előtt, ahol találkája volt Jakobovics ügyvéddel. Pali
               arra ment, megállt Mariannenak köszönni, orvul ráejtette zsebkendőjét az eldobott
               zöld szálra és zsebkendőstül felvette.</p>
            <p>Ezeket nézegette most végig gondosan, gyengéden, valami olyan áhítattal, amilyet a
               hívő érez a kegyszerek iránt. Meg is simogatta őket, de csak úgy leheletszerűen, nem
               is érintve az apró tárgyakat, csak elhúzva becéző tenyerét közvetlen fölöttük a
               levegőben. Nagyon könnyűnek és boldognak érezte magát. Milyen szamár ez a Székács.
               Hogy lehet egy ilyen okos fiú ilyen szamár? Nem ért ez az egészből semmit.
               Minnesängerek? Hát aztán? Előfordult az már az emberiség történetében, hogy egy eszme
               hallgatásra kényszerült, de évszázadok multán annál nagyobb fénnyel tört elé újra. A
               föld gömbölyűsége már kísértett az ókorban, később elaludt a gondolat és Kolumbussal
               diadalmasan ébredt újra. Miért ne lehetne így a rajongással is? Bosszantó, hogy a
               legjobb érvek ilyenkor, vita után jutnak az ember eszébe. Hogyan is nevezik ezt?
               Éppen a legutóbbi francia órán fordult elő. Ja igen: esprit de l’escalier. Lépcsőházi
               esprit. Marianne társaságában is mindig így van. Ha már elbúcsúzott tőle, akkor
               jutnak eszébe a legremekebb feleletek.</p>
            <p>- Ó, tündérkirálynő!</p>
            <p>Ezt mosolyogta maga elé, ezt a szót. Így nevezte el magában Mariannet:
               tündérkirálynőnek. Nők között is tündér, tündérek között is királynő. Legszebb,
               legokosabb, legkedvesebb, legjóságosabb, legelegánsabb, legelőkelőbb, legérdekesebb.
               Ami „leg” van a világon, az mind ő. És ennél a gondolatnál azonnal keményen
               rendreutasította magát. Mert a „leg” szó angolul jutott eszébe, az pedig lábszárat
               jelent. Nem, nem, ezt nem szabad. Mariannera, mint fizikai életet élő földi lényre
               gondolni szigorúan tilos. Ez ellenkezik azzal a magasztos és gyönyörű programmal,
               amelyet annyi nap gyötrelmei után végre sikerült kiépítenie magában. Ezért találta
               fel az egész rajongási rendszert, ahogy elnevezte magában. Rajongani érte teljes
               szívből és lélekből, de semmiesetre bele nem szeretni. Ez igazán zseniális megoldás.
               Mint ahogy valami könyvben azt olvasta a modern iparművészet alapelveiről, hogy csak
               az lehet szép, ami praktikus, ime, az ő szép rajongási rendszere tökéletesen
               kiküszöböli a szerelemmel járó egészségtelen gyötrelmeket. Az úszóversenyen igenis
               teljesen „fit” lesz és Diviaczkyt igenis le fogja húzni. És ott lesz a közönség
               körében és őt látni fogja, mikor győz. Csak egy a fontos és az egész rajongási
               rendszernek ez az alapvető lényege: a tündérkirálynőnek soha semmi körülmények között
               nem szabad megtudni a dologról semmit. Pompásan felépített rendszer ez, olyanféle
               elmemunka, mint a Kant-Laplace világrendszere, vagy a Newton nehézkedési világa.
               Hiába, a tiszta ész logikus építő munkájánál nincs szebb a világon.</p>
            <p>- Jössz már? Mert itt hagylak.</p>
            <p>- Már itt vagyok, ne ordíts.</p>
            <p>A rajongás szakértője és a szerelem szakértője elindultak az uszodából az iskolába.
               Csak pár lépést kellett tenniök. Ahogy a cisztercita rendház temploma előtt
               elhaladtak, onnan lágyan zsongott ki a katolikus diákok mindennapi miséjének
               orgonaszava. Pali elhatározta, hogy vasárnap délelőtt a református templomban,
               valamelyik imába titokban bele fogja gondolni a tündérkirálynőt. Adjon neki a jó
               Isten minden szépet, kedveset és boldogítót és ne tudja meg a tündérkirálynő soha,
               hogy ezt a sok gyönyörűséget egy Szepezdy Pál nevű fiú buzgó könyörgése folytán
               kapta a Gondviseléstől.</p>
           
         </div>
         <div type="chapter">
            <head>XI.</head>
            <p>- Mért nem beszéltél le, Barna, mikor elkezdtem vizitelni? Hiszen ez maga a pokol, ez
               a kisváros!</p>
            <p>Marianne féltréfásan tette ezt a szemrehányást rokonának, de félkomolyan is. Egy
               bridge-délutánról jött haza, holtfáradtan, bosszúsan, elcsigázva. Rossz játékosokkal
               kellett játszania, akik amellett folyton másról beszéltek, lehetetlen kérdésekkel
               ostromolták, étellel-itallal halálra kínálták, a legunalmasabb időben erőszakkal
               marasztották, kényes ügyekben kényelmetlen ítéletmondásra kényszerítették,
               érkezésekor és búcsúzáskor agyba-főbe csókolták, minden holmijának beszerzési helye
               és ára felől faggatták és mindezen felül még bosszantóan üldözte a balszerencse,
               órákon át egyetlen robbert sem tudott nyerni. Ami még kis alapon is szerfelett
               bosszantó.</p>
            <p>Társadalmi helyzete egész különösen formálódott ki a kisvárosban. Hogy a főispánék és
               az alispánék nem adták vissza látogatását, az természetesen azonnal közhírré lett
               Dombújváron. Pár napig még ingadozott a köztudat, mert Balassa báró főispán csakugyan
               a fővárost járta az esedékes időben, Szőnyeyékről pedig esetleg hamis lehetett a hír.
               De aztán a báróék Mercedes-kocsija megjelent a vármegyeháza előtt és pár nap alatt
               véglegesnek lehetett tekinteni, hogy Marcoponte grófné nem kapja vissza Balassa
               báróéktól a látogatást. Ezzel párhuzamosan nyilvánvaló lett az is, hogy az alispánék
               szintén elzárkóztak a grófnéval való szorosabb társadalmi érintkezéstől. Ebből az
               következett, hogy mindazok a házak, ahol elmaradt meghívások, gyengén fogadott
               köszönések, megtagadott választmányi tagságok és egyéb sérelmek miatt a főispánék és
               a velük pontosan együttműködő alispánék ellen úgyis forrott a hangulat, valósággal
               rávetették magukat a rivierai grófnéra. Az a pár nagyon visszavonultan élő család
               pedig, amely tartott magára, nem törte magát Marianne után. Igen rövid idő alatt
               Marianne azon vette észre magát, hogy benn ül egy kisvárosi klikk kellős közepén,
               úgyszólván széttépik meghívásokkal, rosszat mindenütt ugyanazokról hall s akikről
               rosszat hall, azokat nem látja sehol. S az egyre kialakulóbb helyzet napról-napra új
               eseményekkel kapott élesedő körvonalakat. Geszterédy huszárezredes neje
               nagyobbszabású teát rendezett: Szepezdy Barnát meghívták, Mariannet nem. A dombújvári
               püspök ezüstmiséjére a püspöki titkári hivatalban kitett íven Marianne is helyet
               igényelt a fenntartott sorban, igényét fel is jegyezték, de aztán értesítést kapott,
               hogy az igénylés sajnálatosan elkésve érkezett. Ezzel szemben Brauninger főmérnök
               első unokájának keresztanyjául Marcoponte grófnét kérte fel a család, Kelemen
               bankigazgatóék pedig házibált rendeztek, amelynek a nyomtatott meghívón is
               „Marianne-estély” volt a hivatalos neve s amelyről a Dombújvári Hirlap egy egész
               hasábos tudósításban számolt be „- alárm -” aláírással, amely, mint tudjuk, Dalár
               Menyhért felelős szerkesztő írói álneve volt. A tudósítás az estélyt egyszerűen
               ezeregyéjszakának nevezte, de azért mindenki tudta egész Dombújváron, hogy ennél
               unalmasabb társadalmi esemény hosszú időn belül nem fordult elő a Czobor-hegy
               tövében. Marianne majdnem elsírta magát az unalomtól, fáradtságtól és bosszúságtól,
               mikor hazajött.</p>
            <p>- Miért nem beszéltél le, mikor elkezdtem vizitelni. Nincs ebben a városban egyetlen
               valamire való ház.</p>
            <p>Szepezdy Barna habozott, hogy feleljen-e, de nem felelt. Ha szíve szerint
               válaszolhatott volna, ezt válaszolta volna:</p>
            <p>- Ebben a városban több valamire való ház van. Itt van legelőször is a főispán háza.
               Kicsit merev ember, talán túlsokat ad a formákra, nagyon tartja a rangját, de elvégre
               egy megye élén áll és többek közt azért kapja a fizetését, hogy tekintélyt tartson.
               Az alispán, Szőnyey Pista, kitünő házat tart. Francia folyóiratok járnak a házhoz,
               egyik fia Oxfordban tanul. De az ilyen előkelő házakon kívül, ahol semmiféle
               nyugateurópai ember nem érezné magát Ázsiában, vannak itt házak bőven, megyei és
               városi tisztviselők, lateinerek, apróbb birtokosok házai, amelyekbe éppen olyan nehéz
               bejutni, mint a Nemzeti Kaszinóba. Ezek az emberek hősiesen kűzdenek a borzasztó
               életviszonyokkal, de a gerincük még sem meg nem hajlott, sem meg nem roppant.
               Külföldi kultúrájuk nincsen, az igaz. Hiszen a legutóbbi tizenöt esztendő alatt nem
               is lehetett alkalmuk megszerezni. Asszonyaik nem Párizsból öltözködnek és a körmük
               nem lakkos, mert a háztartás elsősorban a körmöknek árt. De emberi előkelőség
               dolgában tisztelettel kell rájuk nézni. A vidéki kis város apró utcáinak kis
               földszintes házaiban olyanok élik a leszállított fizetések és a bé-listák életét,
               akik ezer bajuk közepette is úriemberek és úriasszonyok.</p>
            <p>Ezt azonban nem válaszolta Szepezdy Barna. Kényesnek érezte a beszédtárgyat. Tudta,
               hogy a vissza nem adott látogatások égetik egy kicsit a Marianne rivieriai szívét,
               hiába beszél mosolyogva és könnyed, lenéző kézlegyintéssel a kérdésről. Azonkívül még
               másért sem ereszkedett bele a témába az őrnagy. Volt valami homályos ösztöne, amely
               azt súgta neki, hogy ezt a kérdést nem célirányos dolog bolygatni. A főispánék és
               alispánék rideg állásfoglalásának egész biztosan van valami oka. Ezt az okot sejteni
               sem lehet, de valami ok van, az bizonyos. Marianne kifogástalan úriasszonynak
               látszik, de túlságosan messziről jön. És túlságos sokat tud francia szinészekről,
               zenészekről, ilyesmiről. Nehéz ebből kiigazodni. Vannak asszonyok, akik
               viselkedésükben, életformájukban, modorukban roppant kifogástalanok, de titokban
               elvetemedett dolgokat művelnek. Észrevétlenül, mint a lassú víz, amely partot mos.
               Viszont vannak asszonyok, akik társaságban sok szabadságot engednek meg maguknak,
               szeretik a tréfát, hancuroznak és nevetgélnek, de bárki tűzbe teheti értük a kezét.
               Egyszóval nehéz dolog felületes ismeretség alapján ítéletet formálni valakiről.
               Szepezdy Barna nem is akart rögtön verdiktet mondani magában Marianneról. Jóhiszemű
               és jóindulatú ember volt, aki előbb hajlandó hinni a jót s csak ha muszáj, a rosszat.
               Ennélfogva magában kifogástalan hölgynek tartotta rokonát, de azért jobb szerette
               volna, ha Marianne kevesebbet beszél a francia művészvilágról s ha a körme nem olyan
               feltűnően piros.</p>
            <p>Egy szó, mint száz: a Dombújvárra érkezett rivierai grófnénak elment a kedve a
               kisvárosi társasélettől, de miután ezzel leszámolt magában, itt állott szemközt azzal
               a nagy-nagy kérdőjellel, hogy most már mit csináljon. Hagyatéki ügye még itt
               tartotta. Jakobovics ügyvéd szerint jó néhány heti itt tartózkodásra kellett
               számítania. A Szentmiklóssy-hagyaték körül lefolytatott hivatalos eljárás részletei
               iránt Szepezdy Barna most már nem érdeklődött, sőt szerette másra terelni a beszédet,
               ha ez a kérdés a társalgásban előfordult, mert kényes gondossággal igyekezett
               kerülni azt a látszatot, hogy az örökös váratlan felbukkanása és az örökségi remény
               szétfoszlása a legkevésbbé is érintené. A rózsautcai házban tehát nem igen tudták,
               hogy Mariannenak milyen tárgyalást kell megvárnia, milyen hatóságokkal és mikor kell
               érintkeznie. Ezért csupa újdonság volt apa és fiú számára, mikor egy napon Marianne
               így szólt hozzájuk:</p>
            <p>- Gyerekek, hallgassatok ide. Az én hagyatéki dolgomban nekem két lényeges dátumom
               van az ügyvéd szerint. Itt kell lennem május tizedikén és megint itt kell lennem
               május legvégének valamelyik napján. Különben semmi dolgom itt a világon, az apró
               részleteket elvégzi Jakobovics.</p>
            <p>Marianne itt elhallgatott. Habozott a folytatással.</p>
            <p>- Tehát? - kérdezte az őrnagy.</p>
            <p>- Tehát... még azt is meg akarom nektek mondani, hogy én itt... mit tagadjam...
               rettenetesen únom magamat. Ti roppant kedvesek vagytok hozzám, amiért nem is tudok
               elég hálás lenni, de én megszoktam már az örökös jövés-menést, a külföldet, a
               folytonos szórakozást... én itt úgy únom magamat, hogy az elmondhatatlan. Adjatok
               tanácsot, mivel foglaljam el magam. Mert a meghívásokat most már nem bírom, azokat
               sorra úgyis lemondom. Keresztrejtvényt is csak egy óra hosszat fejthetek, akkor
               beleúnok. Paszianszot is csak óra hosszat rakhatok, akkor az is elég. Előttem van az
               egész nap, mi az ördögöt kezdjek vele?</p>
            <p>- Miért nem jársz az uszodába? - kérdezte Pali.</p>
            <p>- Nem járok uszodába, mert a fürdőruháimat nem hoztam magammal. Csak egy fürdőruhát
               csomagolt a komornám, azt is véletlenül. Az az egy pedig túlságosan feltünő
               Dombújvárnak. Vettem észre a hölgyeken, mikor megjelentem az uszodában. Úgy bámultak,
               mint a falusiak a medvetáncoltatót. Hát inkább nem.</p>
            <p>- Vegyél magadnak másik fürdőtrikót Mózernél, - vélte Pali.</p>
            <p>Marianne enyhén és megbocsátóan elmosolyodott.</p>
            <p>- Nem, fiacskám, a Mózer holmija nem nekem való. Jártam az üzletben. No good.
               Sajnálom.</p>
            <p>- Szóval mit akarsz ebből kihozni? - kérdezte az őrnagy.</p>
            <p>- Hogy én inkább átteszem a főhadiszállásomat Pestre. Ott mégis akad egy kis
               mouvement, színház, bárok, szórakozás, talán valami kellemes társaságot is
               szerezhetek magamnak, külföldiek mindig akadnak Pesten. Azokra a napokra, mikor itt
               szükség van rám, természetesen lejönnék. Ezt a kis lakást odafenn megtartanám
               magamnak. Ha üresen áll is, nem sokkal többe kerül, mintha valamelyik szállodában
               vennék egy-két szobát, amitől Dombújváron mentsen meg az Isten.</p>
            <p>- Sajnálnám, ha elmennél, - szólt udvariasan Barna, - és tulajdonképpen nem is
               értem.</p>
            <p>- Mit nem értesz?</p>
            <p>- Azt nem értem, hogy nincs semmi, ami itt tartana. Ennyi idő multán egy ily szép és
               érdekes asszonynak már kellene, hogy legyen valami kis flörtje...</p>
            <p>Barna nevetett a megjegyzés mellé, amit inkább tréfának, ingerkedésnek szánt. De
               Marianne egyáltalában nem nevetett rajta. Úgy vette, mintha élelmezésről, vagy
               fürdőszobáról lett volna szó.</p>
            <p>- Természetes. Persze, hogy ez volna a természetes. Csakhogy most hallgass ide,
               elmondom, hogyan áll ez a kérdés. Magányos férfivendéget én odafent az első emeleten
               nem fogadhatok. Még csak az kellene, hogy ennek Dombújváron híre menjen. Eleget kínoz
               a te két huszár barátod, hogy hívjam meg őket. A kis Eberle is folyton nyaggat, hogy
               szeretne meglátogatni. Bogáthy főhadnagy hasonlóképpen. Meg is hívtam őket délutáni
               teára, de együtt és hozzájuk még egy házaspárt is. Eljöttek. Láttátok volna az
               arcukat, mikor látták, hogy többen vagyunk. Azóta mind a kettő egymástól függetlenül
               kijelentette, hogy nagyon el vannak foglalva és csak akkor igyekeznének kiugrani a
               kedvemért a szolgálatból, ha biztos volna, hogy egyedül találnak. Teljesen egyformán
               beszélt mind a kettő. „Nagyon sok mondanivalóm volna, de azt másnak nem kell
               hallani.” Ezt mondta a kis báró is, a főhadnagy is. De tovább megyek. Esténként el
               lehetne menni egy kicsit mulatni a Kaszinóba. A megérkezésem napján remekül
               cigányoztunk. De azóta látom, hogy garde nélkül az lehetetlen. A családok nem igen
               járnak kaszinóba, tehát nem kérhetnék mást segítségül, csak téged. Te pedig nem
               akarsz. Örülök, hogy erről most szó kerül, legalább tisztázhatjuk ezt a kérdést. Már
               többször tettem rá célzást előtted, hogy szeretnék elmenni lumpolni, de egyedül nem
               mehetek és te sohasem akartad elérteni, pedig máskülönben mintája vagy az előzékeny
               és szolgálatkész gavallérnak. Hát most megkérdezem nyíltan: miért nem vagy hajlandó
               velem lumpolni jönni?</p>
            <p>Szepezdy őrnagy igen jóízűen elmosolyodott a kérdésre.</p>
            <p>- Idegennek kitérnék a válasz elől. De így rokonok közt szívesen felelek, a
               bizalmasság a családban marad. Azért nem megyek lumpolni, mert nincs pénzem.</p>
            <p>- Bocsáss meg, - szólt Marianne - én önálló és független asszony vagyok. Megsértenél
               vele, ha fizetni akarnál értem. Ilyen szívességet én nem is kérnék tőled, hova
               gondolsz. Otthon a Rivierán már minden ismerősöm tudja, hogy ami rám esik, azt én
               fizetem és nem engedem másnak kifizetni. Legfeljebb úgy, hogy például van egy
               páholyom színházba és abba urakat is meghívok. Akkor természetes, hogy az urak utána
               meghívják az egész kompániát vacsorára. De különben ez már rég elintézett kérdés.
               Ebben a tekintetben az asszonyok is férfiaknak számítanak már.</p>
            <p>- A Rivierán lehet, drága Marianne, de az én asztalomnál egy hölgyrokon nem fizethet.
               És hiába volna ez máskép, a saját magam lumpolására sem telik. Kérdezd meg csak
               Palit, adna-e nekem pezsgőre pénzt.</p>
            <p>Pali nem szólt semmit. Szerényen, szeretettel nézett apjára. Marianne pedig fürkészve
               nézte mindkettejüket.</p>
            <p>- Roppantul restellem a dolgot, - mondta aztán elkomolyodva - ne haragudjatok, ha
               ilyen kényes és fájó pontot érintettem.</p>
            <p>Erre mind a két Szepezdy hangosan felnevetett. Pali ragadta meg a szót.</p>
            <p>- Miért kényes? És miért fájó? Egyikünknek sem kényes és nem is fáj, hogy szegények
               vagyunk. Apa nagyszerűen bírja az igénytelenséget, nekem meg mindegy. Ami kell, az
               megvan. Ketten, ha nehezen is, de összehozzuk. Aligha tudsz Dombújváron sok olyan
               családot mutatni, amelyiknek nincs adóssága. Nekünk pedig rövid időn belül egy fillér
               adósságunk sem lesz, mert már az utolsó részleteket fizetgetjük. Ha pedig a
               műegyetemre kerülök és elkezdhetek dolgozni amúgy istenigazában, akkor majd elkezdünk
               vagyonosodni.</p>
            <p>- Ó, de kedves, - szólt Marianne - vissza akarod vásárolni őseid birtokát?</p>
            <p>- Ne csúfolódj, - felelte Pali jókedvűen - mert valami kis földet csakugyan szeretnék
               vásárolni. Nekem magamnak nem kell, mert nem értenék a mezőgazdasághoz, engem csak a
               technika érdekel. De apának, jó volna egy kis föld, hogy lovakat tarthasson. Nem
               mondja soha, de tudom, hogy oda van a lóért.</p>
            <p>Szepezdy Barna nem felelt erre semmit. De éppen felállt, hogy tüzet adjon Marianne
               cigarettájához. S ahogy fia mellett elhaladt visszaülés közben, csak éppen
               megérintette a fiú vállát. De a kis érintés megért annyit közöttük, mint két
               testvérállam között a véd- és dacszövetség ünnepélyes megnyitása államfők
               találkozásával, hadgyakorlattal és díszelőadásokkal.</p>
            <p>- Ti boldogok vagytok, - sóhajtott Marianne, ahogy elnézte őket, - de én boldogtalan
               vagyok, mert rettenetesen únom magamat. Hiába forgatom magamban a dolgot, mégis csak
               mindenképpen az jön ki belőle, hogy felmegyek Pestre.</p>
            <p>- És mikor mennél? - kérdezte Pali különös, fojtott hangon, amelyet azonban sem
               Marianne, sem az apa nem figyelt meg.</p>
            <p>- Már holnap.</p>
            <p>- Úgy, - szólt a fiú.</p>
            <p>De most már felfigyelt Marianne is, az őrnagy is. Pali hangjában volt valami, ami
               arra indította őket, hogy mind a ketten megkérdezzék:</p>
            <p>- Miért kérdezed?</p>
            <p>A fiú arca lángvörös lett.</p>
            <p>- Talán túlságosan szerénytelen vagyok, de őszintén megmondom: nagyon szerettem
               volna, ha Marianne jelen van az úszóversenyen. Az ember szereti... a családja előtt
               kitüntetni magát.</p>
            <p>- Ó, de aranyos vagy, - felelt azonnal és élénken Marianne, - mikor van az az
               úszóverseny? Ja igaz, holnapután, hiszen beszéltünk is róla, a jegy ott is van fent
               az asztalomon. Nem is illik, hogy erre nem gondoltam. Nagyon természetes, hogy ott
               leszek az úszóversenyen. Sőt nincs az a kincs, amiért elmulasztanám. Majd utazom
               utána. Holnapután szombat van, vasárnap nem szeretek utazni, megyek hétfőn. El van
               határozva.</p>
            <p>- Nagyon kedves vagy, - szólt Pali illedelmesen, de nagyon pirosan, - nagyon
               köszönöm.</p>
            <p>- És nagyon drukkolsz?</p>
            <p>- Őszintén szólva, igen. Egy komoly versenytársam van s annak ma reggel figyeltem a
               formáját az uszodában. Igen jó formában van. Kemény dolgom lesz vele. De feltettem
               magamban, hogy bejövök elsőnek, ha mindjárt ott ájulok is el a vízben. Muszáj
               bejönnöm. Ez az utolsó versenyem.</p>
            <p>- Utolsó? Hát az egyetemen nem akarod folytatni?</p>
            <p>- Nem. Sportolni az egyetemen is fogok, még pedig rendszeresen, amennyire csak
               ráérek, de nem verseny-alapon. Arra nem is nagyon érnék rá, aztán meg más gondolat is
               vezet. A rekord-sportolás könnyen megárt a szívnek, ha idejekorán abba nem hagyják.
               Én pedig egészséges akarok lenni, mert az életben nagyon sok dolgom lesz.</p>
            <p>Olyan nagyosan, felnőtten mondta ezt Szepezdy Pali, mint egy kormányra lépő
               miniszterelnök, aki már hónapokon át dolgozott volt programmja részletes
               kialakításán. Az őrnagy és Marianne egymásra néztek. Az őrnagy büszkén, Marianne
               elismeréssel, amelyben a felfedezés, az újonnan meglátás érdekes sugara is
               megcsillant.</p>
            <p>Így történt, hogy Marcoponte grófné nem utazott el másnap, hanem Dombújváron maradt,
               hogy szombaton tanuja legyen az ifjúsági úszóversenynek.</p>
            <p>Az uszoda ez alkalomból fényes lobogódíszt öltött. Délután háromkor kezdődött a
               verseny. A medence négy oldala közül kettőt széksorok és dobogók foglaltak el.
               Zsúfolt közönség szorongott minden talpalattnyi helyen. Az egyik oldalon külön
               elválasztva díszlett a védnökök páholya, amelyben a főispáni és alispáni házaspár
               foglalt helyet. A másik oldalon hasonló páholy felelt meg ennek: ott a zsűri
               trónolt.</p>
            <p>Marianne a zsűri oldalán kapott helyet. Az őrnaggyal érkezett a versenyre és mikor a
               tolongó bejáraton átvergődve Szepezdy Barna nyomában a helyéhez jutott, azonnal
               megkezdte a terepszemlét. Rövid vizsgálat után megállapította, hogy a túlsó oldal az
               előkelőbb. Azonnal megkérte az őrnagyot: ejtse módját, hogy a túlsó oldalon ülők
               valamelyikével cserélhessen. Szepezdy Barna nem szívesen ugyan, de mégis átment a
               túlsó oldalra. Ott azonban a jövő-menők, az izgatott szülők, a verejtékezve lótó-futó
               rendezők egyszerűen elsodorták. Hosszú küzdelmet nem is vívott; alapjában véve örült,
               hogy Marianne kérését nem teljesítheti. Ő mindenáron ott akart ülni a zsűri-páholy
               tövében. Visszavergődött tehát a lökdösödő, izgatott rendetlenségben és sajnálkozva
               jelentette, hogy odaát nem tudott helyet szerezni.</p>
            <p>- Nem akadt egy férfi, aki a kedvemért feláll? - kérdezte Marianne csodálkozva.</p>
            <p>De az őrnagy nem felelhetett, mert most lépett hozzá Rákosi, a főgimnáziumi
               tornatanár, valami fontos hírrel: a verseny programmját alighanem megváltoztatják. A
               két férfi izgatottan suttogott. Marianne, amint a tornatanár elsietett, megismételte
               a kérdést.</p>
            <p>- Bocsánat, nem értettelek. Mit kérdeztél?</p>
            <p>- Mi lelt téged, Barna? Már harmadszor kérdezek valamit és se nem látsz, se nem
               hallasz.</p>
            <p>- Bocsáss meg, de meg lehet magyarázni, ha most egy kicsit szórakozott és izgatott
               vagyok. Arról van szó, hogy az én fiam a legjobb úszó-e a városban, vagy nem.</p>
            <p>- Szóval nem mehetünk át a másik oldalra?</p>
            <p>- Sajnálom, lehetetlen. Egy helyet még talán tudnék neked csinálni, de kettőt egymás
               mellett nem. Te pedig azt mondtad, hogy melletted kell ülnöm.</p>
            <p>- Természetes. De nem szeretem, ha engem osztályoznak. Az a másik oldal az előkelő
               oldal.</p>
            <p>Szepezdy Barna felkapta a fejét.</p>
            <p>- Annál az oldalnál, ahol én ülök, előkelőbb oldal nem kell.</p>
            <p>Ezt olyan kemény és gőgös hangon mondta, ahogy Marianne még sohasem hallotta
               beszélni. A szépasszony elhallgatott. Hiába is felelt volna erre valamit, az őrnagy
               már nem hallotta volna. Egy kis cserkészfiúhoz hajlott, aki valami üzenetet hozott
               neki.</p>
            <p>- Jól van, kisfiam. Mondd meg, hogy elintézem.</p>
            <p>A cserkészfiú elfutott, az őrnagy pedig, miután egy pardont kurtán odavetett
               rokonának, odalépett a zsűri páholyához és izgatottan tárgyalt valamit. Majd
               kisvártatva visszaült a helyére.</p>
            <p>- Bocsáss meg, Pali izent valamit a zsűrinek, meg kellett velük beszélnem.</p>
            <p>- Kérlek, természetes. De miért nem vagy te most a fiad mellett, ha annyira részt
               veszel a dolgában?</p>
            <p>- Nem, azt nem. Őt is idegessé teszi, ha valaki tesz-vesz körülötte, én sem szeretek
               dadáskodni egy felnőtt fiú mellett. Önálló természetű gyerek és én ezt szeretem
               benne külön is hangsúlyozni.</p>
            <p>Ismerősök jöttek üdvözölni Mariannet. Egymásután következtek oda kezet csókolni, csak
               úgy röpködött a sok „nézze, méltóságos grófné” és „hogy van, méltóságos grófné.”
               Szepezdy Barna nyugodtan átadhatta magát apai izgalmának. Az ilyen izgalomban egyedül
               óhajt lenni az ember. A nagy örömet kellemes dolog mással megosztani, a nagy bánatban
               is nagy enyhűlés a fájdalomnak társát tudni. De az ilyenfajta izgalomban az
               embertársak olyan idegessé tudják tenni az embert, hogy a falra szeretne mászni.</p>
            <p>Nagynehezen elkezdődött a verseny. A közönség zsivajgott, mint a méhkas. A kevésbbé
               fontos versenyszámok csak egy pár szülőt érdekeltek s az apróbb diákságot. Egy csomó
               kisebb gyerek a vízbe ugrott, ott lihegve lubickoltak egymás mellett, egyévi
               reménység és várakozás és fogadkozás sorsa dőlt el közöttük, de alig figyelt rájuk
               valaki. Még az eredmények megafónon harsogó kihirdetése is különösebb hatás nélkül
               dörgött el a publikum felett. Elszigetelt tapsok hallatszottak. Mindenki
               beszélgetett, senkisem figyelt. Különösen Marianne nem figyelt. Az őrnagy, ha néha
               oldalt pillantott, jól látta, hogy rokona állandóan és élesen a védnöki páholyt nézi.
               Ott ültek a főispánék és az alispánék.</p>
            <p>Ahogy egymásután fogytak a versenyszámok, ugyanúgy nőtt a közönség izgalma. Most már
               megszüntek a járkálások és a beszélgetés általános zűrzavara is halkabb és fojtottabb
               lett. Marianne elkezdte egy párizsi élményét mesélni az őrnagynak. Egyszer hajón
               kirándult egy szajnaparti kis helyre ebédelni s mikor visszatért, éppen egy
               úszóversenyt szelt végig a hajó. A versenyzők ott lihegtek és igyekeztek a Szajnában,
               a hajó, a technika győzelmes gyorsaságával úszott el mellettük és pillanatok alatt
               hátrahagyta a görcsösen dolgozó alakokat. De az őrnagy csak udvariasságával és
               bólintásaival figyelt a történetre. Látszott rajta, hogy most semmiféle történet
               iránt nem fogékony. Marianne gyorsan befejezte mondókáját.</p>
            <p>- Most! Most! Vigyázz!</p>
            <p>Az őrnagy megragadta szomszédja kezét és keményen megszorította. A medence szabadon
               hagyott partján a bejárat oldalánál mozgolódás támadt. Marianne nem sokat értett az
               egészből. Megafón-szavakat hallott száz méterről, meg mellúszásról. Tapsok támadtak,
               de most már viharosak. És a medence szélére kiálló fiatal fiúk között megismerte
               Palit.</p>
            <p>- Szepezdy! Szepezdy! Diviaczky! Szepezdy! Diviaczky! Diviaczky!</p>
            <p>Viharos kiáltozás keletkezett, zengett az egész uszoda. Ott állt Pali, most adta le
               magáról a bolyhos fürdőkabátot, amelyet valaki átvett tőle.</p>
            <p>- Melyik az a Diviaczky? - kérdezte Marianne.</p>
            <p>- Balra tőle a második, - felelte az őrnagy.</p>
            <p>A készülődés lassan folyt és sokáig tartott. Az őrnagy majd szétpattant az
               idegességtől. Már káromkodásokat morzsolt szét a foga között, hogy mi a manót
               piszmognak ilyen sokáig.</p>
            <p>- Most látom, - szólt egyszerre Marianne, - milyen szép fiú ez a Pali. Mint egy
               fiatal isten.</p>
            <p>Az őrnagy idegesen, de hálásan nevetett. Mereven figyelte a készülődést. A fiúk, szám
               szerint hatan, már ott álltak a medence szélén. Hátuk mögött rendezők, cserkészek,
               két cisztercita-tanár. Hol a Szepezdy-név, hol a Diviaczky-név futott végig a
               közönségen. Zajosan tapsoltak, mintha csak a két név pártjai egymást akarták volna
               túltapsolni.</p>
            <p>- Vigyázz! Most!</p>
            <p>Az őrnagy megint erősen megszorította Marianne kezét. Hirtelen csend lett. Valaki
               vezényszavakat, vagy számokat kiabált, amelyeket nem lehetett érteni. Eldörrent egy
               játékpisztoly csattanó hangja. Ugyanabban a pillanatban a hat test egyszerre a vízbe
               lendült. A hat csobbanás egyetlen hangot adott. A versenyzők elmerültek a vízben, de
               már fel is bukkantak. Egyvonalban törekedtek előre, de az egyenes vonal már az első
               másodpercekben itt-ott behajolt: a versenyzők közül egyik is, másik is visszamaradt
               valamit. Feszült csend figyelte a versenyt. Az őrnagy előrehajlott a széken.</p>
            <p>- Hányszor úsznak végig? - kérdezte fojtottan Marianne.</p>
            <p>- Háromszor. A medence hossza harminchárom méter és egyharmad.</p>
            <p>De válasza türelmetlenségén látszott, hogy most nem tud társalogni. A versenyzők már
               közeledtek a medence túlsó falához. Pali és versenytársa az élen, körülbelül
               egyforma magasságban. A medence falát olyan pontosan egyszerre érintették, hogy egy
               másodperc tizedrésze sem telt el a két érintés között.</p>
            <p>- Remekül fordult, remekül fordult! - hebegte az őrnagy.</p>
            <p>Úsztak visszafelé. A leggyengébb kettő már csak akkor érintette a medence falát,
               mikor a többiek javában haladtak ellenkező irányban. Pali és versenytársa pontosan
               egyformán az élen. Most már itt-ott felhangzott egy-egy szenvedélyes kiáltás,
               izgatott diákhangon.</p>
            <p>- Ne félj, Pali!</p>
            <p>- Szorítsd!</p>
            <p>- Gyerünk, gyerünk!</p>
            <p>Most elérték a medencének azt a falát, ahonnan elindultak. Teljesen egyszerre ért oda
               a két első megint.</p>
            <p>- Borzasztó! - szisszent fel az őrnagy kétségbeesve.</p>
            <p>- Mi az? - kérdezte Marianne, akit most már megfogott a verseny ragályos láza.</p>
            <p>- Rosszul fordult. A keserves teremtésit neki, milyen kellemetlen!</p>
            <p>Diviaczky jókora előnyt szerzett a fordulásnál. Most következett a verseny harmadik
               harmada. Mikor a medence közepéhez értek, Diviaczkynak még több előnye volt.
               Világosan lehetett látni, hogy egy jócska félméterrel vezet. Ebben a pillanatban
               felharsant a kiáltás:</p>
            <p>- Diviaczky!</p>
            <p>A kiáltást százszoros visszhang ismételte meg. De ugyanekkor szaggatott, szenvedélyes
               másféle kiáltások is hallatszottak. A közönség rendje felbomlott. Mindenki felugrált.
               Ott álltak a medence szélén a nézők, szinte félni lehetett, hogy beleesnek
               izgalmukban a vízbe, mert ott álltukban még előre is hajoltak és onnan kiabáltak a
               két versenyző felé:</p>
            <p>- Pali, előre! Szorítsd!</p>
            <p>- Ne hagyd magad, Diviaczky!</p>
            <p>Marianne, anélkül, hogy tudatában lett volna annak, hogyan ugrott fel és hogyan
               került oda, maga is ott állt a medence legszélén. Mellette az őrnagy. A két úszó már
               túljárt a medence közepén. Diviaczky egy tisztán látható félméterrel előbb. A
               kiáltások szenvedélyesen harsogtak. Úgy látszott, hogy Pali elveszti a versenyt.
               Túlkevés helye és ideje maradt ahhoz, hogy ellenfele előnyét utolérje. De ebben a
               pillanatban hirtelen lendületet vett. Démoni erejű tempókkal lökte magát előre. A két
               fiú közötti távolság gyorsan fogyott. A medence két oldalán a víz partjára
               sereglettek együtt haladtak a két úszó haladtával, Isten csodájának tetszett, hogy
               bele nem hullanak a vízbe. A két versenyző és a két oldalon kiáltozó tömeg azonos
               iramban haladt a cél felé, az úszók a vízben, az ordítozók a szárazon. Néhány
               karcsapás hiányzott a medence falához, a parton guggoló emberek figyeltek, kezükben
               időrögzítő-órákkal, cserkészfiúk fürdőkabátokkal vártak.</p>
            <p>Pali haladt előre. Egy-két méternyire a cél előtt már egy vonalban úszott
               ellenfelével. A kiáltozás már a parokszizmus határát verte. Mindenki szeme
               odaszegeződött a vízben elnyúló két fiatal testre, prüszkölő fejükre, izmos, barna
               vállukra. Pillanatok kérdése volt: Pali két hatalmas erejű lökéssel odavetette magát
               a falhoz, meglepő hosszúságúra nyúlt jobbkarja egy szempillantással gyorsabban érte
               el a falat, mint a másiké. Győzött.</p>
            <p>Lekuporodó emberek nyúltak a hóna alá, hogy kiemeljék a vízből. Fülrepesztő ordítozás
               kiáltotta a nevét, taps dörgött. Egy pillanat alatt sűrű embergyűrű vette körül.
               Mindenki odatódult a célhoz, székeket döntöttek fel, lökdösődtek. A főispán
               páholyában az összes jelenlevők felállva tapsoltak. Az őrnagy vadul fúrta magát
               keresztül a tömegen és mikor fiához ért, akit bolyhos kabáttal dörzsöltek, úgy kapta
               át, mint valami fojtogató óriáskígyó. A fiú visszaölelte apját. Megcsókolták egymást.
               És ekkor Pali kurtákat lihegve, ziháló mellel ezt kérdezte:</p>
            <p>- Hol van Marianne?</p>
            <p>- Itt van, majd mindjárt szólok neki.</p>
            <p>A tolongók helyet adtak. Az őrnagy hangosan kiabálta a Marianne nevét. Hangok
               hallatszottak: „Erre méltóztassék, grófné.” Mariannet kézről-kézre küldték,
               taszították, segítették. A megafón már harsogta a győzelmet.</p>
            <p>- Első Szepezdy Pál...</p>
            <p>A bemondott másodpercek számát már elnyomta a győzelmi kiáltozás és taps. Pali
               közvetlen közelében egy öklömnyi gyerek sipító kis rekedt hangján úgy kiáltozta,
               mintha megbolondult volna:</p>
            <p>- Szorítsd, Szepezdy! Szorítsd, Szepezdy!</p>
            <p>Pali rátette kezét a gyerek fejére. Nevetve és lihegve mondta neki, szaggatott
               lélegzettel:</p>
            <p>- Megőrültél, Goldstein? Már rég bejöttem elsőnek, mit szorítsak?</p>
            <p>A kisfiú elhallgatott és valami hálás imádattal bámult fel a bálványra. Ekkor jutott
               oda Marianne. Pali arca feltündökölt. Szeme alá akkor már kiültek a rendkívüli testi
               és lelki megpróbáltatás sötét karikái, amelyek olyan hamar tudnak jelentkezni az
               emberi arcon. De a karikákkal aláhúzott szempár annál jobban ragyogott Marianne
               láttára. Az asszony kezét nyújtotta. Pali hevesen kezet csókolt.</p>
            <p>- Palikám, - szólt az asszony, - isteni voltál. El vagyok bűvölve tőled.</p>
            <p>A fiú felelni akart, de ekkor hátulról egy kéz csapott a vállára.</p>
            <p>- Gyorsan, gyorsan, a főispánhoz...</p>
            <p>Már karonfogták, már vitték, már kísérték. Úgy húzta maga után a köréje
               seregletteket, mint valami uszályt. Mariannet is sodorták volna, de ő helyet csinált
               magának a tolongók között, hogy visszamaradhasson. S mialatt a sokaság vitte Palit,
               mint körmenet a zászlót, ők ketten ott maradtak: Marianne és az apa.</p>
            <p>- Te nem mégy oda?</p>
            <p>- Nem. A fiam sikerét nem akarom learatni. Aztán meg egy kis ravaszság is van abban,
               hogy nem megyek oda.</p>
            <p>- Micsoda ravaszság?</p>
            <p>- Tudod, a fiúgyermeket az apja rendesen feszélyezni szokta. Azzal, hogy az apa koros
               és felnőtt, gyerekíti a gyereket, mikor jelen van. Ezt az ilyen fiatal fiúk nem
               szeretik. Ők felnőttek szeretnek lenni. Jobb, ha az apa nincs ott. Hidd el, nem
               könnyű dolog egy gyerek szeretetét ápolni. Sok önmegtagadásba kerül. Viszont
               megéri.</p>
            <p>Amott, a védnöki páholynál, sűrű tömeg tolongott. Beszéd hallatszott. „Ti vagytok az
               a jövő nemzedék... a nemzet mai megpróbáltatott helyzetében... fogadd ezt az
               aranyérmet...”</p>
            <p>- Nagyon szereted a fiadat?</p>
            <p>Szepezdy őrnagy elnézett az ecetfák lombja felé.</p>
            <p>- A fiam szeretete az egyetlen dolog a világon, ami komolyan érdekel.</p>
            <p>Elnézett a lombok felé Marianne is. Vontatottan, halkan mondotta:</p>
            <p>- Boldog lehetsz vele. Remek fiatal férfi.</p>
            <p>Az őrnagy lopva rápillantott Mariannera. És lopva elmosolyodott magában. Az asszony
               arcán félreérthetetlenül meglátszott az érdeklődés, amelyet férfi kelt a nőben.
               Szepezdy Barna arra gondolt, hogy ő valaha nagyon tetszett az asszonyoknak. De ő csak
               egyet vett komolyan egész életében. Most elérkezett az idő, mikor az asszonyoknak a
               fia kezd tetszeni. Adná a jó Isten, hogy ez a fiú is csak azt az egyet vegye majd
               komolyan, a jót, igazat és kedveset. Aki majd olyan legyen, mint az anyja volt. Aki
               most nem lehetett tanúja annak, milyen pompás gyereke van.</p>
            <p>Odaát dörgő éljenzés harsant fel. Most fejeződött be a főispán beszéde. Föld és ég
               tele lett éljennel és a Szepezdy Pál nevével.</p>
            <p>- Szóval te holnap utazol. Ez visszavonhatatlan?</p>
            <p>Marianne arcán érthetetlen kis mosoly futott keresztül.</p>
            <p>- Tudja Isten, én olyan útálatosan szeszélyes vagyok. Az is lehet, hogy mégsem
               utazom.</p>
           
         </div>
         <div type="chapter">
            <head>XII.</head>
            <p>Marianne nem utazott el. Úgy határozott, hogy tizedikén úgyis dolga van itt, erre a
               pár napra már nem érdemes utazgatni. Ha aztán kedve lesz, majd felmegy Pestre.</p>
            <p>A Paliék osztályvizsgáját május tizedikére tűzték ki. Az őrnagy az idén is arra szánt
               egy délutánt, amire minden évben: udvariassági látogatást tett a fiú tanárainál.
               Egész esztendőben nem kereste fel őket egyszer sem, csak névnapjukról emlékezett meg.
               Társadalmilag igen nagy barátsággal érintkezett velük és sohasem mulasztotta el
               afelett való háláját hangoztatni, amit valóban érzett is, hogy fiát szeretik és
               nagyszerűen tanítják, sőt külön és kitűntetően foglalkoznak vele. De különben nem
               ment a cistercita rendházba, csak évente egyszer, mert nem akart azokhoz a szülőkhöz
               hasonlítani, akik otthoni fegyelmezés helyett a tanárok nyakára járnak lerimánkodni,
               ha baj fenyeget.</p>
            <p>Most tehát elment. Mindenekelőtt a perjel-igazgatónál tisztelgett, méltóságos és
               főtisztelendő Wéber Anasztáznál. A kövér kis öreg legjobb szivarját vette elő és a
               rendház legjobb szilvóriumát.</p>
            <p>- No, csakhogy téged is lehet látni egyszer. Ülj le, gyújts rá, hogy ityeg a
               fityeg?</p>
            <p>Aféle zamatos beszédű, karakán kis ember volt az öreg Wéber, szenvedélyes politizáló
               és vadmagyar. Ő állította fel azt a tételt, hogy mint amiként az ó-testamentumban
               volt egy választott népe a jó Istennek és pedig a zsidó, szintazonképpen az
               új-testamentum óta is van neki egy másik választott népe, az pedig nem más, mint a
               magyar. Csak Európa nemzetei erre még nem jöttek rá. Hát majd rájönnek.</p>
            <p>- Köszönöm, csak lassan, mint az ilyen kivénhedt katona.</p>
            <p>- Fenét vénhedtél te ki, ne beszélj zöldeket. Úgy virulsz, mint maga az élet. Kóstold
               meg csak ezt a szilvóriumot, ilyet még öregapád sem ivott. Hát mi az a nagy öregség,
               ami felől panaszkodol, mi?</p>
            <p>- Tudd meg, hogy holnap lesz a napja, mikor visszavonhatatlanul öreg leszek.</p>
            <p>- Születésnap? Hányadik?</p>
            <p>- Dehogy születésnap, nem az éveken fordul az meg. Hanem holnap megyek a fogorvoshoz,
               aki elül ezt a két lógó fogamat ki fogja szedni. A kettő között már híd van két
               hamisfoggal. Ha kiszedi, az négy minuszt jelent. És most már nem tud hidat csinálni.
               Fogsorra fanyalodom, szentatyám, úgy bizony. Ez az öregség igazi kezdete.</p>
            <p>- Ne beszélj szamárságokat, nézz rám. Alul-felül fogsort hordok. Éveim száma
               hatvanhat. Mered-e mondani, hogy öreg vagyok? Nem ajánlom, mert elátkozlak. Az a
               kérdés, hogy jó-e a gyomrod. Én részemről az aprószeget is megeszem, mint a
               struccmadár.</p>
            <p>Így beszéltek egy jó negyedórát öregségről és egészségről. Már felállott búcsúzóul az
               őrnagy, mikor végre a fiát is megemlítette.</p>
            <p>- Nincs arról mit beszélni, - legyintett az öreg perjel, - dísze a mi iskolánknak.
               Valaha még büszke lesz ez az iskola, hogy a fiú itt nevelődött.</p>
            <p>- Látod, szentatyám, szidod az eretnekeket, pedig a nyolcadik osztályod mind a két
               eminense protestáns. Az én fiam kálomista, a Székács-fiú pedig luteránus.</p>
            <p>- Ez csak azt mutatja, hogy jól bánunk veletek. A negyedikben a Singer-gyerek az
               eminens, a zsidó kántor fia. Nem törődöm én azzal. No, szervusz, öcsém, nézz el
               máskor is.</p>
            <p>Pap és katona megölelték egymást. Aztán következtek a többi tanárok. Noszlopy
               Norbert, a latin tanár, vékony kis aszkéta, rendkívül rövidlátó, mogorva modorú,
               áldott jó ember. Váradi Bálint, a német tanár, lelkes fiatal tudós, Goethe-fordító.
               Moretti Cézár, a történelemtanár, vállas, óriás, harsogó, jókedvű ember. És így
               tovább. Legutoljára maradt Perényi Virgil, a matematika tanára és osztályfőnök. Ez
               igen magas, sovány, kisfejű ember volt, himlőhelyes arcán végtelen gyengédséget
               mutató, tiszta kék szemmel. Pali ezt a tanárát szerette legjobban. És Perényi Virgil
               minden tanítványa közt Palit szerette legjobban.</p>
            <p>- Szinte sajnálom, hogy Pali kikerül a kezem alól. Nagy öröm az ilyen gyerekkel
               foglalkozni. Olyan az esze, mint a tű és olyan a szíve, mint az arany. Ebből ember
               lesz, arról meg vagyok győződve. Még a mai körülmények között is. Hidd el, az
               embernek a szíve facsarodik el, mikor látja ezt a sok gyereket hiába tanulni.</p>
            <p>- Hiába! Miért hiába?</p>
            <p>- Még kérdezed? Te persze más világból jössz. Bevettek a kadétiskolába és attól
               kezdve az életed el volt intézve mindhalálig. De mi lesz ezzel a huszonkilenc
               gyerekkel, akik most leteszik - ha leteszik - az osztályvizsgát és az érettségit? Nem
               kerülhet ebből az egyetemre öt sem. Csak a jeles érettnek van reménye, mint a te
               fiadnak. Már a jó érettekkel baj van. Azok mire tanulnak, mondd meg. És milyen pályát
               választhatnak, mondd meg. Azt mondom én neked, barátom, eredj el külön a templomodba
               és adj hálát a jó Istennek, hogy ilyen fiad van.</p>
            <p>- Megteszem én azt templom nélkül is mindennap.</p>
            <p>- Ez a fiú kitünő fiú. Ha saját fiam volna, nem szerethetném jobban. Még ebben a
               nemzedékben is ritkítja párját. Mert tudd meg, hogy ez a mai tanuló-nemzedék sokkal
               különb, mint a mienk volt. Tudás és olvasottság dolgában össze sem lehet hasonlítani
               a mai nyolcadikost a mi időnkbelivel. De Pali ezek között is a legjobb. Ja igaz, ami
               a műegyetemet illeti, afelől nyugodt lehetsz, a rektornak már írtam, az jó emberem, a
               jövő évi rektorhoz is lesz útunk az idein keresztül, a kultuszba is írtam már. Neked
               a kezedet sem kell kinyújtani. Lakás dolgában mi a terved?</p>
            <p>- Éppen az este tárgyaltuk ezt meg részletesen a gyerekkel. Ő azt akarja, hogy én is
               költözzem fel Pestre, mert azt mondja, hogy kétfelé dupla a költség. Úgy sokat
               megtakarítunk. Majd a nyáron felmegyünk együtt és szétnézünk. Kétszobás lakást akar
               Pali fürdőszobával és fel akarná vinni Ásónét, mert annak az ura, szegény, alig él
               már többet néhány hétnél. Pali majd dolgozni fog és tanulni, én meg azt csinálom,
               amit itt: semmit. Bár van egy kis reményem, hogy egyetlen tudományomat, a
               ló-szakértelmet, majd valahogyan értékesítem valahol. Ha mindjárt ingyen is.</p>
            <p>Perényi Virgil bólogatott, hallgatott. Aztán sóhajtott.</p>
            <p>- Nagyon fog nekem Pali hiányozni. Anya érezheti így magát, mikor férjhez adja a
               lányát. De hát ez a világ rendje. A gyerekek megnőnek, az öregek lassan elmennek. S
               aztán a gyerekek öregszenek helyükbe. Hova sietsz?</p>
            <p>- Még elmegyek a papomhoz is, mint a Pali vallástanárához.</p>
            <p>- Úgy. Tiszteltetem, mondd meg neki.</p>
            <p>Szepezdy Barna elment a paphoz. Ott lakott az imaház patakparti épületében, a
               földszinten. Gyakran fordult meg itt az őrnagy, mert presbitere volt a dombújvári
               református egyháznak s a presbitérium itt szokta összejöveteleit tartani. Ugyanebbe
               az épületbe járt vasárnap délelőttönként istentiszteletre is a két Szepezdy.</p>
            <p>- Itthon van Kálmán, kedves néném?</p>
            <p>- Nízd csak, ki van itt, - kiáltott széles debreceni tájszólással Nagymáténé
               nagyasszony, a tiszteletes úr fehérhajú édesanyja, - maga az, ídes lelkem, Szepezdy.
               Nízzen csak beljebb, Kálmán sítál a kertben, valamin gondolkozik, sítálva tud
               legjobban gondolkozni. Erigy csak, te jány, mondd meg a nagytiszteletű úrnak, hogy
               igen kedves vendíg van. Hát mírt gyött, ídes lelkem, Szepezdy, csak nincs valami
               baj?</p>
            <p>- Dehogy van, Isten őrízz. De meglátogattam a Pali tanárait, mint évente szoktam, hát
               Kálmánt sem akartam kihagyni. Itt jön már Kálmán, szervusz, papom, hogy vagy?</p>
            <p>Nagymáté néni visszakerülközött a konyhára, a két férfi egyedül maradt. De nem
               Paliról kezdtek beszélni, hanem arról, hogy az egyházfi beteg. A felesége sok mindent
               ellát helyette, de az egyházi adó beszedésével baj van. Az a mai időkben különben is
               nagyon nehéz, hát még így, ha nincs, aki a hívek nyakára járjon. Eldiskuráltak erről
               egy jó negyedórát.</p>
            <p>- Hát Palival hogy vagy megelégedve?</p>
            <p>- Nagyon. Csak az nem tetszik nekem, hogy nem jár a lányok után.</p>
            <p>- Micsoda?</p>
            <p>- Úgy értsd, ahogy mondtam. Örülök, hogy erről beszélünk, mert ezt már rég meg
               akartam mondani neked. Az ilyen fiúnál, aki a tizennyolcadik esztendő kritikus
               idejébe jutott, az a természetes, ha minden hónapban szerelmes lesz. Ilyenkor verset
               írnak a fiúk, zsebkendőt lopnak, fakéregbe szívet vésnek és nem ártanak vele
               senkinek. Az ilyesmi úgyszólván biztonsági szelepe a fiatal léleknek, ahol a
               gyúlékony érzések el tudnak illanni tűzveszély nélkül. De ezzel a Pali gyerekkel nem
               így van. Sokat foglalkozom vele és sikerült is a bizalmát megnyernem. Ez a fiú olyan
               tiszta, mint az angyalok. Ami nem volna baj, de makacsul elutasít magától minden
               lírai ellágyulást, a szerelmet ostobaságnak nevezi, a lányokat lenézi. Tudni sem akar
               eféléről. Hát ez nagyon veszedelmes dolog, öregem. Mert egyszer csak jön valaki, aki
               a felhalmozott érzelmi készletet egyszerre lángra gyújtja az ilyen fiúban, az aztán
               igen komoly krízis lehet. Kivált az olyan érzésű fiúnál, mint a te fiad. Nem vettél
               észre semmit, hogy valami kislány tetszik neki?</p>
            <p>- Nem. Nagyon jóban van azzal a kis Sólyom Katóval, aki...</p>
            <p>- Tudom, tudom, ismerem. Aranyos kislány, nemrég konfirmáltam. Pali mesélt is róla.
               Nagyon ragaszkodik hozzá. De ez nem az, amiről én beszélek. Másról nem tudsz?</p>
            <p>- Nem.</p>
            <p>Hallgattak. Az őrnagy meglepetten és ijedten hallgatott. Tűnődött nagyon, de semmi
               okos mondanivaló nem jutott eszébe.</p>
            <p>- Mit gondolsz, - kérdezte félénken, - mit lehetne csinálni?</p>
            <p>- Én bizony nem tudom. Már célozgattam, hogy jó lenne, ha megtanulna táncolni, de azt
               mondja, hogy ilyen butaságokra nem ér rá. Ha majd kell tudni táncolni, azt mondja,
               akkor majd fog tanulni.</p>
            <p>Szepezdy Barna csak nézett maga elé megütődve.</p>
            <p>- Miért szontyolodtál el annyira? - kérdezte a pap.</p>
            <p>- Jól beletetted a bogarat a fejembe. Egész délután fürödtem a glóriában és
               boldogságban, mert csak nagyszerűt hallottam a fiamról. Valósággal arkangyalnak
               éreztem magam, mint apa. Most aztán jössz te és egyetlen megjegyzéssel a földre
               sujtasz. Itt állok, mint egy tehetetlen hülye. És még hozzá be is látom, hogy
               tökéletesen igazad van. Engem azonban az Úristen nem pedagógusnak teremtett. Hiszen
               ha az édesanyja élne...</p>
            <p>- Ez nem az anya dolga, ez a kérdés, hanem az apáé.</p>
            <p>- Jól van, jól van, csak üssed a fejemre egyiket a másik után. Most napokig nem fogok
               aludni a gyerek miatt.</p>
            <p>Nagyot sóhajtott Szepezdy Barna őrnagy.</p>
            <p>- Hej de szép dolog apának lenni. És hej de nehéz mesterség...</p>
           
         </div>
         <div type="chapter">
            <head>XIII.</head>
            <p>Május tizedikén délben Szepezdy Pali azt mondta ebédnél az apjának:</p>
            <p>- Ja igaz, apa, tiszta jeles vagyok. Az osztályvizsga megvolt.</p>
            <p>- Ejnye, fiú, hát ezt így mondod nekem? Hiszen ez roppant nagy dolog! Csak úgy
               odaveted, mintha azt mondanád, hogy krajcárt találtál az utcán. Beszélj hát, hogy
               ment, mi volt, hogyan feleltél?</p>
            <p>- Feleltem volna, apa, de nem nagyon kérdeztek. Minden tárgyból kaptam vagy húsz
               kérdést, de mind csak egy pillanatra, mert mikor kezdtem rá fújni a feleletet,
               azonnal félbeszakítottak és új kérdést adtak. Nem hagyták soha végig mondani, amiért
               még bosszankodtam is, mert fizikából például gusztusom lett volna egy pár saját
               gondolatot is beleszőni a dologba. Egyszóval lement az egész minden nagyobb esemény
               nélkül, öt nap mulva kezdődik az érettségi.</p>
            <p>- Ördögadta, hát legalább hadd öleljelek meg. Még szép, hogy közlöd velem. Ha majd
               megházasodol, azt is így fogod elmondani utána: ja igaz, apa, megházasodtam...</p>
            <p>Kibontakoztak az ölelésből és Pali legyintett a házasság gondolatára. Az őrnagynak
               eszébe jutott a tiszteletessel folytatott beszélgetése. Hogy most a pillanat
               alkalmas, hogy a szerelmi témára terelődjék a szó. Már kezdte is magában felidézni
               azokat a ravasz mondatokat, amelyeken napok óta törte fejét, hogy közeljusson fia
               lelkéhez. De ekkor belépett Kató. Az angol könyvvel kezében. Az őrnagy bosszankodni
               akart. Azonban hiába akart bosszankodni, inkább kénytelen volt megállapítani magában,
               hogy a nehéz beszélgetés elmaradása felett határozott megkönnyebbülést érez. Ment
               szépen ebéd utáni álmát aludni.</p>
            <p>Kató kiteregette a könyvet. Elkezdte a szöveget olvasni, de Pali félbeszakította.</p>
            <p>- Ki van sírva a szemed. Miért sírtál?</p>
            <p>A kislány felnézett.</p>
            <p>- Nem igaz, nem sírtam.</p>
            <p>Dacosan mondta és vakmerően. Látnivaló volt, hogy hazudik.</p>
            <p>- Miért mondod, hogy nem sírtál, mikor sírtál? Azonnal add elő rendesen, hogy mi
               bajod volt.</p>
            <p>- Hagyj nekem békét, mondom, hogy nem sírtam.</p>
            <p>Hangja olyan ingerült volt, hogy Pali elcsodálkozva tekintett rá.</p>
            <p>- Milyen hangon beszélsz velem, te taknyos? Rendben van, olvasd a szöveget. Vedd
               tudomásul, hogy most rosszban vagyunk. Nagyon haragszom rád azért, mert bizalmatlan
               voltál, másodszor mert hazudtál, harmadszor, mert szemtelen voltál. És mindaddig
               haragudni fogok, míg először is el nem mondod, miért bőgtél, másodszor pedig
               bocsánatot nem kérsz az impertinens hangért. Mindjárt meg is jegyezheted, hogy
               „pert”, az angolul szemtelent jelent, ezt a szemtelenséget, ahogy most viselkedtél.
               Tessék folytatni a szöveget.</p>
            <p>Kató konokul rápillantott Palira. A szeme tele volt könnyel. De összeszorította a
               fogát néma daccal. Erőt vett magán és olvasni kezdte az angol szöveget. Pali ridegen
               hallgatta. A lány mondatonként fordított, a fiú beleszólt, ahol javítani kellett.
               Mintegy tíz percig tanultak így, mikor a nyitott ablakon át egyszer csak hallani
               lehetett, hogy lépések, amelyek közeledtek, az ablak alatt megállanak. Pali
               odapillantott. Az ablakban megjelent Marianne feje. A fiú azonnal felpattant és
               odasietett az ablakhoz.</p>
            <p>- Csókolom a kezedet, parancsolsz valamit?</p>
            <p>- Dolgod van?</p>
            <p>- Angol órát adok Katónak, de nemsokára vége lesz.</p>
            <p>- Utána mit csinálsz?</p>
            <p>- Utána átveszem a világtörténetet. Öt nap mulva kezdődik az érettségi és minden
               napra pontosan be van osztva az anyagom. Mára a világtörténetet tűztem ki.</p>
            <p>- Milyen kár. Elhatároztam, hogy ma délután nagyot sétálok. Folyton hallom emlegetni
               azt a Szarvas-völgyet, milyen szép. Velem jöhettél volna. Olyan gyönyörű idő van.</p>
            <p>Pali egy pillanatig gondolkozott.</p>
            <p>- Tulajdonképpen beoszthatom az anyagot másképpen is. Valamivel több fog jutni egy
               napra. Most van fél három. Hol legyek negyed négykor?</p>
            <p>- Kopogtass be értem. Viszontlátásra, szervusz.</p>
            <p>- Csókolom a kezedet.</p>
            <p>Pali visszaült az asztalhoz. Csupa sugár volt az arca, de most komorságot erőltetett
               rá. Vontatottan folyt az angol tanulás, Pali szórakozottan javítgatta a kislány
               hibáit s közben öt percenként megnézte az órát. Végül már elrestelte, hogy folyton az
               órát nézi. Úgy fektette kezét az asztalra, hogy a karkötő órát feltűnés nélkül
               állandóan láthassa. Negyed négykor felállott.</p>
            <p>- Az apa nyakkendőit kell rendbehozni. Oda vannak készítve a kis asztalra. Holnap
               ebéd után várlak.</p>
            <p>- Ne várj holnap ebéd után, nem jöhetek. Mama utazik Pestre. Miskovszky bácsi
               meghalt.</p>
            <p>- Azért sírtál? Hiszen soha nem is láttad az öreget, amennyire én tudom.</p>
            <p>- Nem sírtam, hagyj békét. Az öreg Miskovszky meghalt, ma jött a távirat, mamának fel
               kell menni Pestre. Nekem kell ellátni az izét. A grófnét. Azzal sok dolgom lesz, most
               nem tanulhatok angolul, míg mama vissza nem jött Pestről. De ha visszajött, majd
               szólok.</p>
            <p>Már vette is a nyakkendőket. Pali állt egy darabig, még szólni akart valamit, de
               aztán vállat vont. Felment Mariannehoz.</p>
            <p>- Gyere, gyere, - kiáltott Marianne a kopogtatásra, - mutatok valamit. Nézz ide,
               képeket kaptam az antibesi kertről. Egy amerikai ismerősöm csinálta az
               amatőr-képeket, egész jól sikerültek. Ülj ide.</p>
            <p>Ott ült a kereveten, vagyis nem ült, hanem lábát maga alá húzva ott kuporgott a
               diványpárnák közt. Előtte egy halom fénykép. Pali odaült a kerevet szélére.
               Egymásután nézegette a képeket. Pálmafás kertrészleteket ábrázoltak a képek, egy
               tengerparti villát, partrészleteket. A fiú mohón nézte valamennyit.</p>
            <p>- Látod fent jobbról a szélső két ablakot? Az a hálószobám. Minden szobának ilyen
               ablakajtaja van az erkélyre. Nyáron gyakran kint alszom a nyitott erkélyen. Olyan a
               holdfény, hogy az elmondhatatlan. Ezen az erkélyen töltöm a napom legnagyobb részét.
               Nagyszerű erkély, a pálmafák miatt kintről nem látni oda. Még napfürdőzni is
               nyugodtan lehet. Kifekszem, süttetem magam tetőtől-talpig, néha már nyár közepén
               olyan vagyok, mint a csokoládé.</p>
            <p>Pali nézte a képen az erkélyt. A kép remegett a kezében.</p>
            <p>- Nagyon szép ház, - mondta közömbösnek tetsző hangon.</p>
            <p>- Vendégszoba is van. Összerakhatnál annyi pénzt, hogy le gyere. Nem olyan borzasztó
               sok az és utazhatol harmadik osztályon is. Külföldön mindenki harmadik osztályban
               utazik.</p>
            <p>- Külföldön? Én nem emlékszem, hogy más osztályon utaztam volna. Apa is harmadikon
               utazik.</p>
            <p>- Annál inkább. Lejöhetnél hozzám vendégségbe. Remekül mulatnánk. Fürdés a
               Garoupe-strandon. Kirándulások. Yacht. Autózás. Látnál nagyszerű városokat. Nizza,
               Montecarlo, Cannes. Elmennénk egynapos autótúrára az Alpes Maritimes vidékén.
               Hallatlan szép. Vence faluban szépségverseny. Cagnesban a piktorok. Beaulieuben a
               svéd királyt láthatod tenniszezni. A monacoi várban az akvárium. Ó, az
               elmondhatatlan, mi mindent tudok majd neked mutatni. Eljössz, úgye?</p>
            <p>- Akárhonnan veszem a pénzt, - felelte sóváran, rekedten Pali, - akár gyalog is
               elmegyek.</p>
            <p>- Aztán bemutatlak szép asszonyoknak. Az amerikai nők meg fognak őrülni érted.</p>
            <p>- Nem, nem...</p>
            <p>- Micsoda? Miért nem?</p>
            <p>- Nekem az nem mulatság, én azt únom, nőkkel diskurálni.</p>
            <p>- Ugyan ne okoskodj. Hát nem akarsz kurizálni? Miért?</p>
            <p>- Csak. Majd egyszer elmondom.</p>
            <p>- Jól van, akkor most nem faggatlak. Szóval lejössz. Majd csinálunk a tengerben
               úszóversenyt. Mindenkit le fogsz pipálni. Le premier gagneur: Monsieur Paul de
               Szepezdy! Monsieur l’ingénieur! L’inventeur!</p>
            <p>- Ó, az még soká lesz. Évek kellenek hozzá.</p>
            <p>- A találmányokhoz is? Hiszen azt mondtad, hogy a műegyetemen azonnal nekilátsz a
               találmányaidnak. Mondd, ez engem érdekel: hogy megy az a feltalálás? Miket akarsz te
               feltalálni? Hogyan határoztad el, hogy feltaláló leszel? Én még sosem beszéltem
               feltalálóval.</p>
            <p>- Mióta csak emlékszem, mindig ezen járt az eszem. Már egészen kicsi koromban minden
               szerkezetet szétszedtem és megint összeraktam. Legelőször órás akartam lenni. Aztán
               géplakatos. Anyám varrógépét is szét akartam szedni, de azt nem engedték. Aztán
               feltaláltam egy csengőt. Csak játéknak. Az én szobámban kellett meghúzni egy nyelet
               és a másik szobában csengett. Még egészen kicsi voltam, mikor megcsináltam egy zárat.
               Mire a lakatos megjött, már készen is volt. Mióta gimnáziumba kerültem, azóta
               beszabadultam a szakkönyvek közé és csak ilyesmin járt az eszem. Például feltaláltam
               a tankot. Tudniillik az jutott eszembe, hogy az ágyúkat hogyan lehetne homokos,
               süppedő talajon jól szállítani, például, ha hadvezér volnék és a seregemmel mennék a
               Szaharába. Azt találtam ki, hogy automobillal kombinálnám az ágyút. Ez az automobil
               fogaskerékkel mozogna, még pedig egy olyan deszkarendszerben, ami hasonlít, mondjuk
               egy feneketlen hordó belsejéhez. Ennek a belső oldalába kapaszkodnának az autókerék
               fogai. Tehát az autóágyú, ahogy haladna előre, maga előtt rakná le a talpakat,
               amelyekben jót tudna a homokon menni. Érted? Azt hiszem, nem; meg kellene mutatnom a
               rajzokat, azok még megvannak. Ezt azonban abbahagytam, mert rájöttem, hogy más is
               volt olyan okos, mint én: ez a tank alapötlete. A negyedik gimnáziumban feltaláltam
               egy új görbét.</p>
            <p>- Egy mit?</p>
            <p>- Egy új görbét. Egy új mértani görbe vonalat. Lélekszakadva rohantam Perényi tanár
               úrhoz, aki nagyon megdícsért, mert a görbét többezer éve feltalálták már előttem, de
               ez az én érdememből nem vont le semmit. Hatodiktól kezdve már praktikus dolgokon
               törtem a fejem. Tizenkét különböző találmány-ötletem van, de azoknak a modelljét mind
               meg kellene csinálni és kipróbálni.</p>
            <p>- De hiszen, fiacskám, már minden a világon fel van találva. Mit akarsz te még
               feltalálni?</p>
            <p>- Minden fel van találva? Dehogy. Például még az automobil sincsen feltalálva. Az
               automobilba nem lehet kényelmesen beszállni, Míg ez így van, addig szerintem az
               automobil nincsen feltalálva. Majd én feltalálom. De ezen kivül még millió dolog van,
               és köztük a legfontosabb: a könnyebb motor.</p>
            <p>- Mi az a könnyebb motor?</p>
            <p>- Hogy sokkal kisebb súlyú motor tudjon több lóerőt produkálni. Nekem erre négy
               különböző ötletem van. Ha valamelyik beválik, akkor ez forradalom. Megváltozik a
               közlekedés, az egész repülőtechnika, minden, minden... Ennek akarom szentelni az
               életemet.</p>
            <p>- És mi lesz a nőkkel?</p>
            <p>- Már mondtam, hogy engem nem érdekelnek. Egyszer majd elmondom, hogy miért nem.</p>
            <p>- Milyen különös fiú vagy, te kis feltaláló...</p>
            <p>Marianne mosolygott és felkelt. Ez a felkelés azzal járt, hogy lábát ki kellett
               húznia maga alól. Két pompásan rajzolt lábszára térdig kivillant közben. Pali gyors
               mozdulattal félrekapta a fejét, hogy oda ne kelljen néznie. Marianne észrevette ezt
               és meglepett kíváncsisággal szemlélte a fiút. Leszállt a kerevetről, kiegyenesedett,
               végigsimította derekán a ruhát. Habozva kérdezte:</p>
            <p>- Hát menjünk sétálni? Vagy maradjunk inkább és beszélgessünk?</p>
            <p>- Ahogy parancsolod, én szívesen sétálok és szívesen maradok is.</p>
            <p>- Tudod mit: maradjunk. Ma kaptam Pestről két ruhát, azokat felpróbálom és te
               megmondod, hogy jók-e. Amíg átöltözöm, te átmégy a szomszéd szobába. Aztán majd
               szólok, ha bejöhetsz. Te leszel a zsüri elnöke. Jó?</p>
            <p>- Nagyon szívesen.</p>
            <p>- Megjegyzem, nem kell sokáig várnod, az egész egy pillanat. Csak ledobom magamról
               ezt a ruhát és belebújok a másikba. Aztán megint kimégy és én megint egy pillanat
               alatt átöltözöm. Most menj át.</p>
            <p>Pali átment a szomszéd szobába. Leült egy sarokba, hogy a gyanu árnyéka se érhesse.
               Ott ült mozdulatlanul. S már egy pillanat mulva selymek surlódását, motoszkálását
               hallotta a szomszéd szobából. Ült, a feje zúgott, szájpadlását száraznak érezte,
               keze remegett. És csodálkozva kérdezte magát, hogy vajjon mi baja. Fogalma sem volt
               róla, hogy mi lelhette.</p>
            <p>- Lehet!</p>
            <p>Felkelt és bizonytalanul botorkáló léptekkel visszament Mariannehoz. Az asszony ott
               állt a szoba közepén, kiegyenesedve. Egy könnyű, habszerű, világos nyári ruha
               lebegett rajta, mintha csak rálehelték volna.</p>
            <p>- Tetszik?</p>
            <p>- Nagyon szép.</p>
            <p>- Én is szeretem. Édes kis ruha. Majd megfordulok. Nézd, milyen kedves itt oldalt ez
               a kis ötlet.</p>
            <p>Pali állt, fejében bizonytalan szédületet érzett. Valami valószerűtlen volt ebben az
               egész helyzetben, mintha nem volna igaz az egész, mintha mindezt csak álmodná!
               Marianne tetszelegve forgott a nagy tükör előtt.</p>
            <p>- Most megint menj ki és nézd meg a másikat is.</p>
            <p>A fiú engedelmesen kotródott vissza a másik szobába, ott hagyott ülőhelyére. Megint a
               kelmék surlódását hallotta. Két tenyerét rászorította két halántékára. Aludni
               szeretett volna. Bármilyen képtelen volt most ez a vágy, de határozottan és
               mindenáron aludni szeretett volna.</p>
            <p>- Lehet!</p>
            <p>Mint az álomjáró ment vissza a másik szobába. Ott állott Marianne egy másik ruhában.
               Ez hófehér volt, de valami meghatározhatatlanul légies, valami álomszerű volt benne a
               fiú számára.</p>
            <p>- Tündérkirálynő, - mondta hirtelenül és hebegve.</p>
            <p>- Annyira tetszik? Én is azt hiszem, hogy ez még jobb. Tudod mit: ezt most fenn is
               tartom. A te tiszteletedre. Ezeket szépen elrakjuk, aztán visszatelepszünk a
               kerevetre.</p>
            <p>Megint felkuporodott, maga alá húzott lábakkal. Pali megint leült a kerevet szélére,
               elég messze tőle.</p>
            <p>- Hát most beszélgessünk tovább. Hol is hagytuk abba? Ja igen, hogy téged a nők nem
               érdekelnek. Megígérted, hogy el fogod nekem mondani, miért nem.</p>
            <p>Pali hallgatott. Mintha megnémult volna. Szeretett volna egy pár kitérő, védekező
               szót mondani, de képtelen volt szóra mozdítani a száját. Mintha agyának az a része,
               amely a beszédet igazgatja, megbénult volna. Marianne nézte, nézte, aztán valami
               különös, bugyborékoló, bűnös kacagással megkérdezte:</p>
            <p>- Szerelmes vagy?</p>
            <p>A fiú hevesen tiltakozni akart. Ki akarta fejteni, hogy ez végzetes félreértés, ő a
               szerelem helyett feltalálta a rajongást. Ez egészen más. De felszegett feje egyszerre
               tehetetlenül visszacsuklott. Alig hallható hangon felelte:</p>
            <p>- Igen.</p>
            <p>- Hálistennek. Már azt hittem, nem vagy ember. Brávó, ezt már szeretem hallani. És
               kibe, ha nem vagyok indiszkrét? Remélem, nem reménytelenül? Mert az nagyon keserves
               dolog. Ha nem hallgat rád, hagyd ott, verd ki a fejedből, annyi a nő, mint a pelyva.
               Az ilyen úszóbajnok minden ujjára tíz kislányt kap, akik megbolondulnak érte. Nekem
               te ne légy reménytelenül szerelmes, mert megtagadom a rokonságot. Neked az nem áll
               jól. Te légy a szívtipró, a kegyetlen, a nőket kinevető, érted? Halljuk, ki az, akit
               szeretsz.</p>
            <p>Pali ült a kerevet szélén és hallgatott. Remegett egész testében. Csak nehezen tudta
               rebegő hangon kimondani:</p>
            <p>- Nem mondhatom meg... Éppen neked nem mondhatom meg...</p>
            <p>- Éppen nekem nem? Ó, milyen rejtélyes vagy. Hát akkor nem is próbálom kitalálni, ha
               azt akarod, hogy éppen én ne tudjam. Beszéljünk másról.</p>
            <p>A fiú merészen felvetette a fejét.</p>
            <p>- Azért nem muszáj másról beszélni. Én erről szívesen beszélek. Csak azt nem akarom
               megmondani, hogy ki az, akibe... akiről szó van.</p>
            <p>- Ó, de kedves vagy, de mulatságos. Hát jó, beszéljünk az érzéseidről. Nagyon
               szereted?</p>
            <p>- Tökéletesen. Ahogy csak egyszer lehet. Ez nekem élet és halál.</p>
            <p>- Istenem, milyen szépeket mondasz. És milyen gyönyörű dolog tizennyolcévesnek
               lenni...</p>
            <p>- Nem, nem, én nem vagyok tizennyolcéves. Én lélekben sokkal öregebb vagyok. Én már
               nem vagyok gyerek!</p>
            <p>- Isten őrizz, dehogy is nézlek én gyereknek. Mióta győzni láttalak azon a versenyen,
               azóta egyáltalában nem látlak gyereknek. Sőt nagyon is férfinak látlak. De fiatal
               férfinak. Azt igazán nem tagadhatod, hogy fiatal vagy. Adj érte hálát a jó Istennek,
               amíg az vagy. Lesz idő, amikor egy mai órádért egy akkori évet is szívesen odaadnál.
               De ne térjünk el a tárgytól. Szóval tökéletesen szereted. Mit akarsz vele? El akarod
               venni?</p>
            <p>- Nem akarok vele semmit. Szeretni akarom. Hogy ő ehhez mit szól, az nem is fontos.
               Én csak szerethessem, amíg élek. Akár jelen van, akár elutazik, akár él, akár meghal,
               az nekem teljesen mindegy, - én őt szeretem. Miatta fogok élni, érte fogok dolgozni
               és nagyokat alkotni, neki ajánlom fel az életemet, mint ahogy egy könyvet dedikálnak.
               Ő az alfa és ómega.</p>
            <p>- De miért ne tudjon róla? Ezt nem értem. Hát nem szeretnéd, ha... nem szeretnéd
               például, ha megfogná a kezedet? Nem érzel vágyat arra, hogy megcsókold?</p>
            <p>Pali olyan halkan felelt, hogy Marianne alig hallotta.</p>
            <p>- Én még nem csókoltam meg soha senkit. Csak mikor egész kicsi voltam, az
               édesanyámat. De azóta senkit soha.</p>
            <p>Marianne sokáig hallgatott. És ő is nagyon csendesen felelt, hangjában valami kábító
               búgással:</p>
            <p>- Ha tudnád, milyen megható vagy... milyen hallatlanul megindító...</p>
            <p>Nagy csend következett. Marianne erősen nézte a mozdulatlanul ülő fiút, az pedig
               dacosan, mint egy hitvalló, tartotta magasra a fejét és a fal egy pontját bámulta
               mereven. Ekkor Marianne nagyot sóhajtott, mélyet és mélyről jövőt. De nem lehetett
               tudni, hogy ez a sóhaj mit jelent: szomorúságot, kielégített örömöt, vagy ismeretlen
               gondokat. Aztán könnyed társalgási hangon szólalt meg:</p>
            <p>- Tulajdonképpen kár, hogy nem mentünk sétálni. Én olyan ingadozó és szeszélyes
               bolond vagyok. Séta ürügyével elvonlak a tanulásodtól, aztán itt foglak a szobában és
               ruhákat mutogatok neked, amik nem érdekelnek. Ne tiltakozz, tudom én azt jól:
               férfiakat az ilyesmi nem érdekel. Tudod mit: a ma elmaradt sétát tegyük holnapra. Még
               nem sok időt mulasztottál a mai délutánból, tanulhatsz még eleget. Igy a mai délutánt
               mégis megtakarítottuk és holnap csinálunk valami nagyszerű kirándulást. Akarod?</p>
            <p>- Boldogan, hogyne. Hát akkor most el is búcsúzom.</p>
            <p>Felállott, félszegen meghajtotta magát. Pedig máskor olyan simán és könnyedén tudott
               mozogni. Most minden mozdulatát otrombának, ügyetlennek érezte. Mikor odanyúlt a
               feléje nyujtott kézért, a gyors mozdulattól megbotlott. Meg kellett kapaszkodnia a
               kerevet szélébe.</p>
            <p>- Isten veled, Palikám. Este aligha látjuk egymást, mert én meg vagyok híva egy
               bridgere, amit már háromszor mondtam le, negyedszer most már lehetetlen lemondani.
               Lesz legalább tizenkét óra, mire onnan hazakerülök. Te olyankor már rég az igazak
               álmát szoktad aludni. Hanem holnap ebéd után okvetlen szólj fel értem. Negyednégy jó
               lesz? Legyen negyednégy. Viszontlátásra, kis öreg.</p>
            <p>Pali kivánszorgott a szobából. Képtelen fáradtságot érzett minden lépésnél, pedig nem
               volt mitől elfáradnia, hiszen mindvégig csak ült és beszélgetett. Ahogy kilépett az
               előszobába, a nyitott konyhaajtón át Katót pillantotta meg. Kató mosogatott. Nyájasan
               oda akart neki kiáltani valami pajtáskodó tréfát, de eszébe jutott, hogy ők most
               haragban vannak. Ezért csak odabólintott a kislánynak és gőgösen indult lefelé a
               lépcsőn.</p>
            <p>Nem volt még fél öt sem, tanulhatott még eleget. Fogta a történelem-könyvet és ment a
               Széchenyi-ligetbe. Bevette magát az orgonabokrok közötti szokott búvóhelyére,
               leterítette maga elé a könyvet és olvasni próbált. Már az első percben látta, hogy
               ebből tanulás nem igen lesz. Hanyattfeküdt és próbálta gondolatait logikusan
               rendezni. Képtelenségnek bizonyult ez is. Benyomások, képek, friss emlékek, zavart és
               érthetetlen ösztönök, érzelemfoszlányok, arcok, szavak valami kibogozhatatlan
               összevisszaságban tolongtak mindenütt, ahova csak gondolataival hatolni próbált
               sajátmagába. Feküdt és tágranyílt szemmel csodálkozott sajátmagán. Az a különös
               dolog jutott eszébe, hogy így csodálkozhatik magában, aki meghal. Időérzéke teljesen
               elveszett, nem tudta, hogy tíz perce fekszik-e már így zűrzavaros tűnődéseivel, vagy
               két órája. Mikor összerezzent egyszer, azt látta, hogy sötétedni kezd.
               Feltápászkodott és felszedte könyvét a fűről.</p>
            <p>Egyedül vacsorázott, mert apját meghívták volt vacsorára. A szokoliki csata
               emlékvacsoráját készítette elő néhány volt bajtárs, többek között az árvaszéki elnök
               is. Ezt a bankettet kellett megbeszélni, Szepezdy Barna tehát ott vacsorázott
               Gasparovicséknál.</p>
            <p>Pali úgy járkált, tett-vett, motoszkált a lakásban egyedül, mint egy elmebajos.
               Semminek sem volt értelme, amit csinált. Megállt a szoba közepén és elkezdett
               gondolkozni, hogy hová is indult most a szobában és miért. Leült és azonnal felkelt.
               Elkezdett egy könyvet keresni, kereste egy jó negyedóráig, nem találta s akkor vette
               észre, hogy ehhez a könyvhöz nyúlt legelőször, a hóna alá kapta, tovább keresett s a
               könyv most is ott van a hóna alatt.</p>
            <p>Ekkor határozta el, hogy még ma este okvetlenül beszélnie kell Mariannenal. Hogy mit,
               azt csak úgy homályosan érezte, de ez nem is volt fontos. Csak azt tudta nagyon
               erősen, hogy okvetlen, mindenáron beszélnie kell vele, de még ma este. Marianne azt
               mondta, hogy éjfél felé fog hazakerülni. Másutt nem jöhet be, mint a közös kapun. Ezt
               ő mindenesetre meg fogja hallani, gyorsan odaugrik majd az emeletről levezető lépcső
               aljához és úgy fog tenni, mintha most jönne le Sólyoméktól. „Milyen véletlen”, -
               fogja majd mondani Mariannenak, - „hogy vagy, jól mulattál?” És majd váltanak egy pár
               szót a lépcső tövében. Ez elég is lesz, több nem kell, csak néhány szó. Megnézte az
               órát. Negyed tíz volt mindössze. Mit csináljon addig? Tett-vett, rakosgatott, ágyát
               megvetette. Mindez nem emésztett meg néhány kurta percnél többet. Kapta magát, kiment
               a ház elé az utcára. Ott ácsorgott jó ideig a kapu előtt. Nézte a csillagokat. A
               végtelenségről gondolkozott. Elhatározta, hogy a végtelenségnek egy új elméletét
               fogja kidolgozni, amely nem mond ellene Einstein eddigi eredményeinek, sőt kiegészíti
               azokat. Mert kétségtelen dolog, hogy a végtelen fogalma is valami véges. Aki ezt nem
               érti, az nincs tisztában a végtelenség igen könnyen megérthető fogalmával. Minden
               átmenet nélkül félhangon, gyötrötten felnyögött:</p>
            <p>- Mama, mama, most segíts...</p>
            <p>Ijedten nézett körül, nem hallotta-e valaki az utcán önmagában hangosan beszélő
               nyolcadikost. Joggal azt hiheti róla bárki, hogy megbolondult. De nem hallhatta
               senki. Egyetlen lélek nem járkált a kihalt utcán. A sarki gázlámpa mélabús
               közömbösséggel küldte halvány fényét a magányos fiú felé.</p>
            <p>Mély csend szunnyadt köröskörül, csak messziről, a Fekete Bárány vendéglő irányából,
               hallatszott a cigány, annak is inkább csak a nagybőgője, amely a szabályosan
               ismétlődő v-v, v-v hangokkal leplezte le a nem hallott dal harmonizálásának belső
               szerkezetét. „Ide hallom a zenét”, - mondta magában eszelősen Pali. És anélkül, hogy
               tudatában lett volna annak, mit csinál: rímet keresett a sorra. „Idelátom a szemét”.
               Majd kíváncsian kezdte magát figyelni. Mi ez? Verset ír? Hiszen ez kétségtelen tünet.
               Akárcsak Székács. Hát mégis megtörtént vele is? Szóval ilyen az, amikor az ember
               szerelmes?</p>
            <p>Az utcán ácsorgott tizenegy óráig. Akkor eszébe jutott, hogy odabenn égve hagyta a
               világosságot. Micsoda hanyagság, micsoda pocsékolás. Bement. Eloltotta a világítást,
               de nem ment vissza az utcára, hanem felöltözve odadobta magát az ágyra. Lihegett, nem
               tudta mitől. Homlokát símogatta, mert zúgott a feje. Ebből a mozdulatból átment az
               arca símogatásába és egyszer csak azon vette észre magát, hogy a Marianne kezét
               képzeli a saját keze helyébe.</p>
            <p>Tizenkét óra előtt felkelt és kiment lest állani a kapualjba. Még nem volt éjfél,
               mikor lépések állottak meg a kapu előtt s a zárban csikorogni kezdett a kapukulcs.
               Pali pontosan végigjátszotta az előre kieszelt tervet. Mikor a kapu kinyílt, ő jó
               hangos léptekkel lejött a negyedik lépcsőfokról, ahol lesbe állt. Apját látta ott a
               homályban.</p>
            <p>- Ki az?</p>
            <p>- Én vagyok, apa. Mintha valami zajt hallottam volna az emeletről. Kijöttem megnézni,
               hogy mi az, de nem látok semmit. Fent mély csend van. Úgy látszik, hallucináltam. Jól
               mulattál?</p>
            <p>- Igen, elég kellemesen eldiskuráltunk. Volt egy kis kártya is, nyertem neked
               hatvanhat fillért.</p>
            <p>Apa és fia között az volt a megállapodás, hogy ha az őrnagy kommersz-játékot játszik
               és veszít, akkor azt saját veszélyére teszi, ha azonban nyer, akkor a nyereség felét
               köteles leadni az úgynevezett ruhaszövet-alapra, amelyet Pali külön fiókban
               kezelt.</p>
            <p>Bementek. Az őrnagy azonnal nekikészült a lefekvésnek. Pali csikorgatta a fogát
               izgalmában. Mi lesz, ha Marianne azalatt érkezik, amíg apja a lefekvéssel van
               elfoglalva és még nem aludt el. Türelmetlenül ütögette öklével ágya oldalát. Feküdj
               már, feküdj már, - mondogatta magában, mintha az innenső szobából szuggerálni akarná
               odaát vetkező apját. Végre elaludt a világosság odaát. Nemsokára hallani lehetett az
               őrnagy szabályos, egyenletes lélegzésén, hogy elaludt. Pali meztelen lábra felhúzta
               félcipőjét és pizsamájára felkapta nappali kabátját. Lábujjhegyen kilopódzott a
               szobából és dühösen káromkodva átkozta szobája ajtaját, amely nyitás közben kétszer
               is megcsikordult. Az ajtót nyitva hagyta és megint lesbe állt a negyedik lépcsőfokra.
               Mozdulatlanul várt. Hallotta, amint a minoriták toronyórája elüti a félegyet. Akkor,
               hogy könnyebben tudjon várni, elkezdett magában számlálni másodperc-tempóban.
               Hatvannál konstatálta, hogy egy perc elmúlt. Hatszáznál konstatálta, hogy tíz perc
               elmúlt. Hallotta ütni a háromnegyed egyet. Tovább számlált. Szíve úgy dobogott, hogy
               a mellette álló meghallhatta volna.</p>
            <p>Hirtelen elállt a lélegzete, a számlálást azonnal elfelejtette. A kapunál lépések és
               hangok állottak meg. Várta a kulcs csikorgó hangját. De az nem következett be.
               Helyette a kapunál odakint tovább folyt a beszélgetés. Meg lehetett különböztetni egy
               vastagon duruzsoló férfihangot és a Marianne hangját. De csak egy-egy szót lehetett
               kivenni a társalgásból. „Grófné...” „mindjárt láttam...” „ugyan, maga bolond...”
               „mondtam a feleségemnek...”</p>
            <p>Jó sokáig folyt a társalgás és sehogysem akart abbamaradni. Valaki hazakísérte
               Mariannet a bridge-estről és még beszélget vele a kapuban. Pali agya villámgyors és
               vakmerő terveket szőtt. Ki fogja nyitni szobájában az ablakot és ki fog szólni, hogy
               miféle lárma ez az utcán, miért nem hagyják tanulni az embert és csak akkor fogja
               megismerni Mariannet. Vagy veszi a kapukulcsot és úgy tesz, mintha most menne el
               hazulról, mert a tanulástól megfájdult a feje, egy kicsit sétálni akar. Ha az illető
               férfi nem lesz elég udvarias hozzá, beleköt és megfojtja. Azt is lehetne, hogy most
               beoson a szobájába és holnap reggel elmeséli Mariannenak, mit álmodott: egy férfival
               állott Marianne egy kapuban és a férfi ezt mondta: „Mondtam a feleségemnek.”
               Marianne el fog ámulni ettől a telepatikus jelenségtől. Azt is lehetne, hogy...</p>
            <p>Ekkor csikordult a zár. A kapu kinyílt. Marianne a nyitott kapuban köszönt a
               hazakísérőnek. Az kezet csókolt. A kapu becsukódott. Pali kemény léptekkel megindult
               a negyedik lépcsőfokról.</p>
            <p>- Ki az? - kérdezte ijedten a Marianne hangja.</p>
            <p>- Én vagyok, - suttogta Pali - te vagy az, Marianne?</p>
            <p>- Szent Isten, mit csinálsz te itt éjszaka a kapu alatt?</p>
            <p>Pali fejéből nyomtalanul elröppent az előre elkészített és művésziesen megfogalmazott
               válasz. Némán állott, egy szót sem tudott szólni. Vaksötét volt a kapualjában.
               Marianne halkan, lágyan, melegen megszólalt:</p>
            <p>- Olyan kedves vagy, hogy az megható...</p>
            <p>A fiú megérezte, hogy egy kéz nyúl feléje a sötétben. Kinyúlt ezért a kézért. A két
               kéz megtalálta egymást. Pali a szájához rántotta a jószagú kezet és rászorította az
               ajkát. És nem vette el onnan. Közben majd hogy el nem ájult a saját képtelen
               vakmerőségétől.</p>
            <p>- Jó éjszakát, te kedves, bolond fiú...</p>
            <p>Pali egy kezet érzett hátul a nyakán. Fejét valami vonta valahova. És a következő
               pillanatban egy száj tapadt a szájára. Nem futó csók volt, hanem forró, buja és
               hosszú. Varázslatos mámor fogta el, az öntudatlansághoz hasonló. Mire felocsúdott,
               már csak Marianne felsurranó lépéseinek nesze hallatszott a lépcsőről. Aztán újabb
               zár nyikorgása. Ajtócsukás. Csend.</p>
            <p>A fiú nekidőlt a falnak. Ujjongva tört fel belőle a boldog zokogás. Arcát a hideg
               falhoz szorította és szerette volna a falat megölelni.</p>
           
         </div>
         <div type="chapter">
            <head>XIV.</head>
            <p>Reggelig nem tudott elaludni. Hajnalban felkelt, halkan motoszkálva, hogy apját fel
               ne költse, világot gyujtott, papírt keresett és elhatározta, hogy naplót fog írni. A
               mai nappal kezdi el, mint akinek ma kezdődött az élete. Írt egy félóráig, aztán
               összetépte az egészet és lefeküdt megint. Amint derengett, kilopódzott az utcára,
               sokáig nézte a Marianne ablakát, amely tárva-nyitva állott. Marianne nyitott ablaknál
               aludt. Szerette volna megvárni, míg Marianne felébred és esetleg kinéz az ablakon. De
               félt, hogy az ébredő utca járókelői meglátják az ablak alatt ólálkodni. Elment az
               uszodába.</p>
            <p>A délelőttöt úgy töltötte el, mint egy holdkóros. Öntudatlanul támolygott, jött-ment.
               Olykor motyogott magában. Máskor az égre nézett megdicsőült arccal és titokzatosan
               mosolygott. Ebédnél olyan zavarosan viselkedett, hogy apja kétszer is
               megkérdezte:</p>
            <p>- Te Pali, mi lelt téged? Nincs lázad neked?</p>
            <p>Ő idegesen felelt. Nem tudta, miért, de apja kérdezősködését tűrhetetlennek érezte.
               Türelmetlenül sürgette magában az ebéd végét, hogy apja mennél előbb feküdjék már
               le. Először érezte életében, hogy apja terhére van.</p>
            <p>Félháromkor kiszámította, hogy milyen messzire kell hazulról elgyalogolnia, ha
               pontosan negyednégyre akar visszaérni. Elővette Dombújvár térképét, kilométereket
               méregetett és útitervet csinált. Aztán elrohant hazulról. Közben folyton az órát
               nézte. Akkor elszégyelte magát, mert rájött, hogy egy gyakorlati feladatot
               szükségtelenül összevissza komplikált. Hiszen térkép és kilométerszám helyett igen
               egyszerű lett volna elindulnia félháromkor akármerre, akármeddig, aztán három óra
               előtt hét és félperccel nyugodtan visszafordulni ugyanazon az útirányon, ugyanolyan
               tempóban.</p>
            <p>Negyednégykor ott állt a Marianne ajtaja előtt és kopogtatott. Nem felelt senki.
               Megnyitotta a kilincset, miközben érezte, hogy vére folyékony jéggé válik. Az ajtó
               nem engedett. Erősebben kopogtatott. Semmi válasz. Marianne nem volt otthon. A konyha
               is üres volt: Kató sem volt otthon. Lehet ez? Lehetséges a lehetetlen? Elkezdett
               keresgélni az előszobában, nincs-e számára valami cédulán otthagyott üzenet. Nem volt
               semmi. Leült a konyhában. Legalább Kató volna itt, hogy tőle megtudhatna valamit. És
               milyen könnyelmű és rendetlen az a lány. Nyitva hagy mindent, bárki bejöhet a
               konyhába és összerámolhatja az összes konyhaedényeket.</p>
            <p>Ott ült négy óráig. Ökölbeszorított keze körmétől kis félholdak vésődtek tenyerébe.
               Fogát csikorgatta. Négy órakor megjött Kató.</p>
            <p>- Hol van Marianne?</p>
            <p>Kató ráemelte tekintetét a fiúra. Lenézés volt a tekintetében, szemrehányás és
               részvét egyszerre.</p>
            <p>- Elutazott.</p>
            <p>- Hova utazott? - hördült fel a fiú.</p>
            <p>- Pestre. Reggel táviratot kapott. Éppen annyi ideje volt, hogy összekapkodott egy
               pár holmit és kirohant a vasúthoz.</p>
            <p>- Nem üzent semmit?</p>
            <p>- Nem. Már tudniillik nektek nem. Az ügyvédnek üzent. Éppen az ügyvédtől jövök.
               Nagyon sokáig kellett rá várnom, mert nem volt otthon.</p>
            <p>- De mit mondott, hogy mikor jön? Meddig marad Pesten?</p>
            <p>- Mondom, hogy nem üzent semmit, nem érted? Velem nem is igen beszélt, inkább csak
               mamával. Mama vele együtt ment ki a vasútra, ő is elutazott. Legalább nem kellett
               szegénynek gyalog kibaktatni. A nő kivitte kocsin.</p>
            <p>- A nő? Micsoda beszéd ez? Hogy szabad azt mondani egy előkelő hölgyről, hogy „a nő”?
               Utóbbi időben olyan szemtelen vagy, hogy bámulatos.</p>
            <p>Kató nem válaszolt. Dacosan hallgatott. Valami rakosgatni való munkát talált magának
               a konyhában. Háttal fordult Palinak, mintha az ott sem lett volna. Nem törődött vele.
               Pali állott egy darabig szédelegve, fejét tapogatva. Akkor se szó, se beszéd,
               hirtelen kirohant a konyhából. Rohanva rohant ki az utcára, öt lépcsőfokot ugorva
               egyszerre. De kint a kapu előtt megtorpant. Ráeszmélt, hogy terve kivihetetlen.
               Jakobovics ügyvédhez akart menni, hogy ott megtudjon valamit. De milyen ürüggyel
               menjen oda? Megszégyenülten, nyögve sompolygott vissza. Be a lakásba.</p>
            <p>Apja éppen akkor kelt fel.</p>
            <p>- Képzeld, apa, Marianne elutazott.</p>
            <p>- Ne beszélj. Ez furcsa. Csak így szó nélkül. Mikor? Hova?</p>
            <p>- Azt mondja Kató, hogy reggel táviratot kapott Pestről. Éppen, hogy el tudta érni a
               vonatot. Nekünk nem üzent semmit. Csak az ügyvédnek.</p>
            <p>- No ez érdekes. Úgyis bemegyek a városba. Majd megkérdezem azt a Jakobovicsot. Te
               tanulni fogsz délután?</p>
            <p>- Igen, - felelte kínzottan és türelmetlenül a fiú.</p>
            <p>Az őrnagy ránézett fiára és nem szólt semmit. Nem tudta, mi van a gyerekkel, csak
               látta, hogy nagyon ideges. Faggatni nem akarta, hogy még idegesebbé ne tegye. De
               mindjárt elhatározta magában, hogy este, vacsora után, a lámpafény családi
               enyheségének hangulatában majd közel igyekszik férkőzni a fiúhoz. Valami baja van, az
               nyilvánvaló. Okvetlen ki kell szedni belőle, hogy mi.</p>
            <p>Elment hazulról. Csak vacsorára tért haza. Palit a fürdőszobában találta meg. Ott
               aludt a fiú a fürdőszoba-pamlagon. Olyan mélyen, hogy alig tudta felkölteni. A gyerek
               nagynehezen tért magához az ólomsúlyú, eszméletlen álomból. Komor volt, ingerlékeny
               és szótalan. Letussolta magát. Aztán bement apjához.</p>
            <p>- Bocsáss meg, apa, nehezen ébredtem. Tudniillik az éjszaka nem tudom mi lelt, nem
               tudtam elaludni. Egyetlen szemhúnyást nem aludtam. Azt hiszem, agyondolgoztam magam.
               Nem baj, nemsokára vakáció. Az érettségin hamar túlleszek. Egyszóval, ha neveletlen
               voltam, bocsánatot kérek. Megtudtál valamit Marianneról?</p>
            <p>- Hogyne. Beszéltem a prókátorral. Marianne egy pár sort firkantott neki, hogy egy
               külföldi barátnője érkezett Pestre, az táviratozott neki. Minket külön üdvözöltet,
               bocsánatot kérve, hogy külön már nem ér rá nekünk írni. De Pestről írni fog. Hogy
               mikor jön vissza, az bizonytalan.</p>
            <p>Pali összeszedte minden erejét, hogy nyugodtnak lássék és felelni tudjon.</p>
            <p>- Nem nagyon szép tőle. De talán csakugyan nagyon sietett.</p>
            <p>- Bizonyára. Azonkívül általában nem lehet valami nagyon jó kedve. A hagyatéki ügy
               elég kellemetlenül kezd kialakulni. Lassanként kiderül, hogy a birtokon rengeteg sok
               teher van. Alig ér valamit az egész örökség. Ez a szegény asszony belekölt itt
               útiköltséget, ügyvédi költséget, mindent ebbe a dologba és a végén itt fog állani egy
               igen sanyarú kis örökséggel. Igazán sajnálom.</p>
            <p>Leültek vacsorázni. Vacsora alatt nem igen társalogtak. Az apa vacsora utánra
               halasztotta a tervezett bizalmas, faggató társalgást. Neki is készült szép szélesen,
               kényelmesen. Éppen rá akart gyújtani az első cigarettával az első puhatolódzó
               mondatra is, mikor fia megelőzte.</p>
            <p>- Borzasztóan fáj a fejem, én azonnal le fogok feküdni.</p>
            <p>Már ment is vaságyához, hogy szétszedje és megvesse magának. Az őrnagy tehetetlenül,
               csalódottan szemlélte. Nem szólhatott semmit. Ha a fiúnak csakugyan annyira fáj a
               feje, nem kezdhet vele most mélyen járó társalgást. Vállat vont és átment a maga
               szobájába.</p>
            <p>Másnap sem tudott a fiával bizalmasan beszélni, harmadnap sem. Pali mindenféle
               ürügyekkel kivonta magát az alól a bizalmas megbeszélés alól, amelynek készültét
               nyilván megsejtette. Kora reggel már elsietett hazulról, csak ebédelni jött haza,
               ebéd alatt alig szólt egy-két szót, akkor is a küszöbön álló érettségit emlegette és
               nagy fáradságról panaszkodott. Ebéd után megint elszaladt és csak vacsorához jött
               haza. Akkor megint az érettségit emlegette és gyorsan lefeküdt azzal, hogy másnap
               hajnalban kell kelnie. Másnap az írásbeli érettségi első napja következett. Az őrnagy
               nem kínozhatta lelki beszélgetésekkel a másnap érettségiző fiút.</p>
            <p>És másnap délben ott sétált az őrnagy a Fő-utcán, nem kis izgalommal gondolva arra,
               hogy fia e pillanatban érettségizik. A Káptalan-köz sarkán szemközt jött vele Váradi,
               a cistercita professzor. Az apa arca bizalmasan sugárzóvá világosodott a tanár
               láttán, de azonnal meg is fagyott rajta a mosoly, mert a tanár tekintetében valami
               baljóslatút vett észre.</p>
            <p>- Mi van Palival?</p>
            <p>- Miért mi van? Tudtommal most teszi az írásbelit.</p>
            <p>- Igen ám, de megtörtént vele, ami eddig soha: elkésett. Nyolckor kezdtük az
               írásbelit kivételesen, mert rendes körülmények között hétkor kezdjük, de most az
               inspekciós tanárok miséit nem lehetett összeegyeztetni, egyszóval nyolckor együtt
               voltak az érettségizők mind, csak a te fiad hiányzott. Negyed kilenc után öt perccel
               érkezett be képéből kikelve, rendkívül izgatottan. Én voltam az inspekciós.
               Valósággal megdermedtem, azt hittem, hogy a fiúnak valami súlyos betegsége lehet.
               Szepezdy Pali és elkésni. Ez elképzelhetetlen volt eddig. Kezdtem kérdezni a fiút,
               hogy mi történt. Hebegő, zavaros válaszokat adott. És nagyon fáj, hogy ezt meg kell
               mondanom neked, kedves barátom, de Palit hazugságon kaptam. Először, mióta a kezem
               alatt van.</p>
            <p>Az őrnagy megdöbbenve hallgatta az elbeszélést, amelyben egy kis szemrehányás is
               érezhető volt. Képtelen volt egy szót is felelni a hallottakra.</p>
            <p>- Én aztán átadtam az inspekciót Károlyi kollégámnak. Félszemmel megnéztem, amit a
               fiú eddig csinált. A dolgozata brilliáns, azzal nem lesz baj. De mi volt ez a késés?
               És mi volt ez a zavaros hazudozás? Nagyon kérlek, vedd elé a gyereket, mihelyt
               hazamegy. Ez az első eset. Principiis obsta, ezt tartja a latin közmondás. Nekem,
               mondhatom, olyan fájdalmat okozott az a fiú, hogy a mai napot nagyon szeretném
               kitörölni tanári emlékeim közül.</p>
            <p>Elbúcsúztak, az őrnagy úgy érezte, hogy térdei rogynak. Alig ment tíz lépést, Gardó
               jött vele szemközt, a főorvos.</p>
            <p>- Szervusz, Barna. Mi van a fiaddal?</p>
            <p>- Mi volna vele? Éppen érettségizik a te fiaddal együtt.</p>
            <p>- Igen, igen, de az én fiam fél nyolcra ment misére, mert az írásbelijök nyolckor
               kezdődött. A te fiadat pedig negyed kilenc tájban láttam lóhalálában kirohanni a
               főpostáról.</p>
            <p>- Nem tudom, mi dolga volt ott, majd meghallom tőle otthon. A dolgozata különben
               brilliáns, most hallottam Váraditól.</p>
            <p>Ettől is elbúcsúzott. Egy darabig ott keringett még a gimnázium körül, hátha éppen
               vége az irásbelinek és kijön a fia. De hiába várt. Fejét csóválva, tűnődve, semmit
               sem értve hazament és otthon várta a gyereket.</p>
            <p>A fiú fél háromkor megjött. Lecsapta könyveit. Holtfáradtnak látszott.</p>
            <p>- Sikerült? - kérdezte az apa.</p>
            <p>- Eddig igen jól, hálistennek. Ásóné, ehetünk.</p>
            <p>- Hát most csak egyél nyugodtan, fiacskám, aztán ebéd után elmondod nekem szép
               részletesen az egészet.</p>
            <p>Elkezdtek enni. Pali mohón evett, mint a farkas. Némán ültek egymással szemközt,
               egyik sem kezdett bele semmibe. Mikor aztán Ásóné behozta az őrnagy feketéjét, akkor
               az apa elkezdte.</p>
            <p>- Most aztán mesélj. Mindenre nagyon kiváncsi vagyok.</p>
            <p>- Nem volt nagyon érdekes. Németből kötött szöveget kellett magyarra fordítani. Csak
               egy mondatnál akadtam meg...</p>
            <p>Az őrnagy felemelte a kezét. Szelíden és szeretettel szólott:</p>
            <p>- Fiacskám, tudományokról ne beszélj nekem. Ahhoz én nem is nagyon értek, aztán meg
               úgyis biztos volt, hogy amit csinálsz, az jó. Azt mondd meg nekem, apádnak és
               jóbarátodnak, hogy miért késtél el!</p>
            <p>Pali olyan piros lett, mint a pipacs. És egyszersmind indulatos.</p>
            <p>- Már árulkodott valaki? Jellemző. Micsoda piszok pletykafészek.</p>
            <p>- Nem árulkodott senki, öregem. Hanem Váradi tanárod igen fájdalmasan panaszkodott,
               hogy mióta ismer, ma reggel csalódott először benned. Képzelheted, hogy ez nekem
               hogyan esett. De nem az a fontos, hogy nekem mi esik jól és mi esik rosszul. Nem
               rólam van szó, hanem rólad. Már napok óta látom, hogy valami bajod van. Azt pedig
               tudnod kell, hogy bármilyen bajodban itt vagyok én tanáccsal, vígasztalással,
               segítséggel, szeretettel. Most tehát mondd el szépen, mi kavart fel ennyire, mi lelt,
               miért járkálsz a világban félig eszméletlenül. Akármi baj van, mondd el teljes
               bizalommal, azért vagyok itt, hogy segíteni próbáljak. Nem buta ember egyikünk sem,
               majd megbeszéljük szépen, hogy min, hogyan lehet segíteni. Hát most halljuk.
               Mindenekelőtt mondd meg nekem, miért késtél el?</p>
            <p>A fiú habozott. Lesütötte a szemét. Vállat vont.</p>
            <p>- Tanultam a ligetben és nem néztem az órát. Mire észrevettem, nyolc óra volt. Már
               nem tudtam odaérni idejére.</p>
            <p>Az őrnagy hallgatott. De mikor nagysokára megszólalt, fátyolos volt a szeme. És a
               hangja küszködött valamivel.</p>
            <p>- Tudod, mi történt most, fiam? Most hazudtál nekem először életedben.</p>
            <p>Pali arca fehér lett, mint a fal. De nem felelt. Makacsul hallgatott.</p>
            <p>- Jól van, - szólt az apa felállva, - nem faggatlak tovább. Nem vagy már kisgyerek,
               hanem érettségiző fiatalember. Amit most csinálsz, az kisgyereknél csíny, vagy
               vásottság és nádpálca jár érte. De nálad jellembevágó dolog. Én most elmegyek és
               kikutatom másképpen, hogy mi bajod. Mert akármilyen viszonyban vagyunk, a bajodon
               segítenem kell. Isten veled.</p>
            <p>A fiú ajka mozgása jelezte, hogy valami köszönésfélét motyog. Meg sem moccant az
               asztal mellett. Ott ült tovább falfehéren, mozdulatlanul, mikor apja elment. Az
               őrnagy lopva még visszanézett a fiára. Majd megszakadt a szíve a gyerekért, mert
               látta, hogy az nagyon szenved. Csak azt nem tudta, miért.</p>
            <p>Egyenesen a főpostára sietett. Rehák postaigazgató ott lakott a postaépületben. Még a
               lakásán tartózkodott. Az őrnagy bejelentette magát. Hozzátette, hogy életbevágó és
               sürgős dologban jár. Azonnal bevezették.</p>
            <p>- Kérlek, Jóska, nem soká teketóriázok, rátérek a tárgyra. A fiam ma reggel itt járt
               a főpostán. Valami titka van, ami nyugtalanít. Az ilyen serdülő gyereknél nagyon kell
               vigyázni mindenre. Arra kérlek, deríttesd ki nekem, haladéktalanul, hogy mit csinált
               a fiam a főpostán reggel negyed kilenckor.</p>
            <p>Nagyot nézett a postaigazgató.</p>
            <p>- Tudod te, hogy mit kérsz tőlem? Egyszerűen a hivatalos titok megsértését. De látom,
               milyen izgatott vagy és én tudom, mi az: izgatottnak lenni a gyerekért. Maradj itt,
               végy egy ujságot a kezedbe, én majd lemegyek és kinyomozom, amit lehet. Az is lehet,
               hogy a gyerek bedobott egy levelet. Akkor nem fogsz megtudni semmit. Hát csak várj
               meg.</p>
            <p>A postaigazgató kiment, az őrnagy utánanézett. Mély részvétet érzett a törékeny,
               esendő, beteges öreg iránt. Egyetlen fia meghalt orosz fogságban.</p>
            <p>Jó negyedóra alatt mindent kinyomozott Rehák és már jött is vissza az
               eredménnyel.</p>
            <p>- Mindent tudok. A fiad ma reggel fél nyolckor megjelent a telefónnál és kapcsolást
               kért a budapesti Dunapalotával. Véletlenül erős volt a forgalom és soká kapta a
               számot. Nyolc óra előtt öt perccel dringend kérte a számot. Éliásné nevű kezelőnőnk,
               aki látásból ismeri a gyereket, kihallgatta a beszélgetést. Nyolc óra után tíz
               perccel kapta meg a gyerek a számot. A Dunapalota portása jelentkezett. A fiú
               Marcoponte grófnét kérte a telefónhoz. A portás azt felelte, hogy Marcoponte grófné
               egy napra felutazott Bécsbe. Erre a gyerek kifizette a telefónt és izgatottan
               elrohant.</p>
            <p>- Úgy. Értem. Köszönöm.</p>
            <p>- Nincs mit, pajtás. Csak arra kérlek, hogy ezt az információt ne nagyon használd
               fel, mert olyan fegyelmit kapok érte, mint a pinty.</p>
            <p>- Nyugodt lehetsz. Egy életre leköteleztél. Szervusz. Akarsz még valamit mondani? Ne
               tagadd: az arcodra van írva, hogy tudsz még valamit, csak habozol...</p>
            <p>- Hát Isten neki, elmondom azt is. Bangó nevű hivatalnokom azt mondja, hogy a fiú
               tegnapelőtt táviratot adott fel Budapestre Marcoponte grófnénak a Dunapalotába,
               válasz fizetve. A blankettát nem kerestettem ki, mert Bangó jól emlékezett a
               szövegre. Megjegyezte magának a címzett érdekes személye miatt. Körülbelül ez volt a
               szöveg: „Hogylétedről sürgönyválaszt kér Pali”. Most aztán akárki feljelenthet, aki
               haragszik rám, úgy nyugdíjba küldenek, mint a pinty.</p>
            <p>- Nem fog senki feljelenteni. Hálásan köszönöm. Szervusz.</p>
            <p>Az őrnagy megnyugodva ment ki a postaépületből. Tiszta dolog: a gyerek beleszeretett
               Marianneba. Marianne hirtelen elutazott és a fiú, akin beteljesedett a Nagymáté
               tiszteletes jóslata, elvesztvén ábrándos érzelmeinek minden mértékét, még attól sem
               riadt vissza, hogy költségekbe verje magát. Válaszos táviratot adott fel és sürgős
               interurbán beszélgetést fizetett. Tulajdonképpen van ebben valami, ami tetszhetik az
               embernek. Kemény a gyerek; ha utána veti magát valaminek, akkor tudja, mit kell
               csinálni. Szegény fiú, milyen rettenetes kínokon mehetett keresztül, mikor leste a
               budapesti kapcsolást és közben az óramutató mászott az írásbeli érettségi nyolcórai
               kezdete felé.</p>
            <p>Sietett haza. A fiút nem találta otthon. Első gondolata az volt, hogy kikutatja a
               gyerek holmiját, mert valószínű, hogy Marianne felelt a választ kérő táviratra. Már
               hozzá is kezdett a fiú tárgyai közt motoszkálni. De utolsó pillanatban meggondolta.
               Nem volt gusztusa hozzá. Hiszen igaz, igaz: egy apának nemcsak joga, hanem egyenesen
               kötelessége is ilyenkor házkutatást rendezni. De valahogyan nem ízlett neki a dolog
               mégsem. Ehelyett vette a kalapját és elment Jakobovics ügyvédhez. Szerencsére otthon
               találta ezt is.</p>
            <p>- Kedves doktor úr, ne csodálkozzék azon, amit kérdezek és ne is kérdezze, hogy miért
               kérdezem. Mondja meg nekem, hogy mikor beszélt utoljára a fiammal.</p>
            <p>A kis púpos ember gondolkozott. Aztán válaszolt.</p>
            <p>- Tegnapelőtt. Itt volt nálam.</p>
            <p>- És milyen ügyben járt itt?</p>
            <p>- Hiszen az őrnagy úr méltóztatott küldeni. A grófné budapesti címe miatt.</p>
            <p>- Szóval ezért. Akkor rendben van. Valóban én küldtem. Csak a bejárónét akartam
               ellenőrizni.</p>
            <p>- A bejárónét? Hogy jön ehhez a bejáróné?</p>
            <p>- Azt már hosszabb dolog volna elmondani. Nem is fontos. Hát köszönöm, ügyvéd úr.
               Különben jól van, remélem. Én nem is zavarom tovább. Ja, igaz, nem tud a grófnéról
               valamit? Mikor jön? Mert nekem eddig nem küldött értesítést.</p>
            <p>- Semmit sem tudok, őrnagy úr, kérem. De mihelyt hírt kapok, azonnal értesítéssel
               leszek. Alázatos szolgája.</p>
            <p>Ettől a beszélgetéstől még nyugodtabb lett az őrnagy. A helyzet még jobban tisztult.
               A gyerek mindenáron hírt akart kapni Marianneról. Kitalált ürüggyel idejött az
               ügyvédhez, megtudta a címét, táviratozott és miután nem kapott választ, türelmetlen
               szerelmében a postára ment telefonálni. Vagy kapott választ? Képes volna ez a
               Marianne, hogy ugrasson egy ilyen gyereket? Hogy elkezdjen lelkiismeretlenül játszani
               vele? Az őrnagy hirtelen meghökkent. Eszébe ötlött a Marianne arca, mikor az
               uszodában együtt nézték a főispán előtt álló győztes fiút. Az az arc a sóvár nő arca
               volt. A Putifárné arca.</p>
            <p>Vacsoránál találkoztak.</p>
            <p>- Hiába kínos és kellemetlen neked ez a téma, fiam, muszáj végeznünk vele. Tudom,
               hogy miért voltál a postán. Azt is tudom, hogy hova táviratoztál. Azt is tudom, hogy
               honnan tudtad meg a Marianne budapesti címét...</p>
            <p>Az apa szelíden és nyugodtan kezdte. De a gyerek arca lángba borult. Mintha
               kicserélték volna, mintha egy kellemetlen, ellenséges, kihívó fickót csempésztek
               volna a helyére, vakmerően az apja arcába nézett.</p>
            <p>- Van ez ellen valami kifogásod?</p>
            <p>- Van, édes fiam, - felelte az apa, megőrizve nyugalmát, - hogyne volna. Hogy kibe
               szeretsz bele, az a te dolgod. De...</p>
            <p>A gyerek felugrott. Villogó szemmel vágott közbe.</p>
            <p>- Apa, figyelmeztetlek, hogy Marianneról egyetlen rossz szót se mondj nekem, mert
               különben...</p>
            <p>Itt megállt a fiú. A melle úgy járt, mint a fújtató. És a szemében letagadhatatlanul,
               félreismerhetetlenül ott ült a harag, az ellenségesség, majdnem maga a gyűlölet.
               Most már az apa is felállt.</p>
            <p>- Nos? Mert különben?</p>
            <p>Farkasszemet néztek egymással. A két Szepezdy. A fiú nem felelt, csak lihegett,
               kegyetlenül. Az apa még mindíg nyugodt maradt. Hátramutatott az anya képére, amely
               ott lógott a falon.</p>
            <p>- Jó, hogy szegény anyád nem él. Mert most látnia kellene, hogyan állsz itt velem
               szemközt.</p>
            <p>- Tudd meg, - kiáltotta váratlanul és szenvedélyesen a fiú, - hogy Marianne az nekem,
               ami ő volt.</p>
            <p>Az őrnagy arcát elfutotta a sötétpiros harag.</p>
            <p>- Micsoda? Anyád emlékét merészeled összehasonlítani ezzel a...</p>
            <p>A fiú hangja fenyegetővé emelkedett.</p>
            <p>- Apa! Nagyon kérlek, vigyázz arra, mit mondasz róla! Nagyon kérlek!</p>
            <p>Most még közelebb hajoltak egymáshoz, még közelebbről néztek farkasszemet. Pali egész
               testében láthatóan remegett. De remegett most már az apa is. Arca eltorzult a
               fájdalomtól. Lassan ehhez az eltorzult archoz emelte két kezét. Úgy állt ott sokáig,
               Aztán levette arcáról a kezét. Rendkívül fáradtnak látszott.</p>
            <p>- Rendben van, édes fiam. Nem fogom sérteni az érzéseidet. De azt megmondom, hogy
               ebben a negyedórában megszűntem barátod lenni. Csak apád maradok, mert azt
               megváltoztatni nem lehet. Azt a barátságot, amely életemben a legigazibb barátság
               volt, igen nehezen fogod visszaszerezni. Én csak úriemberekkel barátkozom. Amit te ma
               csináltál, az nem volt úri tempó. Mindenkire rászakadhat a baj, mindenkivel
               történhetik szerencsétlenség, de azt hordani kell tudni.</p>
            <p>A fiú felelet helyett legyintett. Ez a legyintés volt az első tiszteletlenség apja
               iránt, mióta megszületett. De az őrnagy nem szól rá semmit. A fiú babrált valamit a
               könyvei között, aztán gondolt egyet. Hűvösen odaszólt apjának:</p>
            <p>- Elmegyek, kérlek, Székácshoz. Néhány fiú van nála, az érettségiről fogunk
               beszélgetni.</p>
            <p>- Parancsolj, - bólintott az apa, - magam is elnézek a Köhögőbe. Szükségét érzem egy
               kis társaságnak, hogy ezt az előbbi dolgot...</p>
            <p>Ő is legyintett. Nem fejezte be a mondatot. Vette a kalapját. Együtt mentek ki a
               kapun, az utcán egyik balra fordult, másik jobbra.</p>
            <p>Pali belépett a Székács-házba. Tudta a járást, egyenesen barátja szobája felé
               tartott, amelynek külön bejárata volt az udvar felől. Élénk beszélgetést hallott ki
               onnan. Mikor benyitott, akkora füstöt látott, hogy az asztal körül ülő fiúk
               körvonalai szinte elvesztek a fehérszürke homályban. Kártyáztak.</p>
            <p>- Szervusz, Pali. Éppen jókor jössz. Megpróbálhatod a szerencsédet.</p>
            <p>- Szervusztok. Tudjátok jól, hogy én nem kártyázom soha.</p>
            <p>Azok már nem is figyeltek rá. Bakkoztak. Ott ült köztük Dolinay, az osztály híres
               kártyása. Biztosan most is az csábította őket a játékra. Palinak elment a kedve az
               egész estétől. Azon gondolkozott, hogy máris visszamegy haza. De attól a gondolattól,
               hogy az előbb lefolyt jelenet színhelyére most visszamenjen és szembenézzen
               lelkiismeretével, visszarettent, inkább maradt és nézte a játékot.</p>
            <p>- Éljen Lupe Velez, - kiáltotta valamelyik fiú egy lapnál s a többi kórusban kacagott
               rajta.</p>
            <p>- Hogy kerül ide Lupe Velez? - kérdezte Pali kiváncsian.</p>
            <p>- Hát te nem tudod? Akinek szerencséje van a kártyában, annak nincs szerencséje a
               szerelemben. És viszont. Székács most vesztett. Nézd, milyen boldog.</p>
            <p>Székács valóban boldogan vigyorgott, mivel szerelméről beszéltek. Nagyon büszke volt
               arra, hogy őt kivel hozták hírbe. Könnyed mozdulattal söpört oda a bankhoz egy
               pengőt.</p>
            <p>- Gyerünk tovább. Két pengő a bank.</p>
            <p>Pali gondolkozva nézte a pénzt. Milyen hallatlanul könnyelmű dolog ez a kártya. Két
               pengő! Neki bezzeg mennyit kell talpalnia, nebulókkal vesződnie, míg két pengőt
               megkeres. És ezek a fiúk csak elvesznek egy kártyát egyetlen mozdulattal: már
               elvesztik a két pengőt. Vajjon igaz ez a kártyás-babona a játékkal és a szerelemmel?
               Neki most tulajdonképpen nyernie kellene, hiszen Marianneról, mióta elutazott, semmi
               híre nincs. Jó is volna nyerni. Vissza lehetne szerezni azt a pénzt, amit vad
               szerelmében kidobott táviratra és telefónra.</p>
            <p>- Négy pengő a bank. Pali, nem akarsz lapot?</p>
            <p>Nem Pali nyúlt a kártyáért, hanem valami ismeretlen ördög, aki ma beléje költözött.
               Ügyetlenül vette kezébe a lapot és nem tudta, hogy a másik kártyával mit csináljon.
               Sinkovics nyult oda és segített neki.</p>
            <p>- Nyolc, - mutatta ki Torjay, aki a bankot adta.</p>
            <p>- Kilenc, - szólt Pali helyett Sinkovics, - vidd el a négy pengőt, Pali, megnyerted.
               Megcsal a babád.</p>
            <p>- Erről jó lesz nem viccelni, - szólt Pali szigorúan, de azért mohón húzta magához a
               négy pengőt. Roppant örült a négy pengőnek, de roppantul bosszantotta a megjegyzés.
               Vajjon ki miatt utazott Bécsbe Marianne?</p>
            <p>Le akarták ültetni, hogy bankot adjon. Nem ment bele. Elhatározta, hogy még két
               pengőt nyer, aztán hazamegy. Hat pengő nyereséggel teljesen rendbejön. Már osztották
               a lapot. Már nyúlt érte.</p>
            <p>Apja ugyanekkor ott ült a Köhögőben. A rendes cimborák voltak ott, szolidan iddogáló
               idősebb urak. Az őrnagy sóváran ült le közéjük. Kedélyes diskurzusban el akarta
               felejteni, ami belülről mondhatatlanul égette.</p>
            <p>- Adjon valami erőset. Abból a bizonyos törkölyből. De duplát.</p>
            <p>Felhajtotta. Már néhány pillanat mulva érezte, hogy ez jót tett neki. Kevésbbé ideges
               volt. Gondolatai megkönnyebbedtek. Kért még egy dupla törkölyt. Még valaki másnak is
               gusztusa támadt a törkölyre. Az egészből általános pálinkázás lett. Tizenegy órakor
               Szepezdy őrnagy elrikkantotta magát:</p>
            <p>- Egy üveg pezsgőt ide, hé! Parádi vizet hozzá. Hadd öblitem le a keserűségemet! Ki
               hozatja a harmadik üveget? Mert a negyediket én még kihozatom! Hé, kocsmáros, mennyi
               hitelem van nekem ezen a középszerű helyen?</p>
            <p>- Őrnagy úrnak nálam korlátlan hitele van.</p>
            <p>- Hát akkor gyerünk.</p>
            <p>- De micsoda keserűséged van neked, te Barna? Hiszen úgy élsz, mint a hal a vízben.
               Senkinek nincs olyan dolga, mint neked.</p>
            <p>- Azt hagyjuk. Beszéljünk arról, hogy mit mondott a kabai asszony. Áldás,
               békesség.</p>
            <p>Megindult a pezsgőzés.</p>
            <p>Hajnali fél háromkor Pali fáradtan, a sok füsttől köhögve, zúgó fejjel állott a
               kapuban. Vesztett tizennyolc pengőt. Ugyanekkor bizonytalan léptekkel, fütyörészve
               jött a Köhögő felől apja. Ott találkoztak a kapuban.</p>
            <p>- Holnap pénzt kell keríteni, fiú. Fizetnivalóm van a Köhögőben.</p>
            <p>- Mennyi?</p>
            <p>- Borravalóval együtt harminchárom pengő.</p>
            <p>- Harminchárom... az Isten szerelmére...</p>
            <p>- Törődj a magad dolgával.</p>
            <p>Pali nem szólt többet. Némán mentek be együtt a lakásba. Az apa úgy ment be a
               szobájába, hogy nem köszönt a fiának jó éjszakát.</p>
           
         </div>
         <div type="chapter">
            <head>XV.</head>
            <p>Hosszú napokon át úgy éltek egymás mellett apa és fia, mint az idegenek. Mivel együtt
               étkezniök tűrhetetlen volt, az őrnagy korábban evett, Pali pedig, akinek most folytak
               a vizsgái és rendesen későbben került haza, egyedül evett jóval később ugyanannál az
               asztalnál. Csak a legszükségesebb dolgokat beszélték egymással. Rosszkedvűek voltak
               mind a ketten. Az új adósságok nyomták a háztartást, hol ez hiányzott, hol az, Pali
               már-már ott tartott, hogy sutba vágja az egész házvezetést, csináljon kiki, amit tud.
               Sőt nemcsak rosszkedvűek voltak, hanem boldogtalanok. Nem tudtak egymás nélkül élni
               és mégis egymás nélkül éltek, bár egymás mellett. De ez csak kínzóbbá tette a
               dolgot.</p>
            <p>Az őrnagy néhány nap mulva nem bírta tovább a vívódást. Elment a papjához. Azzal
               szokott bizalmas és főbenjáró dolgokat megbeszélni, amiket bármilyen okból fiára nem
               bízhatott. Most bezárkózott vele a lelkészi irodába egy vacsora után. Két és fél óra
               hosszat tanakodtak.</p>
            <p>- Akárhogy forgatom, - mondta végül a pap, - nincs itt más mód, csak egy. Ki kell a
               gyereket kegyetlenül ábrándítani. Nagyon fog neki fájni, talán egész életére nyomot
               hagy, de ez a fájdalom egészséges.</p>
            <p>- Szóval azt gondolod, hogy a gyerek előtt be kell igazolni, mennyire semmibe sem
               veszi őt ez az asszony?</p>
            <p>- Csakis. Hogy hogyan csinálod, azt majd a pillanat, vagy a helyzet adja meg.</p>
            <p>- De ehhez az kellene, hogy az az asszony visszajöjjön Dombújvárra.</p>
            <p>- Persze. De magad mondod, hogy vissza kell jönnie valamilyen hivatalos dolgában,
               ugye? No látod. Azt szépen ki kell várni. Hogy én beszéljek a fiúval, azt nem tartom
               hasznosnak. Ő mindenképpen a te követedet látná bennem és bizalmatlanul fogadná
               minden szavamat. Ha akarod, megtehetem, de nem tartom jónak. Maradjunk csak az
               eredeti gondolatnál.</p>
            <p>- Hiszen csak jönne már az az asszony.</p>
            <p>Az őrnagy kívánsága hamarabb teljesült, mint remélte. Már másnap. Marianne
               megérkezett. Éppen azon a napon, mikor Pali az utolsó szóbeli napon túlesett az
               érettségi utolsó vizsgáján is. A fiú éppen elkészült hazulról, mikor a rozzant taxi
               megállott a ház előtt. Pali kilépett a kapun, mikor Marianne az aprópénze között
               keresgélt, hogy borravalót adjon a soffőrnek.</p>
            <p>- Marianne! - kiáltotta boldog megdöbbenéssel.</p>
            <p>- Szervusz Palikám, - szólt könnyedén és nyájasan Marcoponte grófné, mintha csak
               tegnap ment volna el, - ugyan légy olyan jó, szólj Ásónénak, hogy a holmimat vigye
               fel a lépcsőn.</p>
            <p>- Dehogy szólok, boldog vagyok, hogy magam vihetem.</p>
            <p>Pár perc mulva már fent voltak mind a ketten a Marianne lakásán. Pali buzgón
               segédkezett bőröndöket kinyitni, holmit rakosgatni. Kató is ott lábatlankodott, de
               ahogy szerét ejthette, inkább kifelé törekedett. Sólyomné csak előző nap este óta
               volt itthon Dombújváron maga is. Ezer dolga volt a konyhán, azt se tudta, hol a
               feje.</p>
            <p>- Nem kaptad meg a táviratomat? - kérdezte Pali, az első alkalmas pillanatban.</p>
            <p>- Milyen táviratot? - kérdezte csodálkozó arccal Marianne.</p>
            <p>- Küldtem neked táviratot, válasz fizetve. Akartam tudni, nincs-e valami bajod.
               Kimondhatatlanul szenvedtem, hogy nem válaszoltál rá.</p>
            <p>- Nem kaptam meg. Valami hanyagság lehetett. Egyéb leveleim is elkallódtak. Pedig meg
               kellett volna kapnom, hiszen úgyszólván ki sem mozdultam a szállóból. Ott voltam
               végig.</p>
            <p>- És Bécsben?</p>
            <p>Marianne felnézett.</p>
            <p>- Hogyhogy Bécsben?</p>
            <p>- Egy reggel felhívtalak telefonon. A portás azt mondta, hogy Bécsbe utaztál egy
               napra.</p>
            <p>- Hallatlan. Micsoda szamarak. Összetévesztettek valakivel. Ki sem tettem a lábamat
               Pestről. Az embernek megáll az esze.</p>
            <p>Marianne rakosgatott közben, szekrényeket nyitogatott, tárgyakat rendezett. Úgy
               oldalfélt beszélt Palihoz. A fiú remegve állott a szoba közepén. A bőröndökkel már
               elfogyott a tennivalója. És egyszer csak minden bevezetés nélkül megfogta a Marianne
               karját, mikor az asszony elhaladt mellette.</p>
            <p>- Marianne, vedd tudomásul, hogy én megölöm magam.</p>
            <p>Az asszony felkacagott.</p>
            <p>- Ó, te csacsi gyerek, te. Hát olyan szerelmes vagy?</p>
            <p>- Halálosan.</p>
            <p>- Látod, ez kedves. Ezt egy asszony mindig örömmel hallja. De hát mi célja van annak,
               hogy olyan halálosan szeretsz? Remélem, nem akarsz elvenni feleségül? Vagy el akarsz
               venni?</p>
            <p>- Természetes... vagy tudom is én... én már nem tudok semmit... én meg szeretnék
               halni... mióta elmentél, se éjjelem, se nappalom, nem tudod elképzelni, milyen
               rettenetes kegyetlenség volt, amit csináltál velem, hogy hír nélkül eltüntél. Az
               egész életem felfordult. Apámmal összevesztem miattad...</p>
            <p>- Ah, ez érdekes. Mi történt?</p>
            <p>- Nem, ezt hagyjuk, nagyon fáj erről beszélni. De nekem minden mindegy. Ami
               legfontosabb nekem, az csak te vagy. Érted mindent odaadok, akár az életemet is.</p>
            <p>Szepezdy Pali letérdelt a földre, átölelte a Marianne derekát és úgy nézett fel az
               asszonyra nyomorult, kiszolgáltatott imádattal.</p>
            <p>- Milyen rosszul nézel ki, te fiú, igazán meglátszik rajtad, hogy odavagy. Ez mind
               miattam? Kezdek büszke lenni. Manapság a férfiak nem kényeztetik el az embert...
               Szegény gyerek te...</p>
            <p>Marianne piroskörmű keze rásimult a Pali fejére.</p>
            <p>- Milyen finom hajad van. Kelj fel, bolond gyerek, mi lesz, ha benyit valaki és itt
               lát térdelni, ahogy ölelgeted a derekamat. Kelj fel, legyen eszed.</p>
            <p>A fiú felkelt. Megfogta az asszony kezét.</p>
            <p>- Beszélnem kell veled, Marianne, mert megőrülök. A szó szoros értelmében közel
               vagyok a megőrüléshez. Mikor adsz nekem két-három órát?</p>
            <p>- Jaj, de mulatságos vagy, - kacagott az asszony, - mindjárt két-három órát...
               Csakugyan sok mondanivalód lehet. Igazán nem tudom, mikor fogok ráérni. Ma délután
               még el kell mennem az ügyvédhez. Nem tudom, hogy meddig fog tartani...</p>
            <p>- Hát akkor vacsora után. Ma még nem vagy meghíva sehová. Feljövök vacsora után. Ha
               nem engeded, hogy feljőjjek, főbelövöm magam.</p>
            <p>- Ne beszélj ilyen szamárságokat, mert összeszidlak. Hogy képzeled azt, ide feljönni?
               Nem vagy már kisfiú, akit beengednek a női szakaszba. Ki van zárva. Egyéb se
               kellene.</p>
            <p>- Marianne, te vársz valakit ma este.</p>
            <p>Az asszony elkomolyodott.</p>
            <p>- Nézd, kedves Pali, ez így nem fog menni. Azzal nem lehet egy hölgy kegyeit
               elnyerni, hogy terhére vagy. Végy szépen erőt magadon és szedd össze az eszedet.
               Holnap délután majd összeülünk egy kicsit diskurálni, akkor majd elmondhatsz sok
               mindent abból, amit akarsz. Most menj haza.</p>
            <p>- Nem megyek. Te vagy az oka, ha megőrjítettél, most nem megyek.</p>
            <p>- Úgy. Nem mégy. Hát mit akarsz?</p>
            <p>- Nem tudom. Veled akarok lenni. Folyton csak veled. Látni akarlak. Imádni akarlak. A
               lábadnál akarok ülni. A lábadnál akarok meghalni. Marianne, könyörgök neked, engedd
               meg, hogy vacsora után feljőjjek hozzád, holnapig én ezt nem bírom ki. Kérlek
               mindenre, ami szent, engedd meg, hogy feljőjjek. Én nem tudom, mi lesz velem, én
               megőrültem, én meghalok, én nem tudom...</p>
            <p>Pali minden átmenet nélkül leborult a kerevetre és elkezdett zokogni. Marianne
               meghökkenve nézte. Hangtalanul füttyentett egyet maga elé. Egy pillanatig
               tanácstalanul tanakodott magában, aztán leült a síró fiú mellé. Kezét rátette a fiú
               fejére.</p>
            <p>- Szegény gyerek, hát szedd össze magad, ne légy olyan csacsi. Ha megigéred, hogy jó
               leszel és holnapig szép türelmesen viseled magad, akkor elmegyünk holnap sétálni.
               Nagyot, sokáig. És sokat, sokat fogunk beszélgetni. Rendben van?</p>
            <p>Közben símogatta a Pali fejét. A hangja melegen csengett és részvéttel teljesen, de
               arcán sem melegségnek, sem részvétnek nyoma sem volt. A síró fiú megfogta a fejét
               cirógató kezet és vadul, görcsösen csókolgatni kezdte.</p>
            <p>- Meghalok érted... meghalok érted...</p>
            <p>- Dehogy halsz, te bolond gyerek, dehogy halsz... Sőt élni fogsz, még pedig nagyon
               jól. A nyáron lejössz hozzám Antibesba, ahogy megbeszéltük. Ott együtt leszünk egész
               nap, folyton-folyton. Most szépen mosd meg a szemedet, mert meglátszik, hogy sírtál.
               És holnap délután gyere fel értem, megyünk sétálni. Negyed négykor, mint a multkor,
               emlékszel?</p>
            <p>- Esküdj meg, hogy ma este nincs nálad senki. Én megőrülök a féltékenységtől. Én már
               ott tartottam, hogy itt hagyom az érettségit és felmegyek utánad. Arra is gondoltam,
               hogy megmérgezem magam. Ez valami rettenetes. Esküdj meg, hogy csak engem
               szeretsz.</p>
            <p>Marianne egyre jobban megdöbbent. Ennek fele sem tréfa. Egyéb sem kell, mint
               megesküdni, hogy ő csak Palit szereti. Szépen vagyunk. Ügyesen kitért a
               felszólításnak.</p>
            <p>- Szóval esküdjem meg, hogy ma este nincs nálam senki. Azt hiszem, csakugyan
               megőrültél. Amellett igen sértően viselkedel egy úrinővel szemben. Nem szégyelled
               magad? Ha nem szeretnélek ennyire, már rég kidobtalak volna. Hogy mersz engem
               gyanusítani?</p>
            <p>- Bocsáss meg, én már azt sem tudom, mit beszélek.</p>
            <p>- Jól van, megbocsátok. Most menj szépen haza és holnap délután gyere fel értem. Na,
               egy-kettő. Lássuk, hogyan viseled magad.</p>
            <p>Pali felállott. Kissé támolyogva. Dacosan indult az ajtó felé, onnan aztán
               visszafordult.</p>
            <p>- Ez mégis gyanus, hogy a ma estére nem akarsz megesküdni. Biztosan jött veled valaki
               Pestről, aki itt bujkál a városban és vacsora után el fog hozzád jönni. De én
               figyelmeztetlek, hogy azt az embert megölöm.</p>
            <p>- Bizonyisten megnevetteted az embert. Hát jól van: esküszöm mindenre, ami szent,
               hogy ma este nem várok senkit. Meg vagy elégedve? Most szervusz, mert sok dolgom
               van.</p>
            <p>- Imádlak és meghalok érted!</p>
            <p>- Kedves vagy, szervusz.</p>
            <p>Pali kiment a szobából.</p>
            <p>Az előszobában Katót találta, aki szorgalmasan dörzsölte egy törlőruhával a ruhafogas
               alját. Ügyet sem vetett rá. Elment mellette. De Kató utánaszólt.</p>
            <p>- Pali.</p>
            <p>- Mit akarsz, most nagyon ideges vagyok.</p>
            <p>- Olyan nagy örömem van, szeretném neked elmondani.</p>
            <p>Pali megállt. Elrestellte magát.</p>
            <p>- Mi az a nagy öröm?</p>
            <p>- Csak menj le, azonnal lemegyek hozzád és elmondom. Óriási nagy dolog.</p>
            <p>Pali vállat vont. Igent bólintott és lesietett a lépcsőn. Pár pillanat mulva ott volt
               mellette Kató.</p>
            <p>- Óriási nagy dolog van. Gazdag lány lettem, képzeld. Kisült Pesten, hogy Miskovszky
               miránk hagyta a házát. Négyemeletes ház a Ferenc-körúton. Nagyon kevés teher van
               rajta. Azt mondta az ügyvéd Pesten mamának, hogy két hónapon belül már át is lesz
               írva telekkönyvileg, képzeld. És az volt az első kérdésem, mikor mama ezt nekem
               mesélte, hogy van-e a házunkban kétszobás lakás fürdőszobával és mama nevetett és azt
               mondta, hogy neki is első dolga volt ezt megnézni. Hát van. Nektek nagyon olcsón
               fogjuk kiadni, megjegyzem. Nem örülsz? Látod, én tulajdonképpen haragszok rád, de
               most olyan nagy örömem van, hogy még azt is elfelejtettem. Nem örülsz?</p>
            <p>Pali megfogta a Kató kezét.</p>
            <p>- Katókám, én olyan boldogtalan vagyok, hogy az rettenetes...</p>
           
         </div>
         <div type="chapter">
            <head>XVI.</head>
            <p>Aznap este apa és fia ugyanolyan néma idegenségben jártak-keltek a két szobában, mint
               egy ideje mindennap. Külön vacsoráztak. Az őrnagy már régen készen volt a maga
               vacsorájával, mikor Pali dúlt arccal megérkezett valahonnan és leült enni. Az apa rá
               sem nézett fiára. Valahova indult hazulról.</p>
            <p>Nem is ment messzire. Csak fel az emeletre.</p>
            <p>Marianne is túl volt már a vacsorán. A kereveten heverészett, onnan kiáltotta ki a
               kérdést, hogy ki az. S mikor a Szepezdy őrnagy hangját meghallotta, igen nyájasan
               kiáltotta ki, hogy szabad.</p>
            <p>Az őrnagy belépett. Otthonosan foglalt helyet a kerevet mellett egy karosszékben. A
               háziasszony kínálására rágyujtott maga is.</p>
            <p>- Hát mesélj, mi mulatságos van odafenn Pesten.</p>
            <p>- Nem igen tudok én semmi mulatságosat. Úgyszólván ki sem mozdultam a szállóból. Egy
               francia barátnőm volt Magyarországon, az ő kedvéért mentem fel, mert táviratozott
               értem.</p>
            <p>- Mink meg itthon nem tudtuk mire vélni, hogy úgy eltűntél, mint a kámfor. Egy szép
               napon nem voltál sehol. Beszéltél már az ügyvédeddel?</p>
            <p>- Beszéltem. Bár ne beszéltem volna vele soha az életben. Bár soha ide a ti
               Dombújvárotokba a lábamat be ne tettem volna.</p>
            <p>- Nono. Mi ez a nagy elkeseredés? Rossz ujságok vannak?</p>
            <p>- Mára kiderült, kedves rokon, hogy jobb lett volna, ha soha fel nem bukkanok itt,
               mint váratlan örökös. Hadd ettétek volna meg ti magatok a békát. A híres-nevezetes
               Szentmiklóssy-örökséget nem lehet átvenni. Jakobovics kiszámította, hogy ha átveszem,
               évi nyolcezer pengő a legkevesebb, amit ráfizetek. És ez még nagyon enyhe számítás.
               Holnap hivatalosan le fogok mondani az örökségről. Csitt, csak... Nem jár ott kint
               valaki?</p>
            <p>- Talán Kató motoszkál ott, vagy az anyja?</p>
            <p>- Nem, nem. Mintha valaki lopódzkodott volna. Ez egész más nesz volt, nekem ilyesmire
               kitűnő fülem van.</p>
            <p>- Csak maradj, majd kinézek.</p>
            <p>Az őrnagy felkelt és kinyitotta a másik szobába vezető ajtót. Egyetlen pillantással
               felfedezte a fiát, aki az ajtónyitásra hirtelen a sarokba húzódott. Az őrnagy agya
               villámgyorsan működött. Körülnézett szép nyugodtan a homályos szobában, a küszöbön
               állva. Csak éppen oda nem nézett, ahol fiát tudta, aztán nyugodtan így szólt:</p>
            <p>- Képzelődtél. Nincs itt egy lélek sem.</p>
            <p>- Furcsa. Meg mertem volna esküdni, hogy valaki settenkedik odaát. Azt a kis Katót
               már rajtakaptam, hogy hallgatódzott. A leghalkabb beszédet is áthallani. Na mindegy.
               Ezen a nagyszerű appartmánon is túl leszek már holnapután. Igyekszem elfelejteni,
               hogy valaha is itt laktam.</p>
            <p>Az őrnagy betette az ajtót és visszaült a kerevet mellé. A szíve nagyon dobogott, de
               mindenáron uralkodott magán. Csak most, csak most, - mondogatta magában - csak most
               ne hagyj el, eszem...</p>
            <p>- Vagyis itt fogsz hagyni bennünket.</p>
            <p>- Itt bizony, kedves Barnám.</p>
            <p>- Elképzelem, hogy nem sok örömmel fogsz visszaemlékezni erre a kis kirándulásra. Az
               öreg Baldridge mellett mégis csak kellemesebb az élet, mint ebben az unalmas kis
               fészekben.</p>
            <p>Marianne meghökkenve nézett rokonára.</p>
            <p>- Ki mellett?</p>
            <p>- A barátod mellett, - felelt nyugodtan az őrnagy - az öreg Baldridge mellett. Akinek
               a házában lakol Antibesban. Meg tudlak érteni, hogy ezt az örökséget ambicionáltad,
               mert ha ez komoly vagyon, akkor az öreget jobban sarokba tudtad volna szorítani. De
               hát így sem rossz. Mindenesetre jobb, mint Marcoponte gróf mellett. Ez a Baldridge
               legalább nem lopja ki a füledből a gyöngyöt, mikor alszol.</p>
            <p>Marcoponte grófné dermedten nézett az őrnagyra.</p>
            <p>- Ez mind hazugság, - próbált védekezni - honnan veszed ezeket a képtelenségeket?</p>
            <p>- Nézd, édes fiam, mit okoskodol, beszéljünk úgy, ahogy beszélni kell. Tudok rólad
               mindent. Még Marcoponte grófról is tudok mindent. Azt is, hogy parkettáncos volt a
               nizzai Negresconál. Azt is, hogy volt egy partnere, akit elvett feleségül és akivel
               a „Danse tourbillon” című variété-produkciót eszelték ki. Azt is, hogy számos francia
               orfeumban igen csinos sikereid voltak, mint táncosnőnek. Ezt mind tudom. De azt is,
               hogy nagyon csinos vagy. És hogy én nem vagyok fából.</p>
            <p>- Barna, ez rettenetes. Tagadhatnék körömszakadtig, de nem sok értelme van. Én neked
               nem is akarok hazudni. Mi van abban, hogy meg akartam keresni a kenyeremet? Közben én
               mindig tisztességes maradtam. Hiszen te ismertél lánykoromban. Én kifogástalan
               úrilány voltam. Nekem férfi még a kezemet sem foghatta meg soha. Később anyám miatt
               kénytelen voltam elmenni a háztól és kirepültem a nagy világba. De ott is az
               maradtam, aki voltam. Hogy felléptem? Jeritza is fellépett. Ez is olyan
               kenyérkereset, mint a többi. Nincs jogod feltételezni...</p>
            <p>- Mondd, Marianne, nem vagy kíváncsi, honnan veszem ezeket a kitűnő és pontos
               értesüléseket?</p>
            <p>Kis szünet után Marianne arcán kényszeredett mosoly jelent meg.</p>
            <p>- Nem tagadom, kíváncsi vagyok. Valósággal hihetetlen az egész.</p>
            <p>- Megmondom. Ma valami lovagias ügyben a Kaszinóban akadt dolgom. Korábban érkeztem
               és az elnöki szobában vártam a többiekre. Végighallgattam, mikor egy borotvált
               fiatalember ajánlkozott krupiénak. Az elnökünkkel tárgyalt. Az elnök apróra
               kikérdezte, hogy hol volt eddig. Hangzatosan előadta, hogy végigszolgálta az egész
               Rivierát. Többek között Antibes-t is említette. Erre már én is közbeszóltam és
               intéztem egy pár kérdést hozzá. Úgy ötödik-hatodik kérdés gyanánt azt tudakoltam
               tőle, nem ismert-e egy Marcoponte grófné nevű hölgyet Antibesban. Láttad volna azt a
               finom mosolyt, amely az arcán megjelent. Elkezdett mesélni rólad. Egy jó negyedóráig
               ömlött belőle a szó. Engedd el a részleteket.</p>
            <p>- Csupa hazugság.</p>
            <p>- Hiszen azt sem tudod, hogy miket mondott. Hátha azt mondta, hogy nagyszerű úrihölgy
               vagy Antibesban? Na, ne félj, nem azt mondta.</p>
            <p>- Ki volt ez a csirkefogó?</p>
            <p>- A művésznevét nem tudom. Az igazi neve Dupuj. Volt itt valaha egy szegény
               borügynök, annak a fia. Most Berlinben volt, de onnan kitették a szűrét. Hazajött.
               Azt hitte, hogy a dombújvári kaszinóban jelent valamit krupiénak lenni. Nem tudja a
               boldogtalan, hogy a Kaszinó nemsokára kénytelen lesz becsukni, mert a tagdíjak nem
               folynak be, a kártya pedig teljesen megszűnt. De ne térjünk el a tárgytól. Azt
               említetted az előbb, hogy ismertelek úrilány korodban. Rám magamra hivatkoztál tanu
               gyanánt, hogy micsoda egy megközelíthetetlen úrilány voltál. Ez egy kicsit sértő rám
               nézve. Mert azt hittem, hogy azt az egy negyedóráig tartó csókot, amely akkor
               lezajlott közöttünk, nem lehet elfelejteni. Te úgy látszik, elfelejtetted.</p>
            <p>Marianne felkelt a kerevetről. Kiegyenesedett rokona előtt.</p>
            <p>- Nézd, Barna, én nem vagyok gonosz nő, csak szerencsétlen. De ha bántanak, akkor
               gonosz tudok lenni. Te most idejöttél, hogy minden ok nélkül kínozz és megalázz
               engem. Hát ezért meg fogok neked fizetni. Ott, ahol legjobban fáj. Úgy meggyötröm a
               fiadat, hogy véres könnyeket fogtok sírni mind a ketten.</p>
            <p>- Na ne mondd. És hogy fogod ezt csinálni? Hiszen te abba a gyerekbe szerelmes vagy.
               Nem tudod te őt kínozni.</p>
            <p>Marianne vadul felkacagott.</p>
            <p>- Én? Szerelmes? Abba a kölyökbe? Azt hiszem, megőrültél. Nem mondom, egy pillanatig
               tetszett. Ott az úszóversenyen. De csak mert sikere volt. Akinek sikere van, az
               mindig tetszik a nőknek. De aztán megúntam. Egyszer éjszaka, mikor hazajöttem, ott
               lesett rám a kapu alatt. Volt bennem egy kis pezsgő, megcsókoltam. Attól aztán úgy
               megbolondult, hogy tűrhetetlen lett. Táviratozott. Óriási! Majd megpukkadtam a
               méregtől, mikor a táviratot megkaptam. Hát már olyan öreg vagyok, hogy gimnazisták
               bolondulnak belém? Felhívott telefonon, mikor felszaladtam Bécsbe, ahol várt valaki.
               De milyen rendes valaki. És ha láttad volna, mit csinált itt ma délután ez a kölyök.
               Egyenesen megrémített. Talán még meg is sajnáltam szegény kis férget, ahogy itt
               vergődött. Utáltam és úntam, de sajnáltam. Csakhogy most nem fogom sajnálni. Úgy
               meggyötröm, amíg itt vagyok, hogy ordítani fogtok a fájdalomtól mind a ketten. Képes
               vagyok egy-két nappal tovább itt maradni csak azért, hogy visszakapjad tőlem ezt a
               pár kedvességet, amiben ma este részesítettél. Akkor aztán nyafoghat az anyja után.
               Taknyos.</p>
            <p>- Az anyját talán hagyd ki a játékból.</p>
            <p>- Ó Istenem, Olchváry Magda. De nagy dolog. Penészes kis béka volt, mindig
               útáltam...</p>
            <p>Az őrnagy magából kikelve pattant fel. Olyan mozdulatot tett, mint aki torkon akar
               ragadni valakit. De a mozdulat félúton megállott. Az ajtó felcsapódott és
               felismerhetetlenül dúlt arccal, mint egy tébolyodott, Pali rohant be. Valami vad és
               hörgő állati hang tört ki belőle, ahogy Mariannera akart rontani. Apja elébe állott.
               A fiú félre akarta tolni.</p>
            <p>- Pali! Egy nőt megütni?</p>
            <p>Pali fuldokolva, nyögve, kitörő zokogással lökte ki magából a szavakat:</p>
            <p>- Ez? Nő? Hát nő ez?</p>
            <p>Hirtelen sarkon fordult és kirohant a szobából. Apja azonnal utána. De még ráért
               visszakiáltani:</p>
            <p>- Ajánlom, hogy holnap takarodj a városból.</p>
            <p>A lépcsőn rákiáltott a fiúra:</p>
            <p>- Azonnal állj meg.</p>
            <p>A gyerek megállt és nekidőlt a falnak. Apja odament hozzá. Átkarolta a vállát, úgy
               kísérte tovább. Betámogatta a lakásba. Ott a gyerek tekintete ráesett az anyja
               képére. Eddigi zokogása ettől keserves, panaszos sírássá változott, ahogy csak
               kisgyerekek tudnak sírni. Átkapta apja nyakát.</p>
            <p>- Apa... hát mit csináltam én... hogy tehettem ezt... most már én örökre útálni fogom
               magamat... piszok fráter vagyok... hogy lehet nekem tovább élni... apa... mondd meg
               nekem, hogy tehettem ezt...</p>
            <p>Közben görcsösen ölelte apja nyakát, könnyektől nedves arcát odaszorította apja
               borostás arcához. Egyszer nyolc éves korában tett így, mikor középfülgyulladása volt
               és nagy fájdalmai ellen apja görcsös ölelésébe menekült. S az őrnagy most is úgy
               tett, mint akkor. Simogatta a könnyektől nedves arcot, dédelgette a kisfiút,
               cirógatta, vigasztalta.</p>
            <p>- Nincsen semmi baj, drága kisfiam, gyere, feküdj le szépen, majd elmúlik, nem fog
               fájni. Gyere, drága kis öregem...</p>
           
         </div>
         <div type="chapter">
            <head>XVII.</head>
            <p>Pali és Kató angol órát tartottak. Katónak széles jókedve volt, mindenen nevetett és
               angol társalgás helyett mindenre magyar megjegyzéseket tett.</p>
            <p>- Meg vagy őrülve! - mondta valamire Palinak.</p>
            <p>- Say it English, - szólt szigorúan Pali, - „you are mad”.</p>
            <p>- You are mab, - mondta szelesen a kislány.</p>
            <p>- Ördögöt Mab. Mab, az egészen más.</p>
            <p>- Mi a Mab?</p>
            <p>- Úgy hívják angolul a tündérkirálynőt.</p>
            <p>Ebben a pillanatban Pali erősen elpirult.</p>
            <p>- Mi jutott eszedbe, hogy úgy elpirultál?</p>
            <p>- Semmi közöd hozzá.</p>
            <p>Még jobban elpirult Pali, de már el is nevette magát. Átnyúlt az asztalon, hogy
               barátsága jeléül megfogja a Kató kezét. De most váratlanul Kató pirult el. Zavartan
               visszahúzta a kezét. Pali csodálkozva pillantott rá. Mi lelte ezt a Katót, miért
               húzza el a kezét? Kató véghetetlen zavarban ott ült vele szemközt. Bámulatos, milyen
               csinos lett ez a lány, gondolta magában Pali. Máról holnapra. Szinte huszonnégy óra
               alatt. Hány éves ez a Kató? Szent Isten, csakugyan: tizenhat éves. Nézte a lányt
               csodálkozva és álmélkodva.</p>
            <p>Itt van vége a történetnek. Hagyjuk őket kettesben. Nem tudhatjuk, mi történik még
               valaha közöttük. Ki tudhatná azt előre megmondani, hogy mi lesz négy-öt esztendő
               mulva?</p>
            <p> Vége</p>
           
         </div>
      </body>
  </text>
</TEI>