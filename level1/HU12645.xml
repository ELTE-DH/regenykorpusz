<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU12645" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Brentford rendet csinál</title>
				<author ref="viaf:109684117">Aszlányi Károly (1908-1938)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">51231</measure>
				<measure unit="pages">102</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Brentford rendet csinál</title>
					<date>2014-03-24</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/12600/12645"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Szabó Attila</name>
					</respStmt>
					<bibl type="digitalSource">
						<title>Brentford rendet csinál</title>
						<date>2014-03-24</date>
						<ref target="http://mek.oszk.hu/12600/12645"/>
					</bibl>
					<bibl type="printSource">
						<title>Brentford rendet csinál</title>
						<author>Aszlányi Károly</author>
						<pubPlace>Budapest</pubPlace>
						<publisher>Nova</publisher>
						<date>1937</date>
						<ref target="http://mek.oszk.hu/12600/12645/pdf/"/>
					</bibl>
				</bibl>
				<bibl type="firstEdition">
					<title>Brentford rendet csinál</title>
					<author>Aszlányi Károly</author>
					<date>1937</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2020-07-28"/>
			<change when="2020-12-14"/>
		</revisionDesc>
	</teiHeader>
	<text>
		<body>
			<div type="chapter">
				<head>Források és tudnivalók.</head>
				<p>Az itt következő különös, de teljes egészében való történetet természetesen nem
               Charles X. Brentfordtól tudjuk, hanem a Palembangi Levéltárban található
               feljegyzésekből, amelyek C. B. B. 1936. szám alatt iktattattak s amelyeket részint
               kihallgatott bennszülöttek vallomásai, részint Brentford sajátkezű jegyzetei,
               harmadsorban pedig, Van Whool kisasszony emlékiratai alapján állított össze Voorhoff
               lelkész. Brentford kézírását családja, - a Smither F. Low iroda tanusága szerint -
               hitelesnek ismerte el. Természetesen akkor, amikor a történetet feldolgoztuk,
               sokszor voltunk a saját eszünkre utalva; de ez egyrészt nem is olyan megvetendő
               fórum; másrészt pedig kérjük a tudományos kritikát, ne essen abba a hibába, hogy a
               következtetést a képzelődéssel tévessze össze.</p>
				<p>Maga Brentford többször is használta feljegyzéseiben a „sziamangizmus” kifejezést,
               amely formailag a „humanizmus”-ra emlékeztet, de egyben kitűnő példa arra, miként
               veszti el az efajta fogalom közönséges és általános érvényét, mihelyt az embereknek
               (vagy majmoknak) csak egy bizonyos részére vonatkoztatjuk. Abból, hogy Brentford nem
               - például - antropomorfizmust, hanem kifejezetten és ismételten sziamangizmust
               mondott - számunkra teljesen érthető mindaz, ami történt. (C. J. Brentford politikai
               felfogására vonatkozóan adatokat találtunk még feleségéhez, Mrs. Brentfordhoz írt
               1934-35-beli három levelében is, amelyek a Hátsó-Indiai Társaság birtokában
               vannak.)</p>
				<p>Meg kell még jegyeznünk - végül, - hogy a sziamangok, a közfelfogás szerint tunya,
               közönyös és cseppet sem vállalkozó szellemű népség. Ez egyrészt megmagyarázza
               Brentford igyekezetét, másrészt bámulatraméltóvá teszi a köztük elért sikereit.</p>
				<p>A sziamangok, (Hylobates syndactilus F. Cuv.)tudvalevően a
               nagy és hosszúkarú gibbon-családhoz tartoznak. Az antropomorf-majmoknak ez a negyedik
               s legkisebb alkatú csoportja a gorillák méltósága, a csimpánzok humora és derűs
               életfelfogása s az orangután mélyreható pesszimizmusa mellett a szürkeséget,
               kispolgári opportunizmust, gyakran alattomos gyűlöletet képviseli. Ennél a fajtánál
               találjuk először a hipokrizis és megalkuvás első jeleit, amit az is bizonyít, hogy az
               emberszabású majmok között egyedül a gibbon képes társaséletre.</p>
				<p>Ha még azt a néhány közkeletű igazságot elmondjuk a sziamangokról, hogy: 18
               dorsolumbál csigolyájuk, 13 pár bordájuk s - ellentétben a többi gibbonnal -
               gégezacskójuk van, viszont farkuk és pofazacskójuk nincsen: akkor az olvasó már
               szinte többet tud róluk, mint Brentford tudott, amikor közéjük került.</p>
				<p>1937.</p>
				<p>A szerző.</p>
			</div>
			<div type="group">
				<head>ELSŐ RÉSZ: Brentford egyedül</head>
				<div type="chapter">
					<head>A végzetes út.</head>
					<p>Charles X. Brentford 1900-ban született, Quebeckben. Büszkén vallotta magát
                  kanadainak, bár 1923 tavaszán Londonban telepedett le s az Ausztrál Légitársaság
                  alkalmazásába lépett. 1929-ig hét próbaúton vett részt, amelyek közül egynek igen
                  nagy visszhangja volt szakkörökben és a világsajtóban egyaránt. 1930-ban
                  megnősült, feleségül vette Sir Malcolm Imberley második lányát, Valériát.
                  Házasságuk boldog volt s így csakhamar unalmassá vált. 1935 decemberétől kezdve
                  különváltan éltek; válókeresetet azonban egyik fél sem indított a másik ellen.
                  Ettől kezdve Charles X. Brentford megváltozott. Visszatért első foglakozásához s
                  belépett a Királyi Navigációs Társaság Vizsgálati Osztályának vezetőségébe, ahol
                  is meglehetősen nyugtalanul viselkedett s több balul sikerült vállalkozás értelmi
                  szerzőjeként emlegették.</p>
					<p>Azonkívül - amire multjában nem volt példa - olvasni kezdett. Sokáig habozott
                  Montaigne és Pascal, majd Mr. Shaw és Mr. Chesterton között és végül Galsworthy
                  mellett döntött. Galsworthy - csodálatosképpen - Brentfordban azt a hangulatot
                  ébresztette fel, amelyikre hajlamos volt. Nem lévén módszeres gondolkodó,
                  valahányszor a mellét beborító dús, aranyvörös szőrzetre esett a pillantása,
                  mindig eszébe jutott ír és angol őseinek hosszú sora, ami erővel és büszkeséggel
                  töltötte el. Társaságban Caesarról, Mussoliniről, Napoleonról és Goethéről beszélt
                  volna, de egyáltalán nem járt társaságba, mert, mint mondotta, a szalónok
                  „lefékezik” őt. Az igazság az volt, hogy félt a véletlentől, amely feleségével
                  bármikor összehozhatta volna ezekben a szalónokban. Bátor ember létére joggal
                  félt az olyan helyzetektől, ahol merészségének nem juthatott szerep s amelyekben
                  akaratát egészben „lefékezik”.</p>
					<p>1936 tavaszán felvetette a Manila-London távrepülés eszméjét. Június hetedikén a
                  gép - a hárommotoros, 1220 lóerős „Wales” - már Manilában volt. Tizennegyedikén
                  indult el Brentford onnan, Walker százados kíséretében. Az első állomás Szingapur
                  lett volna. Az időjárás kedvezett.</p>
					<p>Egy darabig jól ment minden; de a Natuna-szigetek felett hallatlanul erős
                  délnyugati szél kapta hátba őket, amely Holland-Borneo felé sodorta a gépet. A
                  szelet minden magasságban megtalálták s a legkisebb sebessége is 70 km. volt
                  óránkint. Brentford navigációs sikerei inkább a makacsságának, mint tudásának
                  voltak köszönhetők; de az eltérés olyan méretű volt, hogy ezúttal már elszánta
                  magát a Palembang-ban való leszállásra. Szingkep és Dsalba magasságában azonban
                  elkerültek a szél útjából s Brentford, Walker minden rábeszélése ellenére,
                  északnak fordult, mert estére Szingapurba akart érni. Déltájban Szumátra keleti
                  partjai felett suhant a „Wales”, de Brentfordnak az a törekvése, hogy beálljon az
                  északkeleti irányba, nem sikerült egy helyi orkán miatt, amit Ringat felé kellett
                  megkerülniök. Félhárom lehetett, amikor 700 méter magasságban, a két szélső motor
                  leállt. Brentford észak-északnyugati irányban, az erdőség közepén, elég sok
                  négyzetmérföldnyi kiterjedésű tiszta tótükröt látott csillogni és megfordította a
                  gépet. Ugyanakkor lebukott s az egyetlen motor az esés következtében
                  túltúrázott, - a gép megbillent. Walker felordított, de Brentford, kifelé lógva az
                  ülésről, mosolyogni tudott, - hogy saját, pillanatnyi ostobaságán, avagy Walker
                  ijedelmén mosolygott-e, az nem is lényeges - tény az, hogy a gép, a túlterhelés
                  következtében jobbszárnyára billent és csúszni kezdett. Walker -
                  szerencsétlenségére - félrelökte Brentfordot s elvette a gázt. Felfogás dolga,
                  hogy melyiküknek volt igaza, - lesiklásra már nem volt elég a magasság, viszont
                  kérdés, hogy Brentford ki tudta volna-e venni a gépet ebből a helyzetből, az
                  egyetlen motorral. A puszta tény az, hogy, amikor a harmadik motor húzóereje is
                  megszűnt, Brentford úgy látta, hogy egytized másodperc alatt a Föld felugrik a
                  gépre és valósággal elnyeli.</p>
					<p>Pontosan hallotta és fel is fogta az infernális reccsenést és annak jelentőségét.
                  Walker megmenekült ettől a pillanattól, amennyiben feje a motor alá került és
                  szétlapult. Brentford égő ruhával egy domboldal nedves, dús füvére esett s ez
                  kétszeres szerencse volt. Az esés így nem volt közvetlen s míg legurult, a
                  surlódás elfojtotta a lángokat.</p>
					<p>Kisebbfajta idegsokkal állt talpra. Mellette legurult valami, ami sistergett,
                  lángolt és robbant; égő vászondarab szállt a levegőben. Brentford szemei
                  elsötétültek, de ez csak pillanatokig tartott. Akkor felrohant a dombon, hogy
                  kimentse Walkert a lángokból.</p>
					<p>A gépet megközelíteni lehetetlenség volt; kiégett volna a szeme, ha megteszi. De ő
                  mégis habozott: hogy megkísérli.</p>
					<p>Ugyanakkor azonban észrevette Walker két lábát, amit még nem ért el a tűz; s
                  látta, hogy felsőteste szétlapult az olvadozó motor irtózatos súlya alatt.</p>
					<p>Brentford tétova mozdulattal nyúlt a kalapja felé, ami azonban nem volt neki.
                  Végigsímította a homlokát s lehorgasztotta a fejét.</p>
				</div>
				<div type="chapter">
					<head>A halál: számokban.</head>
					<p>Maga se tudta, milyen sokáig állt így. Nem látott és nem hallott; megbénította az
                  ütés, amelyet a sors mért rá. Walker szörnyű halála, a kiállott izgalom nem volt
                  olyan erős hatással rá, mint az a váratlan tudat, hogy kiesett az ismert, járt, s
                  védett világból s egy ismeretlen, gőzös, mocsaras, mérges pokol közepébe hullott.
                  Fent, ezer méter magasban, hárommotoros gépén tagja volt a civilizációnak, - itt
                  lent már nem. Fent szikratávíró útján élénk kapcsolatban állt a világ
                  repülőtereivel és a sajtóval. Itt lent semmilyen kapcsolatban nem állt
                  semmivel.</p>
					<p>Igen, Brentford olyan tisztán látta ezt már a legelső pillanatban, mintha
                  önmagáról olvasna valamit. Brentford mindig is nevezetes volt határozott, világos
                  és érzelmektől mentes okfejtéseiről. Itt állt, lehorgasztott fővel s mire
                  felnézett, már pontosan tudta, hányadán van. Ez a tudata egyszerű tőmondatokban
                  jelentkezett.</p>
					<p>- Szumátra közepén vagyok. Szumátrát a „világ állatkertjének” nevezik. Bár meleg
                  van, de a levegő tiszta, mert a szavanák szélén vagyok s legalább ezer méter
                  magasan a tenger színe felett. Palembang legalább hatszáz mérföld távolságra van
                  ide, délkeleti irányban. Lehet, hogy akad néhány ültetvény a dzsungelban, de
                  hetekig kellene kóborolnom, hogy a nyomára akadjak. Kizárt dolog, hogy néhány
                  napon túl életben maradjak, fegyvertelenül.</p>
					<p>Ez a gondolat megrázta. A modern ember fegyvertelenül olyan, mint egy magányos
                  baktérium a jeges ürben. Felmászott a dombra, amelyről legurult; s megállt a
                  hárommotoros, hétszázhúsz lóerős „Wales” üszkös roncsa előtt. Lenézett rá.
                  Vörösesszőke bajuszának jobbsarka felhúzódott, szemeiben keserű és elutasító
                  kifejezés jelent meg. Az összeégett és olvadt gépből semmi sem volt használható,
                  legalább is úgy látszott. Még most is forróságot sugárzott magából s a magas fűben
                  vékony, sercegő tűzkígyók futkároztak, amelyek a farkuktól felfelé feketedtek
                  szemlátomást.</p>
					<p>Brentford elfordult ettől a siralmas látványtól s a balkönyökéhez nyúlt, ahol
                  szaggató fájdalmat érzett. Az égbolt tiszta kék volt s nagyon-nagyon távolinak
                  látszott az olyan ember számára, aki nemrég még maga is odafent volt.</p>
					<p>- Csak semmi zürzavar! - mondta Brentford, mert érezte, hogy gondolatai
                  szokatlanul zürzavaros módon kúsznak egymáson át; és semmitől sem irtózott
                  annyira, mint a zürzavartól. A közte és felesége közt felmerült ellentét is
                  nagyrészt onnan eredt, hogy Brentford megjegyzéseket tett, ha egy harisnya a
                  földön hevert, párja pedig a kereveten. - A rendből fakad a rendszer! - mondogatta
                  sűrűn s ezt a mondatot úgy tekintette, mint saját gyerekét. A családi élet -
                  mondta a Colonial Clubban tartott székfoglaló beszéde során - a családi élet akkor
                  hull szét, ha nincs családfő, vagy van, de nincs tekintélye. Ugyanez áll az
                  államra is!</p>
					<p>És most, ezen a dombon, amelyen állt, amelyhez semmi köze sem volt s amelyen
                  nyilván el kell pusztulnia, mindennél tisztábban látta, hogy a Colonial Clubban
                  elmondottak még az egyénre is érvényesek. Válságos pillanatokban minden azon
                  mulik, van-e az embernek önmaga előtt is tekintélye; karban tudja-e tartani saját
                  idegeit?! Egészen bizonyos, hogy Walkernek szebb és könnyebb halál jutott
                  osztályrészül és Szumátra rengetegeiben a fekete párduc aránylag a
                  legopportunusabb ellenfél. De akármilyen parányi törtszám az életbenmaradás
                  százalékos lehetősége, - még mindig több, mint akkor, ha az ember megadja magát.
                  Az ember tehát ne adja meg magát, ez volt az a végső következtetés, amely erőt
                  adott Charles X. Brentfordnak ahhoz, hogy hátat fordítson a fekete hulladéknak s
                  szembenézzen a trópikus szigettel, amely magáhozrántotta őt az égből s most minden
                  bizonnyal megöli.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>A szavanás fennsík lankásan húzódott lefelé s mintegy ötszáz lábnyira sötét és
                  sűrűnek látszó erdőbe olvadt. Ez az erdő, mint fojtogató gyűrű zárta körül a
                  dombokat és messziről kék volt, mint az éjszaka. Brentford úgy találta, hogy
                  sokhelyütt a füvek magasabbak, mint a fák s némely pálmának csak a koronája
                  látszik ki közülük. Szantálfák és tamarix-ligetek igázták le másutt a
                  túlméretezett és erőszakoskodó fűtengert. De a sok pálma, bambusz, magnolia és
                  teacserje mögött fenyegetően, pompázatos egységben és fülledt biztonsággal
                  emelkedett az erdő, amelyen nem látszott rés köröskörül.</p>
					<p>Brentford nem lehetett reálpolitikus, egyszerűen azért nem, mert nem volt
                  politikus. De reálpilóta volt, aki sohasem ismerte a szárnyalás lázát és néhány
                  generációval lekéste azt az alkalmat, hogy a repülés újszülött érzését, mint
                  csodát üdvözölhesse. Még csak tehetséges pilóta se volt; bátorság pedig nem
                  kellett a repüléshez, amióta félni se kellett tőle. Persze, trópikus sátorban, egy
                  pohár whisky s egy medveölőpuska között, Brentford is tudomásul vette volna, hogy
                  nincs szebb az olyan pázsitnál, amelyben két ember egymásra állhat és még mindig
                  csak egy parafasisak teteje fog kilátszani. De az adott helyzetben csak arra
                  gondolt, hogy ezek a sűrű füvek és indák eltakarják a közeledő vadállatot s az
                  ember számára éppolyan kívánatosak, mint egy éhes cápákkal teli akvárium. -
                  Egyelőre nem tehetek mást, mint hogy elérem az erdőt és felmászom egy fára, -
                  gondolta. És Brentford gondolatai nem voltak hümgető tekergések egy metafizikai
                  világban, hanem parancsszavak voltak, amelyeknek engedelmeskedett. Elindult az
                  erdő felé.</p>
					<p>Egy sor Calophyllum mellett törekedett előre, hajladozó indákra lépett s
                  tenyérnyi, sárga pillangók repdestek a feje körül. Emberi méltóságát eléggé
                  megtépázta ez a félórás út. A papagájok meg se rebbentek a közeledtére s
                  rákiáltottak az ágakról, amelyeken ültek. Embermagasságban pirosló, zsíros és
                  püffedt virágok bámultak az arcába, ragadós tokok nyíltak ki s tépett bőrkabátjára
                  ürítették sárgás-zöld, bűzös tartalmukat. Ez még nem volt életveszély, de kihívás
                  volt, amelyet Brentford nem akart tudomásul venni. Vállába húzott nyakkal sietett
                  előre, dühösen tördelve az indákat, nádat s vékony pálmatörzset, ami útjába
                  került. De ezt is abbahagyta, mert az indák felhorzsolták a tenyerét, sajgó és
                  viszkető sebeket okozva; a nád olyan reccsenéssel törött el, hogy puskaropogásnak
                  tűnt s a pálmacsemeték visszacsapódva arculütötték.</p>
					<p>Csak félóra volt s mégis, amikor Brentford elérte az erdőt: más ember volt. A
                  nyugodt, fölényesen magabízó, életveszélyben is méltóságteljes Brentford akkorra
                  dühös, lihegő, keserű és tehetetlen Brentforddá változott. Csodálatosképpen a
                  magány érzete fel sem támadhatott benne abban a lármában, amely az erdőből
                  áramlott.</p>
					<p>Csikorgó, recsegő, síró, üvöltő, kacagó, nyávogó, dobogó, bömbölő, ugató,
                  nyüszítő, lelkendező és cserregő hangok bábeli zürzavara csapott ki az erdőből,
                  mint valami túlnagy feszültségű villamos telepből: millió láthatatlan torok
                  alkonyati zürzavara. Brentford tudta, hogy ez az alkonyat nyilván az ő életének is
                  alkonyata egyben s az a furcsa érzése támadt, hogy jó volna, ha minden cél és ok
                  nélkül ő is ordítani kezdene, hogy elbúcsúzzék a világosságtól.</p>
					<p>Az erdőből nemcsak hangzavar, hanem végtelenül nehéz, fojtó illat is áradt, amely
                  széles körzetben vált érezhetővé. Ismeretlen virágok erőszakos, szinte obszcén
                  szaga, korhadás, lihegés, hőség, pára- és gyümölcsillat. Brentford nehezen és
                  undorodva szívta be ezt a sajátos, méz- és méregillatú levegőt, de aránylag hamar
                  megszokta. Lába elsüppedt az ingoványban, amely felböfögött a léptei nyomán. Az
                  indák között fel akart kapaszkodni a legközelebbi fára, de nem bírta a tenyere a
                  tüskés, sörtés ágakat. Színes papagájok ugráltak fent, a zsúfolt szövevényben,
                  amely boltívesen borult az alacsonyabb növényzetre. Brentford letépett egy darabot
                  az ingéből, felkapaszkodott - bebugyolált tenyérrel - egy léggyökéren, amely
                  könnyedén ringott a súlya alatt; s végül megpihent egy hosszú és síma ág legvégén,
                  amely elég erős volt, de a levegőbe nyúlt. Itt pillanatnyilag biztonságban érezte
                  magát.</p>
					<p>Szuszogva és dörmögve ült itt, egy ágvillának dőlve s maga alá bámult, a földre.
                  Földről persze csak képletesen lehetett szó: ez is olyan sok mindenfélének volt a
                  szövevénye, hogy a szem elfáradt tőle. Korhadt ágak, vízerecske, kuporgó bogarak,
                  levelek, ezer vonal, lap és rejtélyes domborulat: tüskés és tekergő, vagy puha
                  szervezetek, amelyek sziszegve hányódnak, vonszolódnak és ágaskodnak, amíg rájuk
                  nem lép valami.</p>
					<p>- Nos, - gondolta Brentford - bele kell nyugodni. Itt nem segít az emberi akarat.
                  A sors így akarta: Walkerra ráesett a motor, énrajtam pedig összemarakodik az
                  őserdő. Rágnak, tépnek, szívnak és taposnak rajtam s a szervezetemben lévő anyagot
                  feldolgozzák. Vajjon ki lesz az angol miniszterelnök Baldwin után?!</p>
					<p>Ez persze nem volt fontos és időszerű kérdés, de különös, hogy az ember soha többé
                  nem értesül a politikai hullámzásokról. És különös, hogy egy embert, akinek a neve
                  Charles X. Brentford, ugyanolyan végtelen távolság választ el a szikratávírótól,
                  mint a neandervölgyi őst.</p>
					<p>Amint itt kuporgott, mindenáron vissza akart emlékezni arra, mikor és mivel
                  kapcsolatban jutott eszébe előző életében Szumátra? Igen, három nappal ezelőtt, a
                  Manila-i konzulátus térképe fölé hajolva, keresztülhúzta mutatóujját Szumátrán, a
                  Szunda-szorostól Palembangon át, fel az acsinok földjéig. Ha akkor valaki a
                  vállára ütött volna:</p>
					<p>- Halló, Brentford, tegyen a belső zsebébe egy revolvert!</p>
					<p>Persze, ilyen meglátások nincsenek. Az ember el tudja képzelni, hogy lezuhan, de
                  akkor bizonyosan vagy szörnyethal, vagy pedig zuhanás után a szingapuri közjegyző,
                  Mr. Hall whiskyjét dícséri, két rubber között. Az ember sohase gondol arra, ami
                  történni fog - ezt mondják napjainkban, míg a régiek szerint sohase történik az,
                  amire az ember gondolt. Brentford éhes volt s balra tőle, különös, barnásszürke
                  gyümölcs lógott egy pálmáról, amely az alatta terpeszkedő fa törzsének odvából
                  nőtt ki.</p>
					<p>- Eszembe jut, Hayblossom előadása a Voluntarista Klubban - mondta magában
                  elégedetten Brentford s úgy érezte, hogy a gyümölcs azért van ott, mert ő Charles
                  X. Brentford akarta, hogy ott legyen. Letépte a gyümölcsöt
                  s felbontotta, de a belsejéből zöldes por szállt ki és kellemetlen szag áradt.
                  Brentford elejtette a gyümölcsöt, amely tompa zajjal esett le. Ennek
                  eredményeképpen szárnyak csapkodása hallatszott s a már-már lecsendesült
                  dzsungelben gyűrűket vetve terjedt az izgatott lárma, amit egyetlen koppanás
                  indított el.</p>
					<p>Brentford szerette volna visszaszívni az egészet; felemelni a gyümölcsöt. Inkább
                  megette volna, semmint hogy felverje a rengeteget, amelyben millió halál közül a
                  fele legalább éjjel alszik. De a lárma lassan alábbhagyott. Tompa röffenések,
                  horkantás, sivítás és szusszanás zavarta fel egyre kisebb és kisebb mértékben a
                  fülledt csendet. Aztán, távolabbról, visítás és halálhörgés csapódott át az ágak
                  gigászi szűrőjén. Brentford megborzongott a hőségben. A vékony, visító hang volt a
                  támadó hangja s a hatalmas, mély, tompa hörgés az áldozaté.</p>
					<p>Összekuporodott az ágon és didergett. Feleségére gondolt és megpróbálta elképzelni
                  a köztük levő fizikai távolságot, amely most még a lelkinél is nagyobb.</p>
					<p>- Fogpor! - mondta hangosan, mintegy valamely lelki kényszer hatása alatt; mire
                  ismét megmozdult az erdő.</p>
				</div>
				<div type="chapter">
					<head>Egy rövid, de hosszú éjszaka.</head>
					<p>Ha Brentford, végtelen óvatossággal, felfelé fordította tekintetét, azt a
                  tökéletes sötétséget látta, amit gyermekszobák éjszakáin túl sose lát az ember
                  többé. De lent mindenfelé szennyes fény sugárzott a rothadásból, amely magában
                  véve fény volt, de nem világított meg semmit. Gyakran látott lapos, zsírfényű
                  rovarokat suhanni a szavana felé s tudta, hogy hajnalban, amikor visszatérnek
                  szürkén: már nem lesznek láthatók. Valahányszor olyan fogalmak cikáztak át agyán,
                  amelyek valamiképpen a jövővel voltak összekötve, mint a hajnal is - mindig
                  megborzongott, sajgó idegekkel, kihagyó szívveréssel, a halálfélelemnek abban az
                  állapotában, amely cseppet se kevésbé heroikus, mint a buzgó életöntudat egy
                  palota halljában.</p>
					<p>Brentford szempontjából ennek az éjszakának igen sok periódusa volt. Egy ág
                  megreccsent - és Charles csaknem megfulladt az igyekezettől, hogy olyan kicsire
                  húzza össze magát, amennyire csak lehet. Egész életében ennek az ellenkezőjét
                  csinálta. Azt hitte, az ember értéke és jelentősége növekszik, ha mellkasát
                  szélesebbre fújja s a saját terjedelmét növeli. Most az ellenkezőjét kellett
                  tapasztalnia.</p>
					<p>Volt egy pillanat, amikor valami különösen értelmes, de cseppet sem zengő, rekedt
                  és kellemetlen hang hasított a csendbe:</p>
					<p>- Yang!</p>
					<p>És utána vad csörtetés kezdődött, magasan a bokrok között, amely csakhamar elhalt.
                  És akkor lent, jobbra, végtelenül puha és mégis súlyos léptek halk puffanása
                  hallatszott. Brentford úgy érezte, hogy megőrül, ha nem történik valami. Szemeit
                  meresztette, de mindenfelé csak a sötétség különféle változatait, szövevényét s
                  körvonalazatlan alakjait látta, a sok szennyesen s mereven sugárzó fénygóccal. De
                  ekkor sivalkodás és acsarkodó hörgés hallatszott; dobogás és rövid, eredménytelen
                  küzdelem zaja. És Brentford, erősen felfokozott érzékelő-képességével tudta, hogy
                  egyelőre „valaki” feláldozta magát érte.</p>
					<p>Volt az éjszakának olyan periódusa, amikor az ágakon apró, fénylőszemű és bűzös
                  állatok mászkáltak körülötte, de Brentford nem félt tőlük és örült, hogy nincs
                  egyedül. És csakhamar elhitette magával, hogy megmenekülhet.</p>
					<p>De mindig visszatért a számokhoz. Az ő természete pontosabban reagált helyzetének
                  százalékos reménytelenségére, mint a valódi borzalmakra, amelyek közepén
                  kuporgott és remegett. Tudta, hogy nem juthat ki élve a
                  bozótból és ez a tudat borzalmasabb volt, mint maga a bozót. Tudjuk, hogy a képzet
                  messze túltesz a valóságon és Hume tévedett. Talán, mert az ember idegeit nem
                  számította az empiriumhoz. Brentford idegei már magukba szítták az őserdőt,
                  illetve annak egy részét s azt, mint az egészet tükrözték vissza.</p>
					<p>Hajnal előtt vált legmélyebbé a sötétség. Az árnyak, amelyek még a sötétségnél is
                  sötétebbek voltak, alámerültek a feneketlen mélyben, amely nem volt, csak
                  látszott. A hajnal előszele frissen nyargalászott a tenger felől, lehiggadva
                  surrant a magas füvek és alacsony pálmák között s az alvó erdőbe már csak mint
                  nagy, légnemű csiga, nyujtogatta be langyos csápjait. Brentford nem tudta, mi ez,
                  de a kakaduk tudták. Egy-egy tétova cserrenés, halk kacaj szólalt meg a sötétben.
                  Brentford halálra rémült az elsőtől, de új élet indult az ereiben, amikor
                  megértette a dolgot. A hajnal még nem volt jelen, de a kakaduk már tudták, hogy
                  közeledik. Egyik felébresztette a másikat és most megbeszélték a dolgot. Némelyik
                  rosszat álmodott, a másik egyszerűen pletykás volt s amint lenézett, az alatta
                  meredő ágon alvó fácántyúkot látott, amelyről szörnyű titkokat tudott. Brentford
                  izmai és húsa sajogni kezdett: eddig, a csöndben és rémületben nem érezte ezt, de
                  most magához tért és úgy érezte, Isten a kakaduk nyelvén üzen neki.</p>
					<p>De csakhamar kiderült, hogy sokkal több kakadu van, mint amennyire Brentford
                  hajnali nyugalmának szüksége lett volna. A sötétben annyi kakadu rikácsolt,
                  sikoltozott, fecsegett és papolt, hogy tele volt velük az erdő. S csakhamar
                  mélyebb, tagoltabb és erősebb hangon jelentkeztek a papagájok. Valami elsurrant
                  Brentford nyaka mellett. Aztán fácáncserregést hallott, vadtyúk-kiáltozást és
                  rengeteg parányi torok tűvékony füttyét, trilláját és édes sikolyát. Ekkor már
                  olyan nagy volt a lárma, hogy az ágvillában gubbasztó ember átmenetileg
                  megsiketült és az volt az érzése, hogy megint csend van.</p>
					<p>Befelé bámult a hatalmas törzsek árnyai közé s egyik pillanatról a másikra
                  zöldesszürke csíkot fedezett fel, ahol még az imént semmi se látszott. Ez a csík
                  rohamosan nagyobbodott s a megvilágított területen egy macskamedve pár üldögélt,
                  a köldökét bámulva. Brentford lekiáltott nekik, túláradó jókedvében, amely azonnal
                  elmúlt, amint a hím binturong felnézett rá apró szemeivel
                  és megvetően hátat fordított neki. Persze, Brentford megjelenése az őserdő
                  szempontjából nézve nem volt olyan nagy esemény, mint amilyennek Brentford
                  érezte. De most már csak pillanatok választották el a reggeltől. A lárma
                  betöltötte az erdőt. Felébredtek a majmok; ezernyi sziamang-torokból harsant fel a
                  reggeli üdvözlet, koboldmakik szökelltek ágról-ágra s a derengő fényben
                  felcsillantak a fácánok, papagájok, kakaduk és énekes madarak pompázó színei.
                  Brentford sziszegve fészkelődött. Lent, a bozótban mozgolódás támadt. Loccsanás
                  hallatszott, rekedt kiáltozás: akció, amiből semmi se került Brentford szemei elé.
                  Egyszerre világosabb lett és Brentford amúgyis káprázó szemei előtt millió láng-
                  és hószínű madár cikázott s az őserdő kibomlott, mint valami kozmikus csokor,
                  hajnali színeivel. S ezek más színek voltak, mint a délutániak. A kelő napsugarak
                  átvilágították a lombboltozatot; sárga csöppekben ragyogtak az avaron s tüzelve,
                  ragyogva, csillogva pompáztak a faderekak moháin. Brentford kicsinek és
                  szürkének érezte magát; és szerencsétlennek is. De szerencsétlensége most már nem
                  volt fekete, méltóságteljes és hősi, mint a zuhanás után s az éjszaka. Feneke,
                  karizmai sajogtak, gyomra korgott, szeme káprázott s szemhéjai duzzadtan s
                  túlérzékenyen csüngtek alá. Le akart mászni a léggyökereken, de nem mert. Nem volt
                  ugyan gyáva, de könnyelmű se volt. Várt, amíg tudott várni s amig bírta. Ott
                  lógott egy ébredező, tarka s halálos étvágyú világ egyik görcsén; siralmas
                  állapotban s túltengő gyomorsavval.</p>
					<p>Kétirányú életösztön dolgozott benne. Az egyik azt mondta: rohanj, törtess
                  valamerre, ne törődj vele, hogy reménytelen, az a fő, hogy haladj, mert itt
                  bizonyosan elpusztulsz. Te vagy az egyetlen Charles X. Brentford a világon s ha te
                  meghalsz, több Charles X. Brentford nincsen. Ezért kell menekülnöd a halál
                  elől.</p>
					<p>A másik hang megcáfolta ezt, mondván: addig vagy biztonságban, amíg nem keltesz
                  feltűnést. Padang légvonalban legalább hétszáz mérföld és közben néhány őserdőt és
                  háromezer méteres tűzhányót kellene megmásznod. Az erdők tele vannak maláji
                  medvével, orángutánnal, fekete párduccal, tigrissel és mérges kígyóval. Ha
                  mozdulatlan vagy, talán nem vesznek észre; vagy nem bántanak. De ha mozogsz,
                  rohansz, véged van. Minden lépés száz halál. Keress tisztást, ahol legalább látsz
                  és lélegzeni tudsz és megnézheted, mire lépsz.</p>
					<p>E két hang állandóan veszekedett Brentfordban, de ő úgy tett, mintha valóságos
                  döntőbíró, harmadik személy lenne s mozdulatlanul ülve, várt. Ugy érezte, legjobb,
                  ha nem avatkozik a vitába.</p>
					<p>Amikor szinte elmerült a kérdésbe, amely talán az életét, vagy halálát
                  jelenthette, mély, hörgő hang szólalt meg közvetlenül a füle mellett. Elszorult
                  torokkal fordult jobbra s egy vékony ágon, egészen közel, orrszarvú-madarat
                  látott. Sárgás-vörös-szürke volt, kettős, hatalmas csőre ólomsúlyúnak látszott.
                  Apró, ráncos, hunyorgó szemei végtelen nyugalommal és csendes bölcseséggel néztek
                  Brentfordra, aki úgy érezte magát, mint egy audiencián.</p>
					<p>- Hm, hm - mondta bátortalanul s egész testében remegve.</p>
					<p>- Kriá-ua! - felelte a vasorrú madár dörgő hangon. Szárnyait testéhez szorítva
                  üldögélt s balszemét behunyta.</p>
					<p>- Mi a fene - motyogta Brentford zavartan, a ráirányzott merev tekintet hatása
                  alatt. Felemelte a jobbkezét, hogy megfogja a madarat. Az azonban nem repült el,
                  hanem súlyos csőrével a kezére ütött. Brentford felszisszent és visszakapta a
                  kezeit.</p>
					<p>- Bocsánat, - mondta.</p>
					<p>- Sziszi! - motyogta a madár. Szi-nek nevezte a majmokat. De ez itt majom volt és
                  mégsem volt majom.</p>
					<p>Brentford komolyan zavarban volt. Elfordította a tekintetét és másfelé nézett,
                  állhatatosan. Néhány percig tartott ez, de akkor a madár előrehajolt és
                  beleröfögött Brentford jobbfülébe. Charles X. Brentford vállat vont és odébb
                  kúszott az ágon. Nem mert hátrafordulni.</p>
					<p>A madár kinyitotta mindkét szemét, mert csodálkozott. Csak támadó, vagy félénk
                  majmokat látott eddig; zárkózott majmot még nem. Átugrott tehát a következő ágra
                  és ismét Brentford füléhez hajolt.</p>
					<p>- Kriá-ua! - morogta - szi-na.</p>
					<p>- Vigyen el az ördög! - felelte Brentford és lemászott az ágról, végigcsúszott a
                  léggyökéren és lehuppant a földre. Elkeseredve indult kifelé az erdőből és amint a
                  pálmák közé ért, nagy munkával letaposta a füvet egy darabon és lefeküdt, hogy
                  kinyújtóztassa és helyreigazítsa tagjait. Alig terült el azonban, feje felett, egy
                  pálmafa levelei között, megjelent az orrszarvú-madár. Egyet-kettőt fordult,
                  elkapott egy fényes, zümmögő bogarat röptében, mert talán el akarta kerülni azt a
                  látszatot, hogy egyenesen Brentford miatt jött ki az erdőből.</p>
					<p>- Kriá-ua! - mondta, oldalvást lefelé fordított fejjel.</p>
					<p>- Mit akarsz tőlem, az ördög vigyen el, a pokol égessen el, te! - kiáltott vak
                  dühvel Brentford és felugrott. A madár ekkor felszállt és visszament az
                  erdőbe.</p>
					<p>Brentford lefeküdt s a homlokát tapogatta. Küzdött az álmosság ellen. Tudta, hogy
                  amint a földön elalszik, vége van. De a fű puha és illatos volt, a napfény csak a
                  magas füvek csúcsát ragyogta be. Bogarak mászkáltak és szálltak zümmögve. Régi
                  nyarak jutottak Brentford eszébe, régi, civilizált nyarak, méhessel, bodzával,
                  golffal, csinos nőkkel és politikai viharokkal. Azután úgy érezte, hogy zuhan,
                  Walkerrel dulakodott és elejtette... a pázsit felugrott és lassú, lopakodó
                  léptekkel két apró elefánt közeledett. Valami állandóan kattogott a fülében,
                  egyhangúan és nyomasztóan, olyasféle, mint a motorduruzsolás. Brentford elaludt és
                  átaludta a napot.</p>
				</div>
				<div type="chapter">
					<head>A magány, mint szempont.</head>
					<p>Brentford ébredése - sok-sok órával később - kényszerű és kellemetlen ébredés
                  volt. Ha nem lett volna végtelenül kimerült és álmos, akkor elképzelhetetlen, hogy
                  egyáltalán, akár tíz percig is alhatott volna. Teste tele volt csipésekkel,
                  amelyek az Anopheles-szúnyog és egyéb szúnyogok, rovarok és rengeteg pióca immár
                  elvégzett munkáját jelezték. Első mozdulatára egész raj szúnyog röppent fel,
                  kéklábú bogarak botorkáltak menekülve a nyakán s bőrkabátján; néhány jóllakott
                  pióca pottyant le a kézfejéről. Felemelkedett s egy különös társasággal találta
                  szemközt magát.</p>
					<p>Nagy csoport majom volt. Lehettek negyvenen. Fekete-szőrű, méteres majmok voltak,
                  szürkésfehér szakállal, amely köralakban szegélyezte kerek és értelmes arcukat s
                  fent egybeolvadt a kámzsaszerű hajzattal. Orruk pisze volt, tövénél lapos és
                  keskeny, a cimpáknál vastag és széles. Elől öregnek látszó, nagytermetű majom
                  állt, kezeire támaszkodva. Kopasz légzacskójából rekedt kiáltás tört fel s erre
                  mind eliramodtak. Meglehetős nehézségek árán jutottak el a szélső padauk-fákig, de
                  aztán pillanatok alatt a magasban termettek s szétszóródtak a lombok beláthatatlan
                  birodalmában.</p>
					<p>A magányosság nyomasztó érzése eltünt a néhány másodperc alatt, amíg körülvették
                  Brentfordot. Menekülésszerű távozásuk után is, az erőszakosan megszakított álomtól
                  káprázó és szikrázó szemekkel, még jó darabig maga körül látta a szaporán pislogó,
                  világosbarna szemeket s a sok józan, kíváncsi és mégis óvatos arcot, amely olyan
                  volt, mint valamely eszkimó-sapkába bújt kisvárosi szatócs arca. Az őserdő mérges
                  levegőjében szinte baráti lényeknek tüntek ezek a gibbonok; csaknem olyan
                  védtelenek lévén, mint az ember. A gyakorlatban edzett erdei filozófiájuk
                  mindenesetre sokkal megfelelőbb életmódra képesíthette őket; dehát nem volt
                  agyaruk, erejük, mérgük, nem tudtak repülni s a föld alá se bújtak.</p>
					<p>Brentford sóhajtozva és sajgó testtel tápászkodott fel s indult „megérkezése”
                  színhelye felé.</p>
					<p>Most óvatosabban haladt, mert pontos célja volt s igyekezett megtalálni a rövid
                  utat, füvek, páfrányok, bambusz-sűrűk s a mangrove-cserjék bütykös gyökerei
                  között. Egyszerre megrövidültek a füvek s a virágos-domboldalon ott feküdt a
                  szenes roncs. Most már hideg volt. Brentford nekiállt a takarításnak.</p>
					<p>Borzadva látta, hogy Walker lábszárairól már lerágták a bőrnadrág szárait a nyüvek
                  és rovarok százezrei. Vad buzgalommal emelte és dobálta szét a meglazult, elégett,
                  összetört alkatrészeket, amíg végre kiásta Walkert; egy fémlemezzel végigsöpörte;
                  s félrehúzta.</p>
					<p>A benzintank felrobbant ugyan; de a gép hátában két kis póttartály épen maradt. Az
                  egyikkel végiglocsolta Walker fej-nélküli tetemét; aztán a szerszámszekrényben
                  talált, szétlapult, de azért használható gyufaskatulyák segítségével
                  meggyujtotta.</p>
					<p>Tíz lépés távolságban az égő holttetemtől, Brentford lehajtott fővel állt és
                  imádságot mormogott. Azután a máglyára nézett és félhangosan mondta:</p>
					<p>- Isten veled, bajtárs! Valószínű, hogy hamarosan követlek.</p>
					<p>Megvárta, amíg hamuvá lett; akkor ismét nekilátott a gépnek. Hét dobozban összesen
                  háromszáztíz szál gyufát talált. Harapófogó, kés, véső maradt sértetlenül; ezeket
                  zsebrerakta. Mintegy két deci olajat talált; ez és a benzin talán megfelelő
                  védekezés lesz a rovarok ellen. Konzerv is volt: három-négy napra való élelem. Az
                  órák és műszerek összetörtek. Két hibátlan tartalékgumit talált az összetört
                  kerekekre: ezeket nyaka köré vetette. A rádióberendezés porrátört. Leghasznosabb
                  zsákmánya egy két méter hosszú, könnyű fémrúd volt, amely a végén elhajolt és
                  éles, szabálytalan ékben végződött. Brentford a maradék olajat beleöntötte a
                  benzinbe s a bádogtartályt hóna alá vette.</p>
					<p>Ezután visszanézett a roncsra, amelynek immár nem volt olyan alkatrésze, amely
                  jelentőséggel bírt volna egy ember számára. Keresztet rajzolt a hamuba s aztán
                  mégegyszer körülnézett.</p>
					<p>Nem, a szavana kerek volt és mindenütt őserdő határolta. A tó, amelynek tükrét
                  Brentford a zuhanás előtt látta, csak az erdőn túl, északkeleti irányban lehetett,
                  - vagy akár az erdőség közepén. Habár botorság volt Szumátra közepén azt mondani,
                  hogy az Atjeh-föld északkeletre van, - mintha azt mondta volna: London pedig
                  északnyugatra - mégis csak el akart indulni valamerre. Ugy gondolta, hogy éjjel
                  meghúzza magát valahol, estig azonban addig megy befelé az erdőbe, amíg fel nem
                  falja valami.</p>
					<p>A napfény teljes melegével ömlött el a szavanás dombvidéken s az erdőből lágy és
                  sűrű pára szállt fel. Brentford igyekezett elérni az erdőt, mert a napsütésben nem
                  csak a bádogtartályt s a konzerveket, de még a bőrkabátját is kibírhatatlannak
                  találta. Ott lépett be az erdőbe, ahol az éjszakát töltötte, de most az erdő
                  egészen más volt. A magas törzsek közt cserjék, rotangok, léggyökerek,
                  kúszónövények hálózata nyomta el az alacsonyabb, virágos, mérges tenyészést, de
                  fent, harminc láb magasban, másik sajátságos erdő terült el. A padauk-fák,
                  arékapálmák, bambuszok és gumifák óriási méretű ágvegyülékében, odvaiban új,
                  függő, kapaszkodó és élősködő flóra tenyészett. Voltak itt növények, amelyek
                  negyven láb magasságig egyetlen cérnavékony zöld szárból álltak s felfutva, fent
                  széles bokorrá terebélyesedtek a fényben, százszámra nyíló apró, színes virággal
                  és tüskével. Brentford félóra multán úgy találta, hogy fent könnyebb lehet
                  mozogni, mint idelent. A lárma, amellyel utat tört magának, elenyészett a millió
                  madár hangzavarában, amely fentről áradt lefelé. Lábai alatt fehér- és vörössapkás
                  gombák pukkantak szét, gőzt és büdös, sárga felhőket lövellve szét. Amikor egy
                  pillanatra megállt, kiáltást hallott:</p>
					<p>- Kriá-uá! Szi!</p>
					<p>Felnézett s látta a sárgásvörös és szürke orrszarvú-madarat, amint egy
                  mangrove-gyökéren ült s óriási csőrét lógatta. Brentford egy fának támaszkodott,
                  lerakta a bádogtartályt, maga mellé s felnyitott egy konzervdobozt. Csokoládés
                  liszt volt benne, egybefőzve. Brentford megette, egy darabot pedig a madár felé
                  dobott. A madár elkapta, de kiköpte.</p>
					<p>- Uá! - mondta s Brentford vállat vont. A madár félszemmel figyelte s amikor
                  elindult, ő is fellebbent.</p>
					<p>Nedves, langyos pára ült idelent. Nagyon nehezen és lassan jutott előre Brentford,
                  kanyargó útvonalon, amelybe igyekezett belekapcsolni a tisztásokat, amelyeket
                  egy-egy lezuhant faóriás ütött a rengetegen. Egy óra alatt kétszáz lábnyira
                  jutott a kiindulási helyéről; viszont az erdő egyre sűrűbb és ellenségesebb lett.
                  Cérnavékony állatok hulltak a nyakába fentről s tíz lépéssel arrébb kövér
                  piócákként hullottak le róla. A zsibongás, rikácsolás egyre alább hagyott odafent,
                  amint a Nap magasabbra hágott; és ehhez képest Brentford a maga-okozta zajt egyre
                  élesebbnek és bántóbbnak találta. Pedig igazán nem akart feltűnést kelteni. Az
                  erdő őstalaja emelkedni látszott, mint ha hegyoldalon járna, amelyről lefelé
                  hömpölyög a déli gőz. Tenyérnyi színes pillangók libegtek a tócsák felett.
                  Brentford hősiesen emelgette lábait; céltalan hősiesség volt ez; menekülés a
                  veszély elől, amely nemcsak mögötte volt, hanem előtte is. Minden tíz percben
                  megállt pihenni s ilyenkor előkerült az orrszarvú-madár is; amely hideg
                  kíváncsisággal szemlélte őt. Brentford most először érzett keserűséget, amely
                  jegesen szorította a szívét és pillanatokra teljesen megbénította.</p>
					<p>- Szép kis expedició - motyogta - én és ez a madár. Teljesen védtelen vagyok.</p>
					<p>Nem volt úri dolog, valóban. Brentford szerette a harcot, de egyenlő eszközökkel.
                  Itt minden élőlénynek voltak fegyverei, kivéve őt magát. Csak az a kérdés, a
                  malária gyorsabb lesz-e, mint a vadállatok?! Helyzetének ezt a sajátosságát érezte
                  legerősebben. A sors lefegyverezte őt és kihelyezte a felszerelt társadalomból,
                  amelyben nincsenek akkora erőkülönbségek, mint közte és az őserdő között! - Leült
                  egy pamutfa odvába és megtörölte erőszakosan feltörő könnyeit. De pillanatok mulva
                  felugrott, mert megrohanták a hangyák és össze-vissza szúrkálták. Le kellett
                  vetkőznie és egyenkint harcolni ellenük.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>A fülledt, sötét alja-erdőben semmi sem tűnt kilátástalanabbnak, mint a mély
                  lélegzetvétel. Brentford valósággal szuszogva tört előre s déltájban olyan pompa
                  előtt állt, amit álmában se láthatott.</p>
					<p>Amekkora területre elért a tekintete - nem éppen messzire - hatalmas varinginfák
                  álldogáltak. Léggyökereik húsz láb magasban eredtek s mint az árbóckötélzet,
                  húzódtak alá. A levegő tiszta lett; szinte világosság derült. Pirosvirágú
                  harasztok lepték be a talajt, egyes fajták felkúsztak a léggyökereken. Olyan
                  volt ez, mint valami fogadtatás. Az orrszarvú-madár ott himbált előtte, három láb
                  magasan, egy ágon; felette szürke maki futkározott fel és alá; szimantung-levelet
                  rágcsálva. A világosság fényzöld sávokban hullott a templomszerű térségre,
                  fentről. Vadgalambok szálltak a törzsek között. Brentford leült, bekente magát
                  benzines olajjal és elaludt a páfrányok között.</p>
					<p>Tíz percig sem alhatott, amikor a törzsekről egymásután ereszkedtek alá a
                  sziamangok, elől a legöregebb, azután a hímek, legkésőbb a nőstények és a
                  fiatalok. Elszóródtak a gyökérzet között és csak Gub, a főnök és Moaka, a
                  legerősebb az ifjak között, merészkedett közel az alvó Fehér Majomhoz, akit maguk
                  között Gaggam-nak hívtak. Gub is megállt három lépésnyire és a tenyerébe fújt. Ez
                  a huhogó, óvatos hang nem járt semmi következménnyel. Moaka megérintette a
                  fémrudat, amely hidegnek bizonyult, szokatlanul hidegnek. Ezért visszarántotta a
                  kezét és sokáig rázta. Ezután mozdulatlanul ültek; csak Kh’ada vakargatta
                  gondterhelten az ülőgumóját; ő azonban már kissé szenilis volt. Nem is törődtek
                  vele. Igy ültek volna sokáig, de ekkor Shupu, az orrszarvú-madár, féltékenységet
                  érzett és megszólalt:</p>
					<p>- Krua-szi, mu krua-szi!</p>
					<p>Gub, megfordult és öreg, ráncos arcát a madár felé tartotta.</p>
					<p>- Merész madár - mondta a maga nyelvén - nagyon merész madár. Gaggam - mondta, az
                  alvó Brentfordra mutatva. - Fehér Majom! Alszik.</p>
					<p>De Shupu elrepült Brentford feje felett s egy másik ágról kiáltozott a majmok
                  felé.</p>
					<p>- Uggam, uggam! - rikácsolta, ami Fekete Majmot jelent. Sértésnek szánta, de a
                  sziamangok csak bólogattak.</p>
					<p>Moaka ezalatt bátorságot gyüjtött és ismét megfogta a fémrudat. Ugy tünt neki,
                  hogy már nem olyan hideg, mint az imént volt. Ujra és újra megfogta és egyre
                  melegebb lett.</p>
					<p>- Él! Él! - kiáltotta. De az öreg főnök rámordult.</p>
					<p>- Ejtsd el, Moaka. Ejtsd el.</p>
					<p>Moaka azonban bátor és erős volt és mögötte állt Szi-Huhu, a nagyszerű hajadon és
                  Moaka hencegni akart. Vonszolni kezdte a fémrudat, amelynek ellenkező vége
                  fejbevágta Brentfordot, aki felébredt.</p>
					<p>Rémületében mozdulatlan maradt; de szemei kinyultak és találkoztak Gub szemeivel.
                  Gub pislogott és csöndesen, röhögve hátrált. A fiatalok és nőstények felrohantak a
                  fákra; a hímek azonban részben előre, részben hátra tuszkolták egymást. Moaka
                  elengedte a rudat, de felkapott egy arékadiót és meghimbálta. Brentford
                  felugrott, Moaka elejtette a diót és - egy pillanat alatt üres lett a tisztás.
                  Fent azonban még sokáig kiáltoztak és Brentford tisztán hallotta ezt a szót:</p>
					<p>- Gaggam! Gaggam!</p>
					<p>- Ugy van! - kiáltotta harsányan. - Gaggam! - és erre nagy ricsaj volt a válasz.
                  Shupu felfújta tollait és elégedetten kuncogott. A fekete majmok gyávák, Shupu nem
                  gyáva. A majmok általában csodálják Shuput és félnek tőle.</p>
					<p>Brentford tudta, hogy a sziamangok nem bántják az embert; de nem tudta, hogyan
                  nyugtassa meg őket. Többször felkiáltott, de már nem látta őket s a fecsegésük is
                  egyre messzebbről hallatszott. Ez a tény most is úgy elernyesztette, mint az első
                  alkalommal. Teljesen egyedül van; és védtelenül.</p>
					<p>Ekkor csörgést hallott; a gyufa csörgött a zsebében. Erről eszébe jutott, hogy
                  mégsem védtelen. Valamivel jobb helyzetben van, mint az ősember volt: módjában áll
                  tüzet gyujtani.</p>
					<p>Felemelt egy korhadt fadarabot, bemártotta az olajos benzinbe s a fémrúd hegyét
                  belenyomva, meggyujtotta. Amint a tűz fellángolt, Shupu elrepült és Brentford
                  szíve hevesebben vert. A tűz ott lángolt előtte, piros és vidám nyelveket öltve a
                  szellő irányába; s mintegy bíztatóan.</p>
					<p>Brentford benyomta ezt a fáklyát a haraszt közé, hogy eloltsa, - mert
                  takarékoskodni akart vele. De büszke és bátor lett egyszerre és remélte, hogy
                  megmenekül.</p>
					<p>Egész délután észak felé törtetett és nagyobb állattal nem találkozott, de
                  reményét és erejét vesztve állapodott meg egy óriási trombitafa tövében, amikor
                  felharsant az alkonyati koncert és eszébe jutott, hogy az őserdő közepén lepi meg
                  az éjszaka. Forró, kegyetlen és dühös börtön volt ez. Magához kötözte a fémrudat
                  és mászni kezdett. Minden erejét megfeszítve, indákon, léggyökereken kapaszkodott
                  felfelé s ez csaknem félórahosszat tartott. A benzintartályt lent hagyta;
                  remélve, hogy a bűz elriasztja majd az állatokat tőle. Végre a kúszónövények,
                  ágak között valóságos fészket készített magának s elfoglalva helyét, várta az
                  éjszakát.</p>
					<p>Nem kellett sokáig várnia. A sziamangok ordítása egyre erősödött, de nem látta
                  őket. Messzebbről borzalmas bömbölést hallott és szívdobogva töprengett,
                  meggyujtsa-e a fáklyát, vagy sem? Tudta, hogy mindenféle állat jár most a sötétben
                  gyanakodva, szimatolva, fujtatva az ő nyomán. Egyiknek se tetszik ez az új szag;
                  talán félnek tőle, vagy utálják. De ha olyan párduc talál rá, amely evett már
                  embert, akkor meg sem áll Brentfordig. És láza volt! Halántéka lüktetett, bőre
                  sajgott, keze tele volt szúnyoggal és kullanccsal, - mászás közben ledörzsölte
                  róla a benzines olajat. Füle megtelt huhogó, szörcsögő és visító hangokkal. Minden
                  olyan hatalmas és túlméretezett volt! A sötétség, a levegő, amit beszívott! Ha a
                  szél, amely itt fent szabadabban járt, végigfutott a lombokon, orkánszerű sóhaj
                  támadt, amely minden más zajt elnyomott. Az égbolt még innen se látszott, de
                  amikor soká, nagyon soká bámult felfelé, meglátott egy igen kicsi, kékesfényű,
                  hideg csillagot a himbáló szövevény között.</p>
					<p>- Ahá! - mondta magában; s bágyadtan lehanyatlott a feje.</p>
				</div>
				<div type="chapter">
					<head>Ami Brentford előtt volt.</head>
					<p>Peke-Ng, egy vén kakadu, volt az őserdő legnagyobb statisztikusa. Szerinte a
                  sziamangok három fagenerációval ezelőtt jöttek az erdőbe; még mielőtt a Szumátrát
                  s az Andaman-szigeteket összekötő földnyelv a tenger alá bújt volna. Akkor négy-öt
                  sziamang-csoport élt az erdőben s egy csoport húsz-huszonöt egyénből állt. Ma már
                  száz csoport is van és minden csoportnak külön főnöke, aki legalább negyven
                  sziamang ura. Gub volt a legöregebb és legbölcsebb a főnökök között.</p>
					<p>A sziamangok eleinte csak egyfélét ettek: a daun szimantung-növény leveleit. De
                  később rákaptak a pizángra és a durióra is; különféle ragadós gyantákkal kenték be
                  a hasukat, hogy tekintélyesebbnek tűnjenek.</p>
					<p>Élt egyszer egy Poo-Knang nevű főnök, aki megparancsolta, hogy minden éjjel másik
                  fán kell aludni, mert ezt kívánja az Erdő Szelleme. Poo-Knangot agyonverték, de
                  akadt néhány törzs, amely félt az Erdő Szellemétől és minden éjjel másik fán
                  aludt. Ez a szokás később elterjedt a lehiggadt sziamangok közt; a párduc ettől
                  kezdve hiába vadászott rájuk, mert mindenütt csak kihült szagot talált. Más
                  reformátorok is voltak, de kevés reformnak volt sikere, mert a sziamangok könnyen
                  lelkesedtek, de hajnalra elfelejtették a lelkesedésök okát. Volt egy csoport,
                  amely a tizennégy esztendős kifejlett sziamang-ifjaknak bételborsot dugott a
                  szájába és elkergette őket; ezek csak akkor térhettek vissza a törzsbe, ha néhány
                  öreg hím elpusztult. Egyébként keveset okultak a történtekből, mert könnyen
                  elfelejtették a történteket; fogalmuk se volt tisztaságról, önuralomról, az idő
                  mulásáról; viszont erkölcsi szigorúságuk minden elismerést megérdemelt. Már két
                  fageneráció óta egynejűek voltak s a kicsinyeket minden veszedelemtől közösen
                  óvták.</p>
					<p>Nyelvük az őserdő legfejlettebb nyelve volt: több, mint százötven fogalomra volt
                  szavuk s ezeket is modulálták. A Merapitól délkeletre elterülő erdőség állatainak
                  egymástól eltérő nyelve volt, természetesen. A binturong csak háromféle érzést
                  tudott kifejezni; a párduc tizenkilencfélét. De mindazon állatoknak a nyelve, akik
                  ebben az erdőövben éltek, hasonlított egymáshoz. Más és más torok és hangszál és
                  hangszín volt, de ugyanazok az alapfogalmak.</p>
					<p>A sziamangoknak három nagy ellensége volt: a tigris, a párduc és az orangután. A
                  nagy macskák csak akkor vadásztak rájuk, ha éhség gyötörte őket s az esőben minden
                  más állat elbújt. Az orangután azonban gyűlölte őket, mint a nagy, tragikus hős a
                  sok kis, szemtelen, fecsegő polgárt. Képes volt lehasalni a mangrove-gyökerek
                  közé, hogy elcsipjen egyet és beverje a koponyáját. Máskor teakfa-rúddal támadt
                  rájuk és minden csapása halál volt.</p>
					<p>De a sziamangok éltek és szaporodtak; szívósságuk kiegyenlítette könnyelműségüket.
                  Ellenségeik nagyok és erősek voltak, de kevésbé szaporák. A sziamang-törzsek
                  egymás között is házasodtak és néha két törzs egyesült. És bár feledékenyek és
                  hanyagok voltak, de szörnyen kíváncsiak és rövid ideig minden le tudta kötni őket.
                  Gub alig tudta féken tartani őket, hogy éjszaka meg ne látogassák Gaggamot, akit
                  nem tudtak megérteni. Amint hajnalodott, felkerekedtek az ágak között és
                  szívdobogva siettek a különös szag irányába. De Brentford már lent állt a nagy fa
                  tövében s újra megmártotta fáklyáját az olajos benzinben. Egyszerre körülvették a
                  sziamangok.</p>
					<p>Brentford lihegve állt ott és örült és félt is egyszerre. Moaka egy sárga
                  mango-gyümölccsel kezében közeledett.</p>
					<p>- Thanks! - mondta Brentford.</p>
					<p>- Gangs! - felelte Moaka és elejtette a gyümölcsöt. Brentford felvette és megette.
                  A sziamangok felélénkültek; össze-vissza fecsegve közeledtek felé.</p>
					<p>Brentford jobb öklével a mellére ütött és harsányan kiáltotta:</p>
					<p>- Brentford!</p>
					<p>Gub összekulcsolt kezekkel nézett rá.</p>
					<p>- Pepong! - ismételte.</p>
					<p>- Pepong! - bólintott Brentford. A fiatal sziamangok örömükben ugrálni
                  kezdtek.</p>
				</div>
				<div type="chapter">
					<head>Beszélgetés.</head>
					<p>A lelógó ágak között nem lehetett tisztán látni; de a reggeli lárma nem zavarta
                  Brentfordot: a sziamangok nem tudtak halkan beszélni. Brentford sejtette, hogy
                  egyetlen elhamarkodott mozdulatára az egész törzs pillanatok alatt hat emelet
                  magasságban teremne, a fák között. És akkor újra elfogná őt az egyedüllétnek az a
                  tikkasztó érzete, amely olyan különösen hatott az őserdő zsúfolt nyüzsgésében.</p>
					<p>- Pepong! - mondta ismét, önmagára ütve s a majmok felordítottak, nevetve: -
                  Pepong!</p>
					<p>Vezérük a mellét csapkodta s úgy kiáltozott: - Gub!</p>
					<p>- Vajjon - gondolta Brentford - az ő neve-e ez, vagy a fajta neve? - Gub? -
                  kiáltott?! - Gub?!</p>
					<p>Az öreg, zacskósnyakú majom előbbrehimbálta magát és pislogva meredt
                  Brentfordra.</p>
					<p>- Gub! - dörmögte, a mellére ütve.</p>
					<p>Moaka ezalatt óvatosan közeledett a fémrúdhoz és megérintette. A fémrúd megint
                  égetően hideg volt! Elkapta a kezét, kisvártatva megint megfogta és megint... és
                  ugyanaz történt, ami tegnap: egyre melegebb lett a fémrúd. Moaka felhördült
                  jókedvében és rángatni kezdte a rudat.</p>
					<p>De Brentford megijedt, hogy elcipelik a fegyverét és rákiáltott Moakára:</p>
					<p>- Gub!</p>
					<p>Moaka vihogott; az öreg pedig a mellét csapkodta:</p>
					<p>- Gub! Aka Gub!</p>
					<p>Brentford felegyenesedett és Moaka elengedte a rudat. Ekkor a fejük felett, egy
                  ágon megszólalt Shupu, az orrszarvú-madár:</p>
					<p>- Uggam! Uggam!</p>
					<p>A sziamangok dühösen meredtek felé. Brentford azt mondta magában, hogy ezek
                  biztosan „Uggam”-ok, az őserdő nyelvén. És őt valami hasonlónak képzelik, azért
                  szóltak így hozzá: - Gaggam!</p>
					<p>- Shupu mua! - fenyegette a főnök a madarat. Brentford kinyitott egy konzervet és
                  húsdarabokat dobált a sziamangok elé. De senki se nyúlt hozzá, mert Gub elébük
                  állt.</p>
					<p>Lehajolt és felvett egy darab marhahúst, megszagolta. Felsőtestét himbálva bámult
                  rá, szájába vette és kiköpte. Ismét szájába vette és hevesen gyűrközött vele, amíg
                  lenyelte. Ekkor mondott valamit s a bátrabbak előremerészkedtek s felszedegették a
                  húsdarabokat.</p>
					<p>Az utolsó szeletet Brentford feldobta és Shupu villanásszerűen elkapta. Ekkor nagy
                  csend támadt és Brentford különösen érezte magát a sok ráirányzott fényes szempár
                  kereszttüzében. Félt az egyedülléttől s a lidérces éjszakáktól. S ezért
                  szembenézett a sziamangokkal és azt mondta:</p>
					<p>- Gentlemen! Én messziről érkeztem és ezen a holland gyarmaton én vagyok talán az
                  első ember, akit láttok, de bizonyosan az első angol ember.</p>
					<p>Azért beszélt, hogy lekösse a sziamangok figyelmét. De csak néhányan néztek rá, a
                  legtöbbje vakarózott, az aranyoszöld legyeket figyelte, vagy Shuput, az ágon.
                  Brentford kénytelen volt felemelni a hangját:</p>
					<p>- Sziamangok! ne féljetek semmitől, az én védelmem alatt álltok!</p>
					<p>Hangja elcsuklott, olyan különös volt hallania ezt a hangot, itt. A sziamangok
                  jelenléte több volt a semminél, de mégse voltak emberek. Legalábbis nem értettek
                  angolul. De remény volt rá, hogy megtanulja a nyelvüket.</p>
					<p>- Maradjunk együtt! - mondta gyámoltalanul. Leült a fa tövébe és felhúzott
                  térdeire bámult. - Sok mindenre megtaníthatlak benneteket, ami hasznotokra válik.
                  Részesévé válhattok a civilizációnak, ötszáz évvel hamarább, semmint elérne ide.
                  Én erősebb és ravaszabb vagyok nálatok; de meg fogok őrülni, ha egyedül
                  maradok.</p>
					<p>Mire felnézett, már egyedül volt. Csak Shupu fecsegett az ágon.</p>
					<p>- Gub! - kiáltott Brentford. Odafönt zörgés támadt s az öreg sziamang
                  leereszkedett a tisztásra. Fejét csóválta s a domború, kopaszodó hasát
                  dörzsölgette. Feketésszürke szőrén legyek és szúnyogok mászkáltak. Megfogta
                  lábának külső ujjait és úgy állt ott, hosszú ideig.</p>
					<p>- Gub! - mondta Brentford és kinyujtotta jobbkezét. Gub morgott és felsőtestét
                  himbálta. Brentford sejtette, hogy Gub barátságát kell megnyernie. Nekilátott a
                  következő konzervdoboznak, amikor közvetlen közelből ordítást hallott,
                  példátlanul mély, dübörgő, rettenetes ordítást, amiből szinte szikrázott és áradt
                  az erő, düh és éhség... Brentford történelemelőtti rémállatra gondolt
                  villanásszerűen, amikor a mangróvegyökerek közt vékony és fekete test bukkant fel,
                  könnyed árnyék módjára: a párduc. Gub megdermedt félelmében; görbe, rövid lábai
                  remegtek, a földbe gyökerezetten. Fentről visítás hallatszott: - Sheeshang! - s a
                  fekete szörny himbáló léptekkel közeledett a gyökerek között. Szeme kristályos
                  zöld volt, merev és kifürkészhetetlen. Brentford akarata úgy küzdött dermedt
                  bénaságával, mint a villanyáram a holt anyaggal... és szinte erőszakkal mozgatta
                  karjait, amikor előrántotta a gyufát s a benzines fához tartotta. A párduc
                  felingerült a mozgolódástól, Gub aléltan állt, didergett és jajgatott. És
                  Brentford, félelmében ordítva ugrott fel s a lobogó lángot, a fémrúd végén, az
                  ugrásra lapuló párduc felé döfte.</p>
					<p>A párduc felszökkent, de a láng elvakította. Balszemét elöntötte a vér, megfordult
                  s ordítva elrohant a gyökerek között. Brentford mozdulatlanul állt és figyelt.
                  Félelmetesen néma volt az őserdő. A dárdát függőlegesen leszúrta a puha talajba és
                  megfogta a majom ernyedt karját.</p>
					<p>- Gub! - mondta s most már ő is remegett. Átölelték egymást és Gub zokogott.
                  Valósággal zokogott, igen, elengedte lábujjait és Brentford bőrkabátját rángatta.
                  Kiabált; hívta a törzset. De a többiek csak nagysokára jöttek, óvatosan,
                  hármankint; legtöbbje félkézzel csüngve, valamely alacsony ágon maradt. De mind
                  Brentfordra néztek s a dárda hegyén lobogó lángra. Olyan volt ez a láng, mint egy
                  kicsiny, könnyű tűzhányó, amit Pepong kézbe vehet és elűzi vele a párducot.
                  Brentford ott állt a makogó, reszkető sziamangok között és erőt vett magán.</p>
					<p>- Gentlemen! - mondotta harsányan - ez a tűz!</p>
					<p>Balkezében szorongatta a gyufaskatulyát. Most lenézett rá és azt olvasta:</p>
					<p>„Made in England”.</p>
				</div>
				<div type="chapter">
					<head>A sziamangok gondolkodnak.</head>
					<p>Brentford minden apró cselekedetében és felvillanó gondolatában fanatizmus volt,
                  amióta élete állandóan veszedelemben forgott. Ilyen fanatizmussal törekedett a
                  nagy tó felé, amelyet még a magasból látott volt. Bár tudta, hiszen látta, hogy a
                  tó nagysága ellenére is teljes kerületével az őserdő gyűrűjében feküdt, mégis úgy
                  érezte, és hitte, hogy a víz: menekülés; hogy ha valamilyen tutajt készít,
                  megélhet a víztükrön, amíg egyszer, talán, fel nem fedezik.</p>
					<p>Amint sajgó bőrrel, lihegve, fáradva, bujkálva, fulladozva, izzadva haladt előre a
                  vélt irányban: ez a reménység egyre színesebb és kielégítőbb képet alkotott
                  agyában. Látta a csendes, tiszta és védett éjszakákat a tó tükrén; agyagkelyhet
                  készített a tűznek a tutajon: a tűz mindig égni fog és lehet, hogy észreveszik
                  majd, valahonnan. Oda kell jutnia, mihamarébb. Nem lett volna ereje ehhez a
                  hallatlanul merész, fáradtságos, fullasztó meneteléshez a sűrűben, ha nincs
                  valami, ami felé törekszik, ami reményt és biztatást jelent a számára. Nem volt
                  könnyű betartani az útirányt, mert a növényzet helyenkint egymásbadagadt
                  csomókat alkotott s állandóan kanyarognia kellett. De Brentford hitt a tóban.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Két teljes napig nem látta a sziamangokat, csak távoli kiáltozásukat hallotta.
                  Hálátlanok, mondta magában, de aztán belátta, hogy az életmentő-romantikához nincs
                  kellő értelmük. Gub látta, hogy Brentford elűzte a párducot, Brentford hatalmas, a
                  párduc fél tőle, tehát Gub is fél tőle. Ez minden. Amikor az öreg és erős sziamang
                  magához tért dermedtségéből, felugrott és eltűnt a fák között. - Persze, -
                  gondolta Brentford - nem gondolhattam, hogy kezet csókol nekem és felajánlja a
                  lánya kezét.</p>
					<p>Mindazonáltal Gub nem felejtette el a dolgot. Fiatal felesége, akit Gibnek hívtak
                  s aki még egészen fényes és fekete volt, órákhosszat bámult rá és csöndesen
                  nyafogott. Gub szájába vette a hüvelykujját és erősen gondolkodott. Balkezével az
                  ágat fogta, amely ferdén nyúlt ki alatta. Apró szemeit sűrűn pislogva meresztette
                  a pettyes bogyók közé, amelyek egy ezüstfehér törzsű pamutfa koronájában
                  duzzadtak. Ennek a lombkoronának egészen külön flórája volt; az ágakat végig
                  szívógyökerek borították s az egyetlen faóriás ezernél több növényt és gombát
                  tartott el; száz és száz madárcsalád fészkelt ágai között.</p>
					<p>Gub borongó szemekkel nézett a dús bogyók, pettyes levelek és zsíros gombák
                  szövevényébe, de hiába nézett oda, a tisztást látta maga előtt, amelynek szélén,
                  Sheeshang borzolja nyakszőrét és Pepong áll a dárdával... Tudvalevő, hogy a
                  sziamangok - akik magukat Uggamoknak nevezték - a fekete hegy sziklái közt
                  születtek és Zung, az őserdő lombos szelleme alkotta őket, az elszaporodott
                  orangutánok bosszantására és kiirtására. De a sziamangok egyetlen őse se látott
                  olyasmit, hogy a párduc meghátrált volna mozgó lény elől. Csak a villámcsapás
                  erősebb, mint a párduc és - Pepong. Ő is erősebb. Csak attól lehet félni, ami
                  erősebb. És Sheeshang félt; ha nem félt volna, akkor megette volna Gub testét, és
                  csak csont és szőr maradt volna belőle.</p>
					<p>Gub időnkint meglátta a gombákat és bogyókat; ez olyankor volt, amikor
                  elfeledkezett Pepongról. De aztán megint eszébe jutott és mindig újra eszébe
                  jutott.</p>
					<p>Gib időnkint hozzádörgölte az oldalát és belefújt a fülébe. Máskor Gub boldogan
                  fogadta az ilyen kedveskedéseket. De most meg se moccant és nem vette ki
                  hüvelykujját a szájából.</p>
					<p>- Fáj?! - kérdezte Gib, mert a férje olyan volt, mintha szenvedne.</p>
					<p>- Nem - felelte a főnök. - Sheeshangra gondolok.</p>
					<p>- Nem volt éhes - felelte Gib.</p>
					<p>- Éhes volt. De félt. Pepong rudat tartott és a rúd végén volt valami, ami nem
                  volt; látszott és még se látszott és mindig másutt volt, mint ahol látszott.</p>
					<p>- Olyan nincs - felelte Gib.</p>
					<p>- Van!</p>
					<p>- Nincs. Amit nem tudsz megfogni, az nincs.</p>
					<p>- De amitől Sheeshang fél, az van.</p>
					<p>- Nem volt éhes.</p>
					<p>- Éhes volt.</p>
					<p>Gub gondolataiba merült. Tulajdonképpen ő is empirista volt, mint minden sziamang.
                  Filozófiájuk abból állt, hogy megfogták, ami megfogható, megették, ami megehető
                  és elkövették, ami elkövethető volt. Ismerték a Zung, az őserdő világának olyan
                  kategóriáit, amelyek magasságuk vagy mélységük miatt csak láthatók voltak de
                  elérhetetlenek. Sohase jutott azonban eszükbe, hogy olyasmi is létezik, ami
                  láthatatlan és megfoghatatlan is egyben. De Pepong maga is új és ismeretlen volt;
                  de megfogható és látható: néhány szót beszélt a nyelvükön; kiáltott és
                  megértették. Csak a kezében tartott olyasmit amit nem lehetett megérteni. Szaga
                  pedig megfoghatatlanul fölényes, izgató és távoli szag volt; mintha nem is lenne
                  teste, pedig volt.</p>
					<p>Még valaki töprengett ezen két nap óta: Moaka, Szi-Huhu udvarlója, a fiatal és
                  nagyon erős sziamang, aki a magasból végignézte Sheeshang közeledését és már arra
                  gondolt, hogy mostantól ő lesz a sziamangok főnöke. De azért lekiáltott Gubnak,
                  hogy vigyázzon, maga se tudta, miért. És látta, hogy Gub nem mozdul és remeg, mint
                  egy bokor, amit a szél el akar fújni, de a föld nem engedi.</p>
					<p>És látta Pepongot és kezében a dárdát s annak végén a Valamit, ami van és nincs;
                  és sohasincs ott, ahol az imént volt.</p>
					<p>Azon töprengett, hogy Pepong megenné-e őt, ha közel merészkedne hozzá, mikor nincs
                  a kezében a Valami? Félt a Fehér Majomtól, de vágyott is rá, hogy kipróbálja. Ha
                  szóba állna vele és nem enné meg, akkor megnövekedne a tekintélye a törzsben.</p>
					<p>És Szi-Huhu éppúgy csodálkozott az ő viselkedésén, mint Gib a főnök mogorvaságán.
                  Az anyák mind lementek a forráshoz és megfürdették a kicsinyeket; a fiatal nők
                  pedig az ágak között ugráltak fel és alá. Moaka megvető tekintettel mustrálta
                  őket. Szi-Huhu is köztük volt, de Moaka most ezt se bánta. Soha még ilyen soká nem
                  gondolt ugyanarra a dologra és agya elfáradt. Végigsimította a mellét és
                  karizmait. Erőt merített vállalkozásához és aztán hatalmas ívben átlendült a
                  magábaroskadt Gub mellé. Ott ült egy darabig némán.</p>
					<p>- Gub! - mondta aztán - Peponghoz megyek és megfogom.</p>
					<p>Gub röfögő hangon nevetett.</p>
					<p>- Igen! - erősködött Moaka - megfogtam a hideg rudat és akkor meleg lett.</p>
					<p>- És a lebegő valamit is megfogtad, ami van és mégsincs?! - kérdezte Gub irigyen.
                  Moaka fészkelődött.</p>
					<p>- Nem - mondta, hogy bátorságot mutasson - de megfoghatom. Elmegyek Peponghoz.</p>
					<p>Gub sokáig gondolkozott. Aztán kivette a hüvelykujját a szájából, és ünnepélyesen
                  mondta:</p>
					<p>- Megtiltom! Pepong jön a Tengerből és átvonul az Erdőn és bemegy a tengerbe.
                  Pepong nincs is.</p>
					<p>- De van!</p>
					<p>- Megtiltom! - felelte Gub és többet nem szólt Moakához. És a sziamang-alkotmány
                  szerint nem lehet megtenni olyat, amit a főnök megtilt, mert, aki megtenné, azt
                  fadorongokkal agyonvernék és nem volna szabad kiáltania sem. Csak az volt a baj -
                  vagy az volt a szerencse, - hogy amit a főnök ma megtiltott, azt holnap
                  elfelejtette és akinek megtiltotta, az is elfeledkezett az egészről. Igy hát nem
                  is volt alkotmány, mert a sziamangok nem tudtak haragot tartani és nem voltak
                  következetesek. A következetességet az ember találta ki, amikor elhitte, hogy
                  húsz, vagy száz esztendő hosszabb idő, mint húsz, vagy száz perc. Pedig bármelyik
                  állócsillagról nézve semmi különbség nincs húsz, vagy száz esztendő és húsz, vagy
                  száz perc között. Ha a sziamangok nem vernek agyon valakit azonnal, akkor nem is
                  verik agyon soha. És ugyanez áll az emberekre, csak valamivel nagyobb
                  arányokban.</p>
					<p>Moaka tehát, pillanatnyilag lemondott arról, hogy elmenjen Peponghoz és megfogja.
                  Csak éppen magában lázadozott az öreg Gub tilalma ellen s éjszakára eltünt, hogy
                  harminc láb magasból figyelje a liánok szövedékében üldögélő Pepong
                  lélegzetvételét és horkolását.</p>
					<p>Moaka egész éjjel ébren volt. A csillagos ég alatt kuporgott, élénk fekete szemeit
                  a mély sötétbe meresztve. Később feljött a Hold és kékesfehér fényt lövellt a
                  gigantikus lombozatra. Ebben a kékesfehér fényárban lihegett, lengett, lélegzett
                  az őserdő, ezernyi csáppal, csőrrel, levéllel, bogyóval, tüskével és himbáló
                  gyökérrel; a levelek közt koboldmakik surrantak, hatalmas lámpaszemükkel
                  rémítgetve a szunnyadó papagájokat; néha felkiáltott egyik-másik s kiáltása messze
                  visszhangzott az óriási, fülledt, néma katlanban. Moaka szorongó örömet érzett: az
                  élet és új felismerések örömét.</p>
				</div>
				<div type="chapter">
					<head>Tóparti parlament.</head>
					<p>Ez volt a Liauang, vagyis Nagyon Síma Víz. Három oldalról ősbozót és bambuszerdő
                  határolta, kis tisztásokkal tarkítva; negyedik, keleti oldala a Chilapeng-hegy
                  óriási, csillogó-fekete oldala volt, amely símán és meredeken emelkedett kétezer
                  méter magasba s olyan volt, mint egy durván faragott, fekete és kozmikus méretű
                  emléktábla. Csak a szalangánfecskék ezrei laktak ezen a beláthatatlan, meredek
                  táblán; amely a Liauang tükrének háromnegyedrészét villogóan fekete árnyékba
                  borította.</p>
					<p>A Brentford megjelenésétől számított hetedik reggelen egy magas és nyurga sziamang
                  buzgón ütötte botjával a nagy varingin-fa odvas törzsét. Pikishupa volt ez, a
                  lármás zenebarát, akinek neve azt jelentette: Gyerekkorában-Lenyelt-Egy-Bogarat. A
                  dobolásra egyre több sziamang jelent meg a térségen; bambuszrudakon és
                  léggyökereken függeszkedve; tele szájjal, vagy fecsegve, mindenesetre
                  figyelmetlenül. Az anyák csuromvizes csemetéiket hozták kézenfogva, a ricsaj
                  könnyelműen verte fel a vízre járó nagyvadak nyugalmát, de arra nem volt mód, hogy
                  a sziamangok hallgassanak, amíg bele nem fáradtak a beszédbe. Bennük a cselekvési
                  ingert beszélőinger helyettesítette, állandóan pletykáztak s ez a ténykedésük csak
                  azért nem volt erkölcstelen, mert senkise figyelt arra, amit a másik mondott.
                  Mindez azonban csak addig folyt így, amíg Gub le nem huppant a tisztás közepére és
                  el nem kiáltotta magát.</p>
					<p>- Töprengjetek! - kiáltotta, mert ez volt a jelszó, amely az efféle gyülekezeteket
                  megnyitotta. Kh’ada, aki már nagyon vén volt és alig látott, engedelmesen
                  töprengeni kezdett és azt mondta, lefittyent ajakkal:</p>
					<p>- Minden fekete!</p>
					<p>Szi-Huhu felnevetett:</p>
					<p>- Kh’ada már nem lát - mondta - a párduc nem eszi meg, mert érzi a szagán, hogy
                  vén.</p>
					<p>Most az egész gyülekezet percekig Kh’adáról beszélt. Pikishupa dobolt és Gub
                  mérgesen kiáltozott, de addig nem volt csend, amíg mindenki el nem mondott mindent
                  Kh’adáról, amit tudott. Akkor Gub így szólt:</p>
					<p>- Sheeshang minden nap mérgesebb lesz. Minden nap megeszi egyikünket. El kell
                  vándorolnunk innen. A Nagyon Síma Vízen túl még sok párduc él és hét orangután
                  is. Ezek sűrűn kerülik meg a tavat és szeretik a húsunkat. Töprengjetek!</p>
					<p>Mindenki Sheeshang gőzölgő torkára gondolt; egyesek remegtek, csak Moaka
                  toporzékolt.</p>
					<p>- Pepong! - kiáltotta. - Éjjel nála voltam!</p>
					<p>Gub ránézett.</p>
					<p>- Megfogtad?</p>
					<p>- Igen! - hazudta Moaka. - Fiatalok! Ne féljünk! Nem jó félni! Én megfogtam
                  Pepongot! Fogjuk meg a párducot is!</p>
					<p>Lehurrogták. Gyávák voltak, aminthogy Moaka is gyáva volt a lelke mélyén.
                  Gyávaságuknak köszönhették, hogy éltek, szaporodtak és fennmaradtak. De Moaka egy
                  szimantunglevelet rágva, pontosan elképzelte, hogyan fogta meg Pepongot és már nem
                  is tudta, megtörtént-e ez, vagy sem? És ekkor zörgést hallottak az erdőből és
                  pillanatok alatt szétugrottak, de csakhamar megint összeverődtek. Mert a tisztásra
                  bebotorkált Pepong. Bebotorkált, megfordult önmaga körül és elterült a sásban. De
                  milyen állapotban volt! Arca és balkarja csupa vér, nem volt nála semmi fegyver,
                  csupasz kézzel jött ki az erdőből és az arca fehérebb volt, mint némelyik kő a
                  holdfényben. És olyan volt, mint aki meghalt.</p>
					<p>Moaka leugrott a feje mellé, hosszasan és izgalommal nézte és nagy lelki harc után
                  megfogta a nyakát. Ez a nyak síma és meleg volt; különös nyak, az biztos. Moaka
                  féltékenységgel látta, hogy egyre több sziamang veszi körül az alvó, vagy halott
                  Pepong testét és olyan szemtelenek, hogy meg is fogják. De amikor Pepong
                  felnyitotta a szemeit, akkor hátrahúzódtak; egyesek pláne felszaladtak a
                  sziklafalra, mintha a fekete résekben fecskefészket keresnének: Moaka ellenben
                  megdermedt a rémülettől s nem merte elengedni Brentford nyakát.</p>
					<p>Brentford Moaka szemébe nézett és látta, hogy élénken csillog. Ebben a
                  csillogásban volt valami emberi.</p>
					<p>- Moaka! - mondta Moaka! De akkor Gub félretolta és Brentford fejéhez ülve, ő
                  nézett most az arcába. Brentford egész testében remegett, mert eszébe jutott a
                  párduc; amely ráugrott a sűrűből és megharapta. Brentford inkább ösztönösen, mint
                  öntudattal ugrott talpra s a párduc felé döfött dárdájával. De a párduc egy
                  csapással kiverte a kezéből azt. Akkor Brentford egyetlen mozdulattal lekapta a
                  benzintartály dugóját s az egész folyadékot a párduc pofájába löttyintette. A
                  párduc felüvöltött, hátára feküdt és fetrengve, üvöltözve vergődött, hirtelen
                  támadt vakságában. Hatalmas mancsával próbálta kikaparni fejéből az ízzó
                  fájdalmat. De Brentford felkapta a fémrudat és beledöfte a párduc szívébe. Akkor
                  rohanni kezdett, vérző arccal, félig vakon, előre.</p>
					<p>Most feltápászkodott, megnyugtató szavakat mormolva a hátráló sziamangok felé.
                  Elindult vissza, a sűrűbe. A sziamangok tisztes távolból követték. Félórai
                  törtetés után megtalálta a párduc tetemét, a testéből kiálló dárdával. Leroskadt
                  mellé, elővette kését és nekiállt, hogy megnyúzza. De ekkor már körülfogták a
                  majmok és fel-le ugrálva, ordítva, visítva tépdesték a párduc szőrét, füleit és
                  farkát. Brentford csak a négy mancsot húzta le, amiből keztyűt akart csinálni s a
                  dárdát húzta ki a sebből. Amikor ezzel elkészült, elvesztette eszméletét.</p>
				</div>
				<div type="chapter">
					<head>Brentford rendezi a gondolatait.</head>
					<p>Amikor magához tért, kezei hűvösek voltak, arca ellenben forró. Hátán feküdt és
                  fent, irdatlan magasban szűrt fényt látott a sejtelmes lombok között.</p>
					<p>Köröskörül az erdő tele volt surranó, hessenő, lopakodó nesszel. Mégis fel akart
                  állni, de nem sikerült. Zsebébe tömte a lenyúzott mancsokat, balkezébe szorította
                  a földön fekvő fémrudat s négykézláb indult vissza a tó irányába. Csendesen,
                  óvatosan haladt előre. Fejét hatalmas ólomdarabnak érezte, amely vékony idegszálon
                  fityeg előre. Beláthatatlanul hosszú út volt. Gyakran ütközött gyökerekbe,
                  tenyerelt tövisbe az úttalan úton. Álmában Anglia keleti partján járt s most
                  eszébe jutott, hogy feleségével is találkozott ott s a felesége négykézláb
                  menekült előle. Különös, gondolta, hogy most négykézláb járok, valóban, mindjárt
                  az álom után!</p>
					<p>Arca ragacsos volt a vértől, de egész teste hólyagosan, lázasan sajgott. Alig is
                  vette észre, hogy puha sás és fű van a tenyere alatt. Felnézett s fent miriád
                  csillag tündökölt, tisztán, egyenletesen és biztatóan. Brentford befurakodott a
                  bambuszok közé és perceken belül megcsobbant alatta a víz. Gondolkozás nélkül
                  belevetette magát. Elterült az alacsony, fekete, hideg vízben, amely a tisztaság
                  és egészség régen nélkülözött érzésével töltötte el. Hátára feküdt, lemosta arcát
                  és felnézett a csillagokra. Dárdáját maga mellett az iszapba tűzte és abba
                  kapaszkodott, hogy a víz felszínén lebeghessen. Mély lélegzetet vett és örömmel
                  tapasztalta, hogy vérkeringése normális, agya kitisztul.</p>
					<p>- Gondolkozzunk csak! - gondolta és ezzel a régi Brentford vált belőle. - Meg kell
                  szerveznem a sziamangokat. Látom, hogy tisztelnek és kíváncsiak rám. Magamhoz kell
                  láncolnom, mert nem tudom követni a magasba őket. Tehát meg kell, hogy tanuljanak
                  engedelmeskedni. Ehhez azonban előbb az kell, hogy ne féljenek tőlem. Ha jótevőt
                  látnak bennem, akkor majd vakon engedelmeskednek. És valóban, tehetek jót velük.
                  Gyávák, piszkosak, haszontalanok; nincs bennük semmi büszkeség.</p>
					<p>Brentford elhatározta, hogy előbb kiválaszt közülök tizet s azok lesznek a
                  testőrei és tolmácsai. Maga se tudta még, hogyan hajtja végre elhatározását; de a
                  számára teljesen elég volt, ha elhatározott valamit. Erős akaratú ember volt s a
                  sziamangok akarata láthatóan gyenge.</p>
					<p>Mégis, amint tovább gondolkozott, úgy találta, hogy a sziamangok értelmes lények,
                  emberszabású majmok; egyenes homlokuk és tömpe orruk az eszkimókra emlékezteti
                  őt. Ha valamit sokszor elismételnek, kétségtelenül megtanulják előbb-utóbb. És
                  vannak vagy ötvenen. Ha tökéletesen megszervezi őket, akkor ez a törzs beszervezi
                  majd a többi törzset is. És miért ne lehetne mindegyiknek olyan dárdája, mint a
                  Brentfordé? Miért kell gyáván bujkálniok és oktalanul szaladozniok?! Fel kell
                  ébreszteni bennök a büszkeséget és máris emberekké váltak! Brentford tüdeje
                  kitágult, szemei élénken csillogtak a koromsötét tükrön, mint az a néhány csillag,
                  ami visszaverődött benne. Igen, talpraállítja a sziamangokat, fejlődésükben
                  ugrásszerű haladás áll be majd, szembeszállnak az erdő oktalan barmaival,
                  életükért és nyugalmukért és nem utolsósorban a dicsőségért! És aztán, egyszer,
                  egy rendezett, civilizált, zárt sorokban menetelő sziamang hadsereg élén bevonul
                  ő, Brentford, Padangba, vagy Palembangba és önmagát, valamint népét felajánlja a
                  holland királyságnak!</p>
					<p>Amióta lezuhant, az volt az első igazán bizakodó pillanata. Nem volt oka rá, hogy
                  kételkedjen az emberi elme és emberi akarat fölényében. Shelleyt és Marloweot nem
                  hozhat a majmoknak; nem értenék meg, mert nincs rá szükségük. De amire szükségük
                  van, azt meg is fogják érteni. És vajjon nincs-e szükségük arra, hogy védekezni
                  tudjanak a tigrisek, párducok, orangutánok és medvék ellen?! Hogy jobb és
                  bőségesebb eledelhez jussanak?! A nyomorúságos szimantung-levél rágcsálása
                  helyett, húst fognak enni, ha Brentford dárdákat készít és megtanulják használni
                  azokat!</p>
					<p>Ereiben vad tettvágy lobogott. Alig várta a hajnalt, hogy tervének kiviteléhez
                  hozzáfoghasson. Ész és akarat kérdése az egész! Ész és akarat! A Világmindenség
                  esze és akarata irányítja a Világmindenséget; az Ember esze és akarata irányítja
                  az emberek sorsát. Ez így van és az akarat átvihető, mint a hő, vagy a fény. Két
                  akadály van, amit le kell küzdenie: a sziamangok feledékenysége és az a
                  könnyedség, amivel öt emelet magasságban teremnek pillanatok alatt. Ő meg fog
                  tanulni mászni, és a sziamangok meg fogják tanulni, hogy ne másszanak, ha ő nem
                  engedi.</p>
					<p>Most már ki tudta egyenesíteni a derekát, ami csak azért nem törött el, mert a
                  bőrkabát felfogta a párduc csapását. Elhatározta, hogy a párduc talpaiból keztyűt
                  és csizmát készít magának s akkor már csak az arca lesz védtelen.</p>
					<p>Amint felegyenesedett, látta, hogy az éjszaka kettéreped. Az alsó fele fekete
                  maradt: de ez a Chilapeng szénszínű meredélye volt, az őspala, ami felett éles
                  szögben ezüst vonal feszült. A tó felett halvány gőz szállt; a hajnal lehellete.
                  Az erdő megszólalt: millió papagáj, kakadu és kolibri harsogott néhány perc
                  multán. A tó tükre megmozdult. Messze lent, a túlsó parton ezüst és kék pára
                  szállt a nád között; az égbolt sűrűn váltogatta színét s madárrajok húztak a
                  mocsár felé. A fekete hegyoldal megélénkült a szalangana-fecskék járás-kelésétől.
                  Brentford kilábalt a vízből, a dárdára támaszkodva. A sűrűség szélén megállt a
                  pizángok piroshegyű levelei között és megreggelizett. Vadnarancs-ligetet is talált
                  a hegy tövében; teljesen jóllakott. Elfeledkezett fájdalmairól és lelkesedve
                  gondolt az elmúlt éjszakára. Megtalálta a kivezető utat: önmagában találta
                  meg.</p>
					<p>A narancsliget szélén ott ült Shupu és szégyenlősen elfordította a fejét. Súlyos
                  csőre lelógott, de apró, ráncos szemei vidáman pislogtak Brentford felé.</p>
					<p>Brentford elvesztette a benzint; de talált helyette egy ötletet. És ezt az ötletet
                  már nem veszíthette el.</p>
				</div>
				<div type="chapter">
					<head>Brentford a magányt választja.</head>
					<p>Brentford első kísérlete csak részben sikerült. A délelőtti melegben nem
                  találkozott a sziamangokkal; de mégis velük foglalkozott. Gondos vizsgálat után
                  kikeresett tíz fiatal, hüvelykujjvastagságú bambusznádat, levágta és kihegyezte,
                  majd pedig csomóba kötve, magával cipelte őket. Azután megkísérelte Pikishupa
                  dobjeleit utánozni. De nem jött válasz. Nem messze a fekete párduc tetemétől
                  letelepedett és duriódiót evett, aminek tejfölszerű tartalma büdös volt, de
                  jóízű.</p>
					<p>A dél rekkenő tüzében elült a lárma s a lomb között hűsöltek az állatok. Moaka egy
                  fekete sziklán ült, amely meredeken nyúlt ki a tó fölé s amelyre árnyékot vetett a
                  Chilapeng-hegy fala. Moaka nagyon csendes volt s csak szemei forogtak izgatottan.
                  Tenyerei izzadtan lapultak a hideg kőre; még vakarászni is elfelejtett. Háta mögül
                  tompa dobbanásokat hallott. Megfordult. Szi-Huhu közeledett felé. Csakhamar
                  egymás mellett ültek a kiugró sziklán.</p>
					<p>Moaka mindig úgy érezte, hogy Szi-Huhu testéből kellemes forróság árad át az
                  övébe. Szi-Huhu erős, karcsú és forró volt és mindig arra ment, amerre Moaka. Már
                  három hónap óta így volt ez; a fiatalok nevettek rajta, az öregek szétkergették
                  őket, mert irígykedtek rájuk. De most már Moaka erős volt és megfenyegette az
                  öregeket. Csakhogy néhány napja mindig zavartalanul üldögélnek a melegben egymás
                  mellett és Moakát megzavarja az az érzés, hogy nincs kivel szembeszállnia Szi-Huhu
                  védelmében és nem tud rájönni, hogy egyébként mit csináljon. Néha kedve volna
                  megverni Szi-Huhut, néha pedig arra vágyik, hogy megdörzsölje az arcát és levegőt
                  fújjon a fülébe.</p>
					<p>Most mind a ketten a Liauang-tó sötétkék tükrét nézik, amelyen olajos-zöld,
                  csillámló csíkok húzódnak Matanuai, vagyis Hegy-Amely-Olyan-Mint-A-Felhő felé.
                  Szi-Huhu megfogja Moaka fülét és gyengéden rángatja. Moaka lefejti az imádott
                  kezeket és Szi-Huhu hátát vakargatja. Szi-Huhu kéjesen dorombol.</p>
					<p>- Erős vagy, Moaka! - nyafogja - erős vagy, de nem bántod Szi-Huhut. Csattogtasd a
                  fogadat, hogy mindenki féljen tőled, csak Szi-Huhu nem, mert őt sose bántod.</p>
					<p>- Nem bántom! - felelte Moaka.</p>
					<p>- Holnap se bántod?</p>
					<p>- Holnap se bántom.</p>
					<p>- Sok holnap se bántod?</p>
					<p>- Sok holnap se bántom.</p>
					<p>- Sok-sok holnap se bántod?</p>
					<p>- Sok-sok holnap se bántom.</p>
					<p>Szi-Huhu erősen töprengett, hogy mit kérdezhetne még.</p>
					<p>- Erős vagy, Moaka! - dünnyögte, miután más nem jutott eszébe.</p>
					<p>Moaka vicsorgott.</p>
					<p>- Nem vagyok erős! - mondta. - Pepong erős.</p>
					<p>- Pepong se bántja Szi-Huhut?</p>
					<p>Moaka nem felelt.</p>
					<p>- Pepong se bántja Szi-Huhut?</p>
					<p>Moaka nem felelt.</p>
					<p>Szi-Huhu dühbe gurult és meglökte Moakát. De Moaka nem esett bele a tóba,
                  megfeszítette a lábait és erős karjaival felemelte Szi-Huhut, aki rémülten
                  visongott. Lerakta a sziklára és megvetően dörmögve elcammogott.</p>
					<p>Szi-Huhu lelkiismeretfurdalással telve követte.</p>
					<p>Egy nagy varingin-fa léggyökér-sátra alatt ott találták az egész törzset. Kougang
                  (Elől-Nagyobb-A-Feje) éppen veszekedett; ő már ilyen volt. Kh’ada maga elé bámulva
                  mormogott. Tamap, - (Mindent-Megfog-És-Elereszt) rotangrostokat húzogatott
                  összevissza addig, míg egy csomó keletkezett és akkor táncolni kezdett örömében.
                  Mert Tamap feltaláló volt, aki valóban ügyes dolgokat csinált, csak az volt a baj,
                  hogy sohase tudta előre, mit fog feltalálni, de amikor sikerült, akkor azt mondta,
                  hogy előre tudta és erre törekedett. Szi-Gallang már nagyon vén asszony volt, de
                  amikor meglátta Szi-Huhut, mindig mellé állt, mert szentül hitte, hogy
                  testvéreknek látszanak. Moaka kedvetlenül pislogott a semmittevő társaságra,
                  amikor dobolást hallottak... Pikishupa felugrott egy ágra és úgy figyelt.</p>
					<p>- Ugy hangzik, mintha Pikishupa dobolna, - mondta Pikishupa - de nem Pikishupa
                  dobol!</p>
					<p>Felszaladtak a varingin-fára s az óriási szövevényben, amely valami hegynagyságú
                  háromárbócos takelungjára emlékeztethetett volna minket, útra keltek a dobolás
                  felé.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Az-Erdő-Amely-Mindenütt-Erdő, - amint a makik és sziamangok nevezik - sehol sem
                  olyan szép, mint a tó körül. Brentford, jóllakottan és lázmentesen mászkált
                  félmérföldre nyugat felé és kerekre tágult szemekkel bámulta az őserdő mérges
                  pompáját. A mangrove-cserjék szívós tüskéi és bütyke közt melastoma-haraszt vörös
                  virágai álltak remegve, húsos bőségükben. Vad és erőszakos hullámzással
                  fojtogatták egymást az aljaerdő növényei; egymásra másztak és szívták, tépték,
                  nyomkodták, harapták egymást. Kúszóharasztok, gyömbérek, bételbors közül
                  vörhenyesen szöktek fel a harasztfák, felettük olyan lomberdő terült el, amely
                  eltakarta a magasabb régiókat: nipapálmák, kvassziafák vörös lombja, cukorpálma és
                  bambusz. Az igen magas fáknak - a dinnyefának, trombitafának, pamutfának,
                  mangofának, vajfának, teaknak, varinginfának s az igen kemény padauk-fának - csak
                  mohás, szőrös, gyantás törzse látszott innen. Vadgalambok szálltak az ebédutáni
                  csendben; kis maláji medvék játszottak a mohos sziklák között.</p>
					<p>Brentford, a haraszterdőben taposva, nem vette észre, hogy Gub és a sziamang-törzs
                  követi. De amikor visszatért a fekete párduc teteméhez, akkor egyszerre
                  körülvették és most már nem mutattak félénkséget; legalábbis nem annyira, mint
                  eleinte.</p>
					<p>Brentford minden igyekezetével azon volt, hogy elfogadtassa velük a
                  bambusz-dárdákat. Egyet-egyet kézbevett és feléjük nyujtva, szólította őket. Moaka
                  volt az első, aki táguló orrcimpákkal közeledett és megforgatta a dárdát.
                  Brentford ugyanakkor elengedte.</p>
					<p>Moaka csodálkozva forgatta a szerszámot, amely olyan volt, mint a Brentfordé, de
                  kevésbé hideg. Brentford felemelte a fémrudat és beledöfte a párduc tetemébe.
                  Szeme sarkából figyelte Moakát. Moaka izgatottan és esetlenül forgatta és
                  emelgette a dárdát, végül eldobta.</p>
					<p>Brentford most előlről kezdte az egészet. Félóra telt el, amíg elérte, hogy Gub,
                  Moaka és a veszekedős természetű Kougang jobb kezében tartott egy-egy
                  bambusznádat. De Kougang Brentford felé döfködött vele, úgy, hogy el kellett venni
                  tőle.</p>
					<p>Szívdobogtató pillanat volt, amikor Gub és Moaka, pontosan követve Brentford
                  mozgását, beledöfte a lándzsát Sheeshang tetemébe. Ki is húzták és megint
                  beledöfték. Nemsokára mind a tíz dárdának akadt gazdája és a tíz felfegyverzett
                  sziamang szitává lyukgatta a párduc bundáját. Ez korszakalkotó vívmány volt;
                  dehát semmiképp sem akarták abbahagyni. Brentford mindent elkövetett a fémrúddal,
                  hogy megállítsa őket az esztelen szurkálásban és ez, néhány ütleg árán, sikerült
                  is neki. Az volt a cél, hogy fegyelmet tanuljanak. Csakhogy, mihelyt nem volt
                  szabad szurkálniok, a legtöbben eldobták a dárdát és elkóboroltak. Gub maga is a
                  feleségét kezdte ütni a dárdával és Brentford csaknem minden reményét elvesztette.
                  Egyedül Moaka fogta és tartotta a lándzsát, le nem véve a szemeit
                  Brentfordról.</p>
					<p>- Moaka! - kiáltott Brentford s örömmel látta, hogy a fiatal sziamang engedelmesen
                  közeledik.</p>
					<p>- Pepong! - mondta Moaka csillogó szemekkel.</p>
					<p>Brentford meghatottan gondolta:</p>
					<p>- Elvhűséget látok a szemeidben! Ez az én emberem! Meg fogom jutalmazni, ha majd
                  uralomra kerülök.</p>
					<p>Moaka olyan fegyelmezettnek bizonyult, hogy negyedóra alatt meg tudta tanulni a
                  bambuszrúd nevét: dárda. A többiek már szétszéledtek, de Moaka Brentford mellett
                  maradt. Brentford gyümölcsöt adott neki és folyton beszélt hozzá, ami nagyon
                  tetszett Moakának. Voltak hangok, amiket megértett és voltak hangok, amiket
                  Brentford értett meg. És Moaka folyton szorongatta a dárdát.</p>
					<p>Brentford körben járt és lassankint sikerült még nyolc dárdát megtalálnia. A
                  tizedik elveszett. Felszedte őket; azután elővette a kését és Moaka végignézte,
                  hogyan lesz a bambuszból dárda.</p>
					<p>Találkoztak Gubbal, aki egy rotangszálról lógott s az arcukba bámult, de Moaka
                  megvetően morgott rá. Brentford ellenben dárdát nyomott a kezébe és továbbment.
                  Amikor visszanézett, látta, hogy Gub eldobja a dárdát.</p>
					<p>Felmásztak a kiugró sziklára és hallgatták a szalangána-fecskék esti csivogását.
                  Moaka felugrott mellé és Brentford bámulva látta, hogy felmászik a meredek, síma
                  sziklafalon, - még hozzá a dárdát sem engedte el - és csakhamar visszatér, egy
                  marék fecskefészek-törmelékkel, amit Brentfordnak kínál... Brentford megette; s
                  bár Manilában leves képében jobban ízlett neki: most örült, hogy Moaka tökéletes
                  behódolásáról meggyőződhetett. Meggyőződése szerint vállalkozásának sikere (és
                  menekülésének egyetlen esélye) attól függ, hogy sikerül-e egyetlen éjszakát a
                  sziamangokkal együtt töltenie. Elhatározta, hogy nem engedi el Moakát.</p>
					<p>Lemászott a szikláról, állandóan szemmel tartva a fiatal sziamangot, - abban
                  reménykedve, hogy olyan alvóhelyet talál, amely mindkettőjüknek megfelel. A
                  lándzsákat végül elszórta egy nagy varinginfa tövében s a gyökereken mászni
                  kezdett felfelé. Míg egy lépést tett, Moaka húsz méterre szökött fel
                  természetesen; de akkor megállt és lekiáltott: Pepong. Egy nagy ágszövevényben,
                  amely fűvel bélelve olyan volt, mint az orangután elhagyott fészke:
                  megállapodtak. Brentford nagy örömére Moaka elhelyezkedett mellette, egy vastag
                  ágnak vetve hátát.</p>
					<p>A magasból fájdalmas haraggal meredt le Szi-Huhu égő szeme Brentfordra. Szi-Huhu
                  féltékeny volt, bár nem tudta, hogy az.</p>
				</div>
				<div type="chapter">
					<head>Moaka hűtlensége.</head>
					<p>Szi-Huhu megvárta a sötétség beálltát és akkor hallotta, hogy Moaka is alszik és
                  Brentford is alszik. Ettől kezdve egyre izgatottabb lett. Diókat dobált le Moaka
                  vállára, kettőt-kettőt egymás után és Moaka, felébredvén, tudta, hogy Szi-Huhu
                  hívja őt.</p>
					<p>Sokáig ült mozdulatlanul és erősen töprengett. Látta maga előtt Pepongot, aki
                  erősebb, mint a párduc és Szi-Huhut, aki erősebb, mint ő maga. És lassan
                  kilopakodott a fészekből és felsurrant a gyökereken a magasba.</p>
					<p>Leült Szi-Huhu mellé és mogorván mondta:</p>
					<p>- Hallgatlak, Szi-Huhu, de erősebb vagyok, mint te és Pepong a legerősebb.</p>
					<p>Szi-Huhu hozzásímult.</p>
					<p>- Erős vagy, Moaka - súgta - de engem is bántasz.</p>
					<p>- Nem bántalak! - felelte.</p>
					<p>- Bántasz.</p>
					<p>Moaka pislogott és halkan dörmögött. Nem értette Szi-Huhut. Szi-Huhu sem értette
                  önmagát. Az igazság az, hogy Moaka nem bántja őt és ő mégis
                  úgy érzi magát, mintha bántaná.</p>
					<p>Hozzásímult és azt mondta:</p>
					<p>- Foglak, Moaka!</p>
					<p>Moaka Pepongra gondolt és megborzongott. Pepong erős és fehér, a tengerről jött és
                  visszamegy a tengerbe. A csillagok neki engedelmeskednek és a párduc akkor hal
                  meg, amikor ő akarja. Ha megharagszik Moakára, akkor Moaka meghal.</p>
					<p>De Szi-Huhu egészen közel volt hozzá. Moaka megfogta.</p>
					<p>- Szi-Huhu! - súgta - te elloptad a Napot és a hasadba dugtad, azért vagy ilyen
                  meleg.</p>
					<p>Szi-Huhu doromboló hangon felelte:</p>
					<p>- Erős vagy. Ne bánts.</p>
					<p>Átkarolták egymást és remegtek az örömtől. A csillagok tündöklő porral ragyogták
                  be a kék boltozatot. Moaka elfeledkezett Brentfordról, de a dárda, amit kezében
                  szorongatott, eszébe juttatta ismét.</p>
					<p>Szi-Huhu megfogta a dárdát és elejtette. A dárda leesett. Sokáig kopogva hullott
                  az ágak és indák közt lefelé. Szi-Huhu megrémült a lármától és elindult az ágak
                  között.</p>
					<p>Moaka utána ment.</p>
					<p>Az erdő szélén érte utól, egy kinyúló, vastag ágon. Itt biztonságban voltak. A
                  tavon zsíros-sárgán és kövéren terpeszkedett a Hold. Vékony, ezüst szálak lógtak a
                  fekete ágról. Moaka megragadta Szi-Huhu vállait és felkiáltott:</p>
					<p>- Te vagy erős, Szi-Huhu! Te vagy erős!</p>
					<p>És olyan indulat fogta el, hogy megrázta Szi-Huhut, vállainál fogva, aki rémülten
                  kapaszkodott és nevetett! Szorosan egymáshoz fonódva ültek az ágon; olyan
                  szorosan, hogy az árnyékuk eggyé lett és Moaka, lenézve, csodálkozással látta,
                  hogy ez az árnyék furcsa módon táncol, miközben végre olyan forrón és vadul
                  keringett, mint még soha.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Brentford hajnalban egyedül ébredt s megint fájdalmasan érezte az egyedüllét
                  súlyát. Lent megtalálta a kilenc dárdát s ebből megértette, hogy Moaka megunta a
                  fegyelmet. Most egyszerre reménytelennek látta egész tervét. Minden nap újra
                  kezdhetné a tanítást és nevelést. Önmagában kellett volna bíznia és semmi másban!
                  Szinte lázas önkívületben látott munkának. Hajnaltól délutánig hét vastag
                  bambuszrudat vágott ki. Rotanggyökérrel összekötözte őket s így tűrhető tutajra
                  tett szert. A tutajt rátolta a tóra és megkötözte. A rakománya ez volt: a kilenc
                  dárda, nagy halom durió, pizáng és szimantung-levél. Délután, amikor Chilapeng
                  keleti árnyéka elvonult a tóról, sokáig dobolt egy nagy fa odván, de a sziamangok
                  nem mutatkoztak. Ekkor feltelepedett a tutajra, amely a terhelést kitűnően bírta.
                  Három lapos mangrove-gyökere volt, amivel evezhetett. Elindult a túlsó part: a
                  Matanauai-hegy felé. Enyhe, miazmás szél fodrozta a sötét vizet, amelynek
                  símaságát ugráló halak is zavarták. Brentford hirtelen és minden átmenet nélkül
                  sajnálni kezdte önmagát.</p>
				</div>
			</div>
			<div type="group">
				<head>MÁSODIK KÉSZ:Brentford, a sziamangok Főnöke</head>
				<div type="chapter">
					<head>Találkozás a dzsungelban.</head>
					<p>Brentford negyedik hete bolyongott a dzsungelben és már megkapta a tropikus láz
                  lassan őrlő, türelmes, de makacs válfaját, amely Jávában és itt honos. De,
                  csodálatosképpen Brentford gyöngébb lett és mégis erősebben forrt benne az
                  élni-akarás, mint mindezideig. Ez a négy hét borzalmas volt. A Liauang-tó déli
                  partjára úgy emlékezett, mint szelid, middlesexi tájra, amelynek pasztelkék egén
                  rózsaszínű bárányfelhők pirulnak esthajnal idején. Amint átkelt a tavon - már nem
                  tudta, milyen napon történt ez; a napok egyöntetűekké s névtelenekké váltak a
                  számára - a tóba különös, zöld folyócska torkollott, amelynek vize sűrűnek tünt s
                  amely elkanyarodott a befelé boruló növényi sikátor közé. Brentford, - ekkor már
                  késő este volt - megmaradt a tutajon s a maga különös fadarabjaival, beevezett a
                  folyón, amelyet, - mint későbbi feljegyzéseiből tudjuk - Sziunknak nevezett,
                  nyilván a majmok nyelvén, amelyre számtalanszor utal; hiszen a bennszülöttek
                  nyelvét nem ismerhette.</p>
					<p>A Sziunk aránylag tág torkolatában, a vízen töltötte ezt az éjszakát s rá kellett
                  jönnie, hogy a dzsungel hangosabb, mint a déli erdőség volt. Tigrisek, párducok
                  ordítása borzolta végig a nehéz, bűzös vizet s időnkint hosszasan zúgott valami
                  melankólikus és mégis erőteljes bömbölés, ami mélyebb volt a legmélyebb emberi
                  basszusnál is.</p>
					<p>Brentford huszonnégy nap alatt tizenkilencszer kötött ki a szárazföldön, ami
                  mindenütt félig vizes mocsár s félig növényi ősréteg volt; de sehol száraz és
                  seholse föld. Nem mert azonban eltávolodni a bambusztutajtól s az éjszakákat
                  mindig vizen töltötte. Elképzelhetetlenül sokat szenvedett az Anopheles-szúnyogok
                  miriádjainak csipésétől s a vízi piócáktól, amelyek felkapaszkodtak a tutajra s
                  onnan bemásztak Brentford bőrzekéje alá. Minden hajnalban, amikor az első
                  zöldreszűrt napfény-kéve elsiklott a keskeny és árnyékosan néma víztükör felett,
                  Brentford meztelenre vetkőzött és hosszú perceken át mosogatta testét a tenyerébe
                  merített vízzel, amelyből ujjai közt szűrte ki a piócákat s vizi rovarokat. Egy
                  ilyen kora-reggelen történt első találkozása az orangutánnal. Túlságosan
                  közelsodródott a parthoz, ami egyébként se volt messze, - s meztelenül állt a
                  tutaj közepén, bőrének gyulladt-vörös foltjait locsolgatva a hűs vízzel. Nedvesen
                  csillogó testét valósággal felcifrázta a sugártörés. Most is lenézett mellének
                  vörösarany szőrzetére, de most nem jutottak eszébe ír-kanadai ősei és semmiesetre
                  sem érzett elégedett büszkeséget, ha gondolatban az East-End kisszatócsainak
                  származásával hasonlította össze a magáét.</p>
					<p>Az orangután már régen ott állt a parton, mielőtt észrevette; s amikor hihetetlen
                  mélyről buggyanó hangján elbődült, - Brentford csaknem beleesett a vízbe,
                  ijedtében.</p>
					<p>Magasabbnak tűnt, mint Brentford, vállai kétszer olyan szélesek voltak. Sűrű,
                  feketésbarna szőre, határvonal nélkül nőtt fel hátáról a tarkójára s onnan a
                  fejére. Arca fekete és keskeny volt, állkapcsa erős, mint egy gőzkalapács.
                  Tekintete bánatot és undort fejezett ki, bár valószínű, hogy nagyobb
                  érdeklődéssel nézte Brentford fehér testét, mint bármit a maga megszokott
                  világában.</p>
					<p>Mintegy másfél hosszú percig tartott a dolog: Brentford és az orangután egymást
                  nézték. Mindkettejük számára, kétségtelenül, korszakos felismeréseket jelentett ez
                  a másfélperces randevú. Brentford önkéntelenül a sziamangokra gondolt, amikor ezt
                  a komor, mitológikus erejű és méltóságú, majomgyűlölettel eltelt individualistát
                  látta, határozott tekintetével, amely hátborzongatóan világos és szinte mániákusan
                  rosszkedvű volt.</p>
					<p>Ugyanabban a pillanatban, amikor Brentford magához tért ámulatából, már evezni is
                  kezdett, a Sziunk lassú áramlásának irányában. Az orángután nem mozdult, de
                  Brentford látta, hogy fejének egyetlen lassú mozdulatával utánanéz s lecsüngő
                  jobbkezét felemelve, megmarkolja saját mellén a szőrt. Akkor egy varingin-fa
                  gyökérbozótja eltakarta már és Brentford fellélegzett.</p>
					<p>Kétségtelen, hogy ebben a helyzetben Beethoven, vagy Jonathan Swift az
                  orangutánhoz vonzódott volna, utálatot érezve a sziamangok iránt. De Brentford,
                  szerencsés ösztönével, valóságos vágyat és rokonszenvet érzett, e találkozás
                  multán, a kíváncsi és hajlékony és közönséges sziamangok iránt.</p>
					<p>A második törzzsel, a dzsungel határán, mindenesetre különös körülmények között
                  került össze s ez a találkozás sorsdöntő lett.</p>
					<p>A Sziunk-melléki sziamangok számra nagyobb s egyébként is fejlettebb törzset
                  alkottak, - főnökük azonban fiatalabb volt, mint Gub. Brentford sokáig nem is
                  sejtette, tudnak-e egymásról a különböző törzsek; van-e faji öntudatuk s ha van,
                  a maguk törzsére szorítkozik-e az, vagy pedig minden sziamangra? Ez a törzs
                  pillanatnyilag nő-hiányban szenvedett; mintegy ötven fejlett hímre harmincöt
                  fiatal és néhány idősebb nőstény jutott. Szokásaik és elveik azonban
                  megakadályozták őket abban, hogy változtassanak öröklött életmódjukon:
                  ragaszkodtak a szexuális magántulajdon elvéhez, azok is, akiknek kárt okozott.
                  Nehezen szoktak rá valamire, de ha rászoktak, akkor generációkon át ragaszkodtak
                  hozzá. Gyűlölték az újat s ha valaki újat akart: annak erősebbnek kellett lennie
                  mindannyiuknál, hogy el ne pusztítsák rögtön. Az erősebbekkel nem volt baj, de a
                  fiatal, pár-nélküli hímek állandóan izgékony állapotban éltek s az egész törzset
                  izgalomban tartották. Háborús ösztönök fejlődtek ki azokban, akiket erre egyéni
                  érdekeik izgattak; s az ő lelkiállapotuk átragadt a többiekre is. Egy reggelen az
                  egész törzs megtámadta Brentfordot.</p>
					<p>Nem volt rá semmi okuk; Brentford új és rejtélyes volt: idegen. Csakhogy a
                  kíváncsiság azonnal átváltódott dühvé bennük. Rendes körülmények között a sziamang
                  nem támad meg semmit; nincs is megfelelő eszköze hozzá. De most már régen
                  kerestek, öntudatlanul is, valamit, amin keresztül levezethetnék oktalan
                  indulataikat.</p>
					<p>Brentfordot eleinte meglepte a támadás, de aztán, fémrúdjával ütni-verni kezdte
                  őket, kettőt keresztülszúrt vele.</p>
					<p>Mindez egy páfrányos tisztáson történt, a napsütésben felforrt tócsák között. A
                  sziamangok, amint komoly ellenállásra találtak, már menekülni igyekeztek, de
                  ahhoz, hogy felfussanak valamely fára, tizenöt lábnyi területen kellett
                  hátrálniok. A földön pedig elég esetlenül mozogtak. S amint megindultak
                  hátrafelé, valami elbődült mögöttük.</p>
					<p>Brentford azt hitte, hogy megismeri az orangutánt, de lehet, hogy csak hasonlított
                  rá... Mintegy harminc hím-sziamang maradt a tisztáson, Brentford és az orangután
                  között. Egyesek félelmükben megmeredtek, néhány kiszökött a sorból, oldalt. De ez
                  csak néhány pillanatig tartott. Akkor az orangután, mellét verve, begázolt a
                  sziamangok közé.</p>
				</div>
				<div type="chapter">
					<head>Brentford nagy győzelme és kis elmélete.</head>
					<p>Az orangután a sziamangok közé taposott, kettőt felemelt, mint egy Gulliver s a
                  nehéz testeket a tisztás szélére penderítette. De közben félreérthetetlenül
                  komoran és szilárd pillantással Brentfordot nézte, aki szemben állt vele. És
                  Brentford, amikor halálfélelme dühvé változott, felkapta a dárdáját és teljes
                  erejével az orangután szíve felé döfte.</p>
					<p>Az első érzése az volt, hogy a hegyes fémrúd megakad valami páncélon. Aztán szinte
                  megsiketült a jajongó, üvöltő, és meglepetten vádoló hangtól, amely szétáradt az
                  erdőben, mint valami riadó. De az orangután féltérdre bukott és még mindig fekete
                  arccal és tiszta tekintettel nézte Brentfordot. Balkezét irtózatos erővel lökte
                  előre, de a jobb már bénán csüngött le az oldalán. Egy fiatal hím-sziamang a nagy,
                  fekete test súlya alatt vergődött. Brentford kihúzta a dárdát és újra szúrni
                  akart, de egyidejűleg látta, hogy a szabaddá vált sebből vastag vérsugár freccsen
                  lüktetésszerűen és csökkenő erővel. A tiszta és borzalmasan komor tekintet megtört
                  és zavarossá vált. Brentford elfordult és dobogó szívvel hallgatta a nehéz,
                  bágyadó, fujtató nyögést.</p>
					<p>Mellette egy nagy sziamang tápászkodott fel és jajgatva hullott vissza. Lábát
                  törte.</p>
					<p>Brentford megfogta a remegő majmot és beszélni kezdett hozzá. A sziamang
                  vinnyogott és dörmögött félelmében.</p>
					<p>Az orangután elnyúlt a harasztok között. Szájából még szivárgott a vér, de hamar
                  megalvadt a forró levegőn.</p>
					<p>Brentford elővette a kését és megfelelő fadarabokat faragott és ágakat nyesett.
                  Összeillesztette a sziamang eltörött csontjait és megfelelő kötéssel merevítette
                  meg a lábat. Azután felemelte és meglehetősen erőlködve a tutajra cipelte. Ott a
                  sziamang megpróbált felemelkedni, de visszazuhant. Rémülten bámult maga köré.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Az orangután teteme ott feküdt a tisztáson egy nagy, vörhenyes páfrányfa tövében.
                  A délutáni nap már nem tudta áttörni a lombsátrat odafenn. Párás, megtört fény
                  hullott levélről-levélre s mire leért, már szinte elfogyott. Az orangután teteme
                  mellől dél óta szakadatlan, fájdalmas üvöltés hallatszott. Mellette állt a
                  nősténye, mellét tépve és jajgatva. De ez a jajgatás nem gyász volt, nem kegyelet,
                  nem rettegés a haláltól, nem szertartásos borzongás. Ez a Veszteség volt,
                  hirtelen, gyilkos Árvaság dala, amit nem enyhített a Túlvilágban való hit; nem
                  enyhített semmi. És az üvöltés éjszaka csak erősödött. A nagy állatok elvonultak a
                  közelből, de még a hegyek oldalán is hallani lehetett.</p>
					<p>A nőstény ott ült és égő, rekedt torokkal üvöltött a láthatatlan ég felé. A tetem
                  zöld volt az éjszakai legyektől és rovaroktól. De ezt nem látta a nőstény. A
                  fekete sziklákat látta, ahol először találkoztak; ahol a hím mogorván ácsorgott és
                  bámészkodott felé. De csakhamar felvidult és üldözni kezdte. És a forrásokra is
                  emlékezett, amelyeknél reggelenkint üldögéltek s a tenyerükből ittak. És most itt
                  fekszik Daffh-Mun, a legerősebb férfi, a leggyengédebb férj és legfélelmesebb
                  ellenség. Itt fekszik és nem kel fel; a szaga elárulja, hogy nem is fog felkelni
                  soha többé. Nem látja már a fekete sziklákat és a fekete sziklák nem látják őt
                  soha. És nem iszik többé a szivárványos forrásokból s a forrás víze nem folyik
                  végig bozontos mellén. Vége, vége, vége, vége! - üvöltött az özvegy orangután
                  hajnalig. Hajnalban elfordította megmerevedett nyakát s a tetemre nézett,
                  amelynek nem volt arca... s a balkezéről is eltűnt szőr, hús, izom, minden.
                  Szánalmas, fehér csonk meredt elő a térde mellől.</p>
					<p>Ekkor tompa fáradtság vett erőt a nőstényen; éhes volt, de nem törődött vele.
                  Fehér nyüvek miriádjai lepték el a tetemet, amint feljött a nap; és estére csupán
                  egy tiszta fehérre lerágott csontváz feküdt a harasztfa tövében. Akkor a nőstény a
                  talpaira emelkedett és elcammogott a sűrűség felé.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Brentford gyümölcsöt hozott és megetette a sérült sziamangot. Megint felébredt
                  benne az erőszakos vágy, hogy társat szerezzen magának. Módszeresen fogott hozzá,
                  hogy megismerje a Sziunk-melléki sziamangok nyelvét. Már az első kísérleteknél
                  rájött arra, hogy az nem sokban különbözik Moaka nyelvétől. Sok csöndes és
                  zavartalan órát töltött ezzel a béketűrő és riadt majommal s ez igen hasznosnak
                  bizonyult, a nyelvismeretének kiegészítése szempontjából. Megtudta, hogy védence
                  az itteni sziamangok főnöke és P’kami-nak hívják. Megmagyarázta, hogy ő: Pepong.
                  P’kami sokszor fel akart kelni s ilyenkor Brentford rászólt: stop! Ezt hamar
                  megtanulta P’kami és visszaült. A duriót és pizángot nagyon szerette és minden
                  esetben elfogadta Brentfordtól.</p>
					<p>Három nap mulva Brentford hosszabb beszélgetést tudott vele folytatni, mint a
                  leghosszabb beszélgetése volt Moakával... Ravaszsággal és türelemmel megtanulta,
                  hogy P’kami legtöbbször a feleségét és az orangutánt emlegette. Az előzőt gyöngéd
                  aggodalommal, az utóbbit izzó gyűlölettel. Ezt a gyűlöletet nem enyhítette az
                  orangután csodálatos halála sem.</p>
					<p>És ezen az éjjelen P’kami végre nyugodtan aludt és Brentford a tutaj orrában ülve
                  gondolkozott. Messze előtte sárga folt ringott a vízen, a Hold, hosszú
                  fényszálakat eresztve azárnyékos öblökbe, mint egy éteri pók.</p>
					<p>Brentford elméletét - az ő számára új és felfedezés-szerű volt - odavetett
                  megjegyzéseiből próbáljuk rekonstruálni. Az orangután volt a Zung, a nagy őserdő
                  legnagyobb élőlénye. És a legszerencsétlenebb. Mindenki gyűlölte. Miért? Mert a
                  legerősebb volt a millió és millió élőlény között. El kellett pusztulnia, mert
                  nagyobb és erősebb volt a többinél. Brentford, aki idáig a természetes
                  kiválasztódás híve volt, megfordította a szekér rúdját s azt mondta: a természet
                  nem akarja a Nagyot és Erőset. A Természet egy végtelenül egyszerű öngyilkossági
                  folyamat. Amint eltűntek az ősállatok, és eltűnnek az elefántok, úgy el fognak
                  tűnni az orangutánok és az emberek is, ha az egyéni kiválóságra törekszenek. A
                  gerincesek jövője csak akkor látszik biztosítottnak, ha nagy csapatokba verődnek
                  és alárendelik magukat egy felsőbb akaratnak, amely nem csiszolni és nemesíteni
                  akarja őket, hanem táplálni és növelni a számukat. A sziamangok megfelelő
                  anyagnak látszanak. Hangyatársadalmat kell szervezni belőlük. A hangyák ugyan nem
                  élnek látható diktatúrában, de ha az Elvet, amely szerint robotolnak,
                  megszemélyesítjük: akkor mégis kiderül, hogy kemény, fegyelmes diktatúra az! Nem
                  erős és kiváló egyedek kellenek, hanem szervezett tömeg.</p>
					<p>Brentford nem vette észre, hogy ez az elmélet minden embert arra kell, hogy
                  késztessen, ami merőben ellenkezett terveivel: hogy szembeszálljon vele a
                  gyakorlatban. Ime egy ember, aki abból indul ki, hogy erő, fegyelem és akarat
                  boldoggá tehet egy fajt: és ugyanoda jut, ahova a szindikalisták; és végső
                  következéseiben oda, ahová a borzalmas termeszek. Minden ember egy sejt, semmi
                  más; azért van, hogy egy darabig növekedjék, prosperáljon s végül eltakarítsák az
                  útból. És ez az elmélet konstruktív és csupa jót igér, szerinte.
                  Mindent a tömegért! - mondják a diktátorok -
                 és arra ítélik a tömeget, hogy örökké tömeg maradjon.</p>
					<p>De Brentford nem ment el idáig. Örült az orangután halálának, mert egy lénnyel
                  kevesebb volt, aki erősebb nála. Az alvó sziamang fejére vakítóan sütött a Hold;
                  tömzsi orrának cimpái kitágultak. Brentford szinte gyengéden nézte.</p>
					<p>- Megszervezem őket! - gondolta táguló tüdővel - legyőzzük az erdőt, amely fogva
                  tart!</p>
					<p>Pedig talán már nem is érezte fogságban magát. Életben maradt, heteken át, amire
                  nem számíthatott. És Európában nem tudna annyi embert megölni a dárdájával, ahány
                  kiválóbb és ahány erősebb van nála.</p>
					<p>És míg lábát áztatta a hűvös vízben, gondolatban a tanult sziamang-szavakat
                  ismételgetve, arra az időre gondolt, amikor ezer sziamang hallgatja majd a szavait
                  s ő felkorbácsolja becsvágyukat...</p>
				</div>
				<div type="chapter">
					<head>Komoly eredmény.</head>
					<p>Még hét napig élt így együtt P’kamival, a tavon-túli sziamangok főnökével. Ezalatt
                  Brentford járt a partra gyümölcsért és szimantung-levélért, a védence meg se
                  moccant. Merevített féllábát idegenkedő tisztelettel tartotta maga elé, mintha ezt
                  a féllábat valamely ismeretlen hatalom fogságba ejtette volna.</p>
					<p>A Páfrányfa Melletti Ütközet után tizenkét nappal azonban Brentford levette a
                  kötést P’kami lábáról. A sziamang-majom első dolga volt megvakarni a lábát, amely
                  nem fájt többé, hanem viszketett. Brentford is erősebb volt ezen a napon; a láza
                  alábbhagyott és tele volt reménnyel. P’kami félórahosszat nyújtogatta a lábát; és
                  közben arra gondolt, hogy volt lába és akkor nem volt és most megint van!</p>
					<p>- Pepong! - mondta a majom és élénk tekintete végigsúrolta az ember arcát.
                  Brentford már azt remélte, hogy többet fog mondani, de akkor P’kami nekilódult s
                  átugrott a partra. Az ugrás után felsikoltott, mert, nyilván érzékeny lábára
                  toppant, de azután pillanatok alatt eltűnt a sűrűben.</p>
					<p>Brentford káromkodva fogadta a sziamangok állhatatlanságának ezújabb bizonyítékát.
                  Háláról, természetesen, a majmok között se lehet szó, le kellett volna döfnie
                  tizet közülök és akkor a többi ott remegett volna előtte, alázattal és megadóan.
                  Csürhe! Hiszen Brentford segíteni akart rajtuk! Az értelmet, értelmi fölényt
                  hozta nekik; biztonságot, hatalmat, az őserdő birtoklását. Hiába, mondta
                  önkéntelenül, az emberek bújkálásra és szolgaságra termettek.</p>
					<p>Az „embereket” gondolatban kijavította „majmokra”. Aztán egy nagy, bőlevű pizángot
                  szopogatva, balkezével evezett felfelé, mert keresztül akart jutni a mocsaras
                  erdőn, hogy a fennsíkra jusson, ahonnan messzebbre elláthat.</p>
					<p>Délután egy csendes öbölben ringott a tutaj. A lombsátor finom és könnyed fényt
                  szűrt a lusta vízre, amely unatkozva és bágyadt csillogással állt a gyökerek s a
                  ráhajló páfrányok alatt. Ezernyi halféle nyüzsgött a vízben. Brentford végighasalt
                  a tutajon és órákon át nyúlkált a vízbe, növekvő ügyességgel, amíg két
                  vörös-arany, fátylas halat kifogott. Ezeket csupaszra kaparta zsebkésével;
                  kettévágta és megette. A nyers, hideg, kékes hús hallatlanul ízlett az inyének s
                  míg az utolsó falatot forgatta kéjjel a szájában, különös hangot hallott a feje
                  fölött.</p>
					<p>- Pepong!</p>
					<p>Felnézett s fent, a kusza ágak között rengeteg fekete tömeget látott. Megismerte
                  P’kami hangját, de nem látta őt a sok sziamang között. Felkiáltott, lehívta őket.
                  Sokáig nem történt semmi; a sziamangok fecsegtek, de nem mozdultak. Ekkor
                  Brentfordnak különös ötlete támadt.</p>
					<p>Feje felett összecsapta a tenyerét, mert úgygondolta, hogy ez különös, dekoratív
                  és feltűnő mozdulat. S valóban, látta, hogy - előbb egy-kettő, aztán többen -
                  bátortalanul felemelik a tenyerüket s egymáshoz csapkodják. S ahányszor
                  Brentford megismételte ezt a jelet, a sziamangok rögtön utánozták. Ezzel a
                  külsőséggel könnyebben hatott rájuk, mint szavakkal. Később P’kami lemászott a
                  tutajra és a térdeit vakarva, ácsorgott Brentford mellett.</p>
					<p>A többiek, ez alkalommal, még nem jöttek le. Egy kis maki volt köztük, aki
                  kezükből lopkodta a daun-szimantung-növény leveleit; de nem tudták megfogni, mert
                  fürge volt; és elkergetni se tudták, mert ők nem voltak fürgék.</p>
					<p>Brentford már cseppet se bízott a sziamangokban, de azok másnap reggel ott voltak
                  megint. Brentford kiment a partra és nádlándzsákat nyesett, kihegyezve őket.
                  Azután beosont az erdőbe, óvatosan lépkedve, míg a sziamangok a fák között
                  követték odafent.</p>
					<p>Déltájban egy tipegő binturongbocsra bukkant s keresztüldöfte a dárdájával.
                  Csakhamar körülvették a sziamangok és kíváncsian nézték a vergődő bocsot.
                  Brentford a régi módszerhez folyamodott. P’kami kezébe nyomta a dárdát és
                  megtanította döfni. Csakhamar valamennyi hím dárdát szorongatott a kezében, az
                  egyetlen Homahi kivételével, akinek már nem jutott. Homahi ennélfogva ki akarta
                  rángatni Guka kezéből a lándzsát. Guka nem egyezett bele, de Homahi erősebb volt;
                  elvette tőle a lándzsát és hasbaszúrta Gukát. Guka elterült a földön és már csak
                  percekig élt ezután. Brentford éktelen dühre gerjedt s egy pillanatig nem is
                  tudta, mit csináljon. Végre felemelte a jobblábát s úgy fenékenrúgta Homahit, hogy
                  az három lépést gurult s végül vinnyogva, ülepére szorított kézzel szaladt fel a
                  legközelebbi fára.</p>
					<p>De a sziamangok továbbra is büszkén szorongatták a dárdákat; mert pontosan
                  érezték, hogy abban, ami történt, inkább Homahinak van igaza, mint Gukának. És
                  másnap reggel megtörtént a csoda: Brentford arra ébredt, hogy a torkolattal
                  szemben, egy óriási padaukfa keresztágán huszonegy hím-sziamang ül; és közülök
                  kilencnek még mindig kezében volt a dárda.</p>
				</div>
				<div type="chapter">
					<head>Küzdelem a Végzet ellen.</head>
					<p>Brentford már nem tudta, honnan tudja, de tudta, hogy a Végzet nem más, mint a
                  Természet egyensúlya. Nincs tudós, aki azt merné állítani, hogy ha a születések
                  megszünnének, akkor a halál is megszünnék; de az ellenkezőjét se tudjuk
                  bizonyítani.</p>
					<p>Ilyenformán a Természet egyensúlya kívánta meg, hogy Ylaka lakói minden éjjel
                  megöljenek egy fiatal sziamang-csemetét.</p>
					<p>Ylaka nagy, mocsaras dzsungel volt, amelyet Liang patak vize táplált s amely
                  elhúzódott a Doorang-i sziklás fennsík holland előőrseiig. Ylaka szélei járhatók
                  voltak, ember azonban nem hatolhatott mélyebben az ingoványos sűrűség fojtó
                  szövevényébe. Ylakában éltek és tanyáztak a tigrisek, királyuk, Yang uralkodása
                  alatt. Itt, zsombékos fészkeikben nevelték fel kurrogó, játékos kicsinyeiket s
                  láthatatlan ösvényeken suhantak el az őserdő felé éjjelente.</p>
					<p>A sziamangok sohasem töltöttek ugyanazon a fán két egymásutáni éjszakát. De
                  bármilyen mozgékonyak voltak, akármilyen gondosan elásták piszkukat, minden éjjel
                  rájuk talált Yang, a tigriskirály, aki szerette a fiatal sziamang húsát. Minden
                  éjszaka két részből állt. Az első néhány óra gyötrelmes volt. Sohase lehetett
                  tudni, melyik anyát fosztja meg gyermekétől Yang-Palema, a Tigris, Akinek Torkából
                  Forróság Jön.</p>
					<p>De most a hímek egyre harciasabban jártak-keltek. Homahi elfelejtette a rúgást,
                  amit kapott, de nem felejtette el Gukát, akit megölt. Dárdájára láthatóan büszke
                  volt. Csörtetve járták az erdőt; mert menekülni csak a fák ágain tudtak, harcolni
                  azonban a földön is!</p>
					<p>Egy napon P’kami lógó fejjel jött a halászó Brentfordhoz és sokáig beszélt hozzá
                  hangsúlytalan egyformasággal. Brentford megértette, hogy mi történt. Yang elvitte
                  P’kami két fiát és már csak egy van és azt is el fogja vinni. Brentford nem merte
                  volna belevinni őket abba a kockázatba, hogy szembeszálljanak a tigrissel. De
                  megnyugtatta P’kamit és tapsolt a feje fölött. Erre megjelentek a sziamangok és
                  elözönlötték a tisztást. Most már az volt a helyzet, hogy tíz eset közül ötször
                  engedelmeskedtek ennek a hívásnak. Néhányuknál dárda volt és Brentford azon
                  gondolkodott, hogyan értethetné meg velük, hogy a dárdákat nem szabad
                  elhagyniok?</p>
					<p>Ott álltak egy csomóban és sokan a fejük fölé emelt tenyerükkel tapsoltak.
                  Brentford P’kamihoz fordult, akivel legjobban meg tudta értetni magát.</p>
					<p>- P’kami! - mondta - ezen a padaukfán aludjatok.</p>
					<p>P’kami pislogva nézett rá.</p>
					<p>- Mindig fán alszunk! - mondta és látszott, hogy nem érti.</p>
					<p>Brentford felemelte a dárdáját és, hogy lekösse figyelmüket, beszélni kezdett.</p>
					<p>- Gentlemen! - mondta - ezen a fán alusztok ma éjjel. Ne féljetek Yang szagától,
                  mert csak a szaga ér utól benneteket. Figyeljetek rám, mert én vagyok Pepong, aki
                  a tüzet hoztam, ami van és nincs és a dárdát, ami öl: ami volt, azt megöli, hogy
                  ne legyen. Bízzatok bennem, hogy erősek legyetek.</p>
					<p>Homahi és még néhányan harcias pofával ugrándoztak, de a többség unatkozott. Ekkor
                  Brentford lándzsájával körülkerítette a nagy magányos fát s az egyik
                  evezőlapátjával, ami keményebb volt a vasnál, ásni kezdett. Nehéz, verejtékes
                  munkát végzett; órák teltek el, míg, folytonos bíztatással elérte, hogy néhányan
                  utánozni kezdték. Csakhogy mindössze négy ilyen falapátja volt s a sziamangok
                  eleinte visszaszórták a gödörbe a kiásott földet; a fiatalok pedig összetúrták
                  ugrándozásaikkal a szegélyét. Mégis, délután három láb mélységű gödör húzódott a
                  fa körül. Ekkor Brentford, P’kami, Homahi és Sha dühödten ástak tovább. P’kami
                  felküldte a fára a többieket s onnan pislogtak le kíváncsian.</p>
					<p>A gödör nem volt túlságosan mély, de mégiscsak elkészült estére. Ekkor náddal,
                  sással, pálmalevelekkel befödték; Brentford földet szórt rá s már csak annyi
                  ereje volt, hogy felmásszon a fára. Egy ágvillában elhelyezkedve, mélyen, halálos
                  kimerültségben aludt reggelig. Amikor felébredt s lebámult, látta, hogy a tigris
                  nem jött, de három sziamang-nőstény és két hím fetreng a gödörben, miután első
                  dolguk volt a saját csapdájukba esni.</p>
					<p>Aznap Brentford két és fél lábbal mélyítette el a verem északi, másfél lábbal a
                  déli félkörét. Délután azonban nagy vitája támadt P’kamivel, aki nem akarta, hogy
                  a törzs ugyanazon a fán aludjék, ahol előző éjszakán aludt.</p>
					<p>Brentford ütlegekkel kergette fel őket a fára s amikor P’kami morgott, neki is a
                  nyaka közé sózott dárdájával. A kíváncsiság fenn tartotta őket a fán, bár
                  Brentford számított rá, hogy megugranak a fák koronái között.</p>
					<p>Ezen az éjszakán megérkezett a tigris. Óvatosabb volt, mint máskor, mert nem
                  értette az Ember szagát; de ugyanazért dühösebb is volt a szokottnál. Brentford
                  szívszorongva ült a fán; a hanyag és feledékeny sziamangok elszórtan aludtak az
                  ágak között. Fent világos volt a holdfényben, de lent, az aljaerdőben koromsötét.
                  Brentford lefelé bámult és hallgatózott. Alig hallható nesszenés, roppanás ért el
                  a füléhez, majd dörmögés és hirtelenül, észbontó üvöltés. Aztán csend lett egy
                  időre, majd vad kaparás, kurrogás, fujtató, gyilkos-dühhel telt, baromi morgás,
                  amitől jéghideg lett Brentford hátgerince. De amikor ez többször megismétlődött,
                  Brentford szívét nyugalom szállta meg.</p>
					<p>Nagyon-nagyon soká tartott ez az éjszaka. Amikor virradni kezdett, Brentford a
                  halványan derengő lombok közé kémlelt. De egyetlen sziamangot se látott. Brentford
                  megadóan bólintott. Idő kell hozzá, amíg öntudatosabb lesz a vérkeringésük.
                  Megvárta, amíg felemelkedik a nap s a harmattól csillogó levélmiriádon átragyog.
                  Akkor óvatosan mászni kezdett lefelé.</p>
					<p>Balkezén függve kihajolt egy szélső ágon s lenézett. A Tigris fújtatva járt a fa
                  körül húzódó árokban. Brentford látta, hogy szerencséje volt. Másfél láb magasan
                  állt a talajvíz az árokban s a fatörzs felfelé szélesedve terpeszkedett a vízben.
                  A tigris, nekirugaszkodásaival csak annyit ért el, hogy állandóan hátával pottyant
                  a vízbe. Félelmetes volt, amikor időnkint felüvöltött. De Brentford nem tudta,
                  mit kezdjen vele. Istenem, egyetlen golyóval leteríthetné. Igy azonban...</p>
					<p>Hosszas töprengés után elhatározta, hogy mindent egy lapra tesz fel. A tigris
                  örökösen körbe-körbe tappogott a sáros vízben, amely lehúzta s elvette lendületét.
                  Brentford többízben megcélozta dárdájával, amikor éppen alatta volt; de
                  mindannyiszor meggondolta. Nem kockáztathatta meg, hogy elhibázza...</p>
					<p>Mintegy a hetedik kísérletre pontosan célzott és összeszorított fogakkal, inkább
                  indulattal, mint erővel, elhajította a dárdát. Az belefúródott a tigris hátába, de
                  nem ott, ahol kellett volna... A tigris felüvöltött és veszettül rázta testét s
                  vele a lándzsát, amitől azonban nem tudott megszabadulni. Sebe cseppet sem volt
                  veszélyes; nem is vérzett. De, félórai üvöltözés és csapkodás után egy heves
                  mozdulattal kivágta magából a nehéz fémrudat, amely messze elcsapódott a bozót
                  közé. A következő pillanatban vér szivárgott a sebből; nem sok, de a magasból úgy
                  látszott, hogy állandóan szivárog, ettől kezdve.</p>
					<p>Yang lankadatlanul járt körül, fújt, taposta a vizet és a földből kiálló
                  gyökereket harapta. De a sáros víz lassan, nagyon lassan elbarnult s egyre
                  vörösebb lett. Brentford szinte kibírhatatlan örömmel látta, hogy a tigris
                  lassabban jár s amikor ordít, akkor kevés vörös hab tódul az inyére. Mégis,
                  csaknem délig eltartott, amíg a tigris elfeküdt a vízben és hörögve ült benne, míg
                  hátából most már magasra fröccsent a vér.</p>
					<p>Délutánra kimúlt. Brentford akkor leugrott a legalacsonyabb ágról az árok mellé és
                  felordított.</p>
					<p>A sziamangok hamarosan előkerültek, de nem mertek lejönni a fákról. Brentford
                  sokáig csalogatta őket, míg végre P’kami odamerészkedett az árok széléhez és
                  belenézett.</p>
					<p>A véres, piszkos víz színén merev test látszott: az őserdő ura és réme, Yang.
                  Brentford időközben előkerítette dárdáját s a tigris tetemébe döfte. És ekkor
                  P’kami is megtette ezt. Brentford bízott benne, hogy valamikor talán élő
                  ellenféllel is meg meri tenni ugyanezt...</p>
					<p>Ezután közelebb jöttek a sziamangok. Köztük volt Bi-Ju, P’kami felesége.
                  Balkezével egy kis sziamang-fiút vezetett. P’kami elvette tőle a fiát és Brentford
                  karjára ültette.</p>
					<p>- A tiéd, a tiéd! - mondta vad és lelkes szemforgatással - vedd el és öld meg,
                  mert erősebb vagy, mint a tigrisek.</p>
					<p>Brentford letette a földre a kapálódzó csemetét. Azután megpróbált parancsot adni,
                  hogy fedjék be ismét az árkot. De a sziamangok már elfelejtették ennek a módját.
                  Brentford maga látott hozzá és a végén már segítettek neki. A Természet egyensúlya
                  felborult. A sziamangok nem tudták, de érezték ezt. Csoda történt.</p>
					<p>Brentford ezt az éjszakát ismét a tutajon töltötte. Sokat gondolkodván,
                  elhatározta, hogy rotangrostból kötélhágcsót készít a padaukfára, amelyen állandó
                  lakhelyül cölöp-kalitkát fog építeni. Rákényszeríti a sziamangokat, hogy körülötte
                  tanyázzanak és neki engedelmeskedjenek. Törvényeket ad nekik, amelyek jobbá és
                  nemesebbé teszi őket, ha ezzel meg is nyirbálja cselekvési szabadságukat.
                  Szabadság csak tökéletes ítélőképességű egyéneknek való, - gondolta Brentford - és
                  hiába tanítok valakit bridzselni, ha azt mondom neki: játsz úgy, ahogy akarsz,
                  nincs szabály. A sziamangok Szumátra legintelligensebb lényei és egyben a
                  legvédtelenebbek. Kevesebb intelligencia és több fegyelem és akarat: akkor nagyok
                  és hatalmasak lehetnek.</p>
					<p>Azt álmodta, hogy a westcourti bíróság halottnak nyilvánította őt s felesége ismét
                  férjhez ment. De ez már álmában sem érdekelte. Ahhoz, hogy visszakerüljön a
                  civilizációba, meg kell menekülnie innen; s hogy megmeneküljön, nem szabad másra
                  gondolnia.</p>
				</div>
				<div type="chapter">
					<head>Brentford rendet csinál.</head>
					<p>Ugyanezen az éjszakán mégvalamit végigálmodott. Távoli és különös álom volt s
                  nehéz és erőszakolt dolog volna összefüggést keresni Brentford hajnali álma s
                  jelenlegi élete között. Mégis, ez az álom a maga életteli és élénken fájdalmas
                  mivoltában bizonyos ideig erős hatással volt Brentford gondolkodására.</p>
					<p>Egy farkaskutyáról álmodott, amelyet valamikor Wolwerhamptonban látott, de akkor
                  elment mellette s csakhamar elfeledkezett róla. Ez a kutya valamilyen oknál fogva
                  gazdátlanná vált és nyomorgott a városban.</p>
					<p>Most, álmában, az East End piszkos uccáin járkált s újra látta a farkaskutyát. Az
                  álom mindentudó bölcseségével átérezte a kutya helyzetét. Ez a kutya ártatlan
                  fajból származott. Nem ismerte az írást, az elemeket, a kémiát és fogalma sem volt
                  a kvantumelméletről. Intelligenciája nem volt akkora, mint az emberevő négereké,
                  de nyomora akkora volt, mint a XX. század felvilágosult páriájának nyomora. Az
                  Ember felvette ezt a kutyát a Civilizáció állományába; s a Civilizáció semmit se
                  tudott adni neki, de mindent elvett tőle.</p>
					<p>Mert ez a kutya felborzolt szőrrel, behúzott farokkal imbolygott uccáról uccára;
                  álmos, fáradt és sánta volt; mindenekfelett éhes. Helyzete akkor is reménytelen
                  lett volna London közepén, ha ereje teljében levő, cselekvési szabadságában
                  cseppet se korlátozott erős farkas lett volna. De csak egy beteg, elkínzott,
                  civilizált kutya volt s orrát vékony, éles szíj szorította le, amelytől nem
                  tudott megszabadulni. A szíj körül véres hegek bizonyították a reménytelen
                  erőlködést, amellyel ez a gazdátlan kutya ki akarta nyitni a száját. Dehát ebben
                  egyszersmindenkorra megakadályozta az egykori gazdájától rámaradt utolsó, szörnyű
                  emlék, amely arra ítélte, hogy, járkálva, éhenhaljon.</p>
					<p>Minden emberhez odasompolygott és mindegyikre felnézett barna, könyörgő, alázatos
                  szemekkel; de minden esetben eredménytelenül. A legtöbb ember undorodva nézett
                  rá és egyáltalán nem értette meg. Nem értette meg, hogy ez a kutya nem alamizsnát
                  akar és nem segítséget; nem is új gazdát keres. Csak azt kéri tehetetlen-némán,
                  hogy szabadítsák meg a szíjtól; ez azt jelentené, hogy legalább harcolhat az
                  életéért, mielőtt elpusztul. Igy azonban nem ehetett a szemétdombokon és nem
                  ihatott a csatornákból. Volt ember, aki megértette és így gondolkodott:</p>
					<p>- Hogyne, dehogy veszem le, hogy pont engem harapjon meg!</p>
					<p>És Brentford, álmában, ordítva érezte, hogy mi megy végbe a kutya belsejében;
                  segíteni akart a pusztulásra ítélt kutyán, de lábai földbegyökereztek; ordított,
                  de ordításának nem volt hangja, csak az idegszálai remegtek.</p>
					<p>És remegtek még akkor és azután is, hogy felébredt. Valósággal megsiratta a
                  kutyát. De, amint kisebesedő lábait a vízbe lógatta, csupán szívfájdalommal
                  gondolt a kutyára, amely álombeli és mégis valahogy, valódi kutya volt, -
                  semmiféle szociális tanulságot nem tudott és nem is akart levonni az álmából.
                  Igenis, gondolta, az állat szenvedései éppolyan borzalmasak, mint a mi
                  szenvedéseink; mert az állat nem talál vigaszt olyasmiben, amit mi bebeszélünk
                  magunknak. Az állatot boldogabbá tenné a civilizáció, igen! De a civilizációnak az
                  a része, amely konstruktív, teremtő és tisztességes.</p>
					<p>Brentford tudta, hogy mit ért ezalatt, de az olvasó talán nem tudja. A civilizáció
                  - Brentford és a hozzá hasonlók gondolkodása szerint - két részből áll. Az egyik a
                  destruktív rész. Ide tartoznak a mindennemű felvilágosító törekvések, „amelyek
                  csak bajt hoznak az emberekre”, továbbá az evolucionizmus, az atómfizika és az a
                  fajta humanizmus, amely nem ismer semmiféle „de”-t és „azonban”-t. A civilizáció
                  konstruktív része - amelyet tehát érdemes elvetni minden állati és emberi
                  szűztalajba - a tekintélytisztelet, a fegyelem és a modern és tudományos
                  fajelmélet, (amely olyan modern, mint a kongóvidéki babonák és olyan tudományos,
                  mint a ráolvasás.) Távol áll tőlem, hogy Brentford és az olvasó közé álljak akkor,
                  amikor tiszteletreméltó és hősies küzdelmeiről éppen nekem kell beszámolnom e
                  könyvben - de ma, amikor a különböző üzletcsoportok harcát világnézeti harcnak
                  nevezik, a változatosság kedvéért és azért, hogy a népnek fel ne tűnjék a dolog, -
                  fel kell hívnom a figyelmet Brentford szempontjaira, amelyek szerint civilizálta a
                  majmokat. Elismerem, hogy más elvekkel annyit sem ért volna el, amennyit elért és
                  talán a második napon megadta volna magát a sorsának, vagy megölte volna a
                  félelem. És azt is elismerem, hogy a fegyverviselésre és használatra könnyebben
                  megtaníthatta a gibbon-fajú sziamangokat, mint a logaritmustábla használatára. De
                  ez a tény nem győzhet meg engem arról, hogy a fegyver nemesebb eszköz, mint a
                  logaritmustábla.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>A következő hét sok nagy és lényeges változást hozott. Brentford megépítette
                  cölöpkalitkáját a padauk-fa tetején. Ez a kalitka kemény és erős volt és lábait
                  kinyujthatta benne. Ajtaja volt, amelyet bereteszelhetett kivülről és belülről
                  egyaránt. A sziamangok megszokták Brentford jelenlétét, nyugodtan
                  járhatott-kelhetett közöttük, még hevesebb mozdulataitól se riadoztak. De, hogy
                  konfidenciájukat kellő keretek közé szorítsa, gyakran végighúzott rajtuk. Homahi
                  egy ilyen alkalommal szembe is szállt vele, de Brentford egy mozdulattal kiverte
                  kezéből a dárdát s a fejére ütött. Attól kezdve a vad, kis Homahi biztosan tudta,
                  hogy ők a dárdát csak akkor használhatják, ha Pepong is úgy akarja.</p>
					<p>Igen nehezen ment, de megszokták végre az engedelmességet. A fő érv, amellyel
                  egymást és önmagukat rávették erre, az volt, hogy Pepong a tigrisekkel is azt
                  csinál, amit akar. A vezényszavak, amiket megtanultak, angol szavak voltak, mert
                  a sziamang nyelvben nem volt hang, vagy szó ilyesmire. Ismerték a stop, go és
                  hurry jelentését és más egyszerű szavakat is. Amelyikük rosszul tartotta a
                  lándzsát, azzal Brentford hosszabban és behatóbban foglalkozott, mint a a
                  többivel. Ez az illetőt büszkévé tette. Előfordult az is, hogy egyik sziamang
                  szándékosan tartotta rosszul a dárdát, hogy magára vonja Pepong figyelmét.</p>
					<p>Az őserdő három különböző helyén ástak újabb tigrisvermeket és a sziamangok most
                  már tudták, hogy milyen célt szolgálnak ezek. Egy párducot, két tigrist és három
                  medvét fogtak a vermekben és nagy ordítozással ölték meg őket. Amikor látták, hogy
                  Brentford sült húst eszik, sokan nyers húsdarabokat kezdtek rágni; akkor Brentford
                  elvette tőlük a húst, pálcára tűzte és visszaadta nekik, hogy tartsák a parázs
                  fölé.</p>
					<p>Mindez érezhetően megváltoztatta e sziamang-törzs magatartását. Ha e szavak nem is
                  pontosan olyan értelműek itt, mint az emberek között, a valóság mégis az, hogy
                  eleinte féltek tőle, aztán megbarátkoztak vele és végül tisztelték. Brentford
                  lassan már valamennyi arcot megkülönböztette; és ismerte a neveiket is. A nagy
                  padauk-fa alatt mindig égett a tűz s a vadállatok a környéket is elkerülték.
                  Évszázados ösztönnel és tapasztalással szállt szembe Brentford, amikor elérte,
                  hogy egy sziamang-törzs állandó lakhelyet választott magának; de ehhez valójában
                  nem kellett más, mint néhány heti biztonság és néhány olyan csoda, amilyen a merev
                  tigristetem volt az árokban, vagy a tűz.</p>
					<p>Brentford egészsége nem volt kielégítő. Mindenesetre, a periódikus lázak folytán
                  gyengébb volt, mint életében eddig bármikor; de szemei fanatikus lázban égtek és
                  akarata töretlenül lobogott. Valószínű, hogy meglepődött, ha az öblök egyikében
                  lenézett a sötétolajzöld víztükörre és szakállas, beesettszemű, rongyos alakot
                  látott, akin cipő helyett párduckarmok díszlenek... Bőrkabátját nyitva hordta,
                  haja és szakálla csaknem olyan egységesen nőtte körül a fejét, mint a sziamangoké.
                  Bőréből persze néhány ezredév előtt kiveszett az a rugalmasság, amely az
                  egészséges állat szőrzetét símává és rendezetté teszi. Brentford csak azt tudta,
                  hogy minden nap újabb csoda történik vele: az, hogy él. És most már hitte, hogy
                  mindaddig élni fog, amíg elég ereje lesz hinni az elveiben. Tízezer angol ember
                  közül kettő se állta volna végig ezt a küzdelmet; a többi nációról nem is szólva,
                  - mondta magában némi könnyed büszkeséggel - és ez nem edzettség, hanem lelkierő
                  kérdése volt. Amikor elnézett a sorban álló, dárdás sziamangok feje felett, -
                  büszkébb volt, mint a hadvezér, aki ötezer tank és húszezer géppuskás előtt áll:
                  és ez a harminc dárdás sziamang valóban többet jelentett, mint Xerxes, Nagy Sándor
                  és Hannibál minden serege.</p>
					<p>Mert a sziamangok már négyes sorokban álltak és négyes sorokban követték
                  Brentfordot, ha úgy kívánta. Közte és a négyes sorok közt állt P’kami és
                  rotang-koszorú jelezte alacsony homlokán, hogy ő az összekötő tiszt a törzs
                  harcosai és Pepong között.</p>
					<p>Hogy mindennek mi a célja, azt a sziamangok nem tudták. Ők nem láttak olyan
                  messze, mint Brentford, aki uralkodójuk volt azért, mert tisztában volt a
                  céljaival. Tudta, hogy az a fiatal generáció, amely ebben a rendben nő fel, már
                  sokkal keményebb és megbízhatóbb lesz - és éppen ezért külön foglalkozott a 9-14
                  éves fiatalokkal. Tudta, hogy a fellázadt sziamangokkal keresztül fogja verekedni
                  magát az őserdőn, akármilyen széles legyen is az. Hogy azután mi lesz, azt nem
                  gondolta át. Ha bennszülött telepre bukkan, akkor a malájok talán agyonverik a
                  civilizált majmokat, - vagy félelmükben megfutamodnak előlük. De nem tudott
                  határozott formában gondolni arra, hogy mi lenne belőlük - nélküle. Kitartott
                  magában ama véleménye mellett, hogy a sziamangoknak mindenképpen jobb így és amit
                  tőle tanulnak, az csak hasznukra lehet. Ezt minden parancsnok hiszi, mert
                  máskülönben nem tudna parancsolni.</p>
					<p>Esténkint, amikor Brentford a fa alatti, betemetett árok helyén ült s a tűz körül
                  sziamang-anyák melengették kicsinyeiket, - úgy érezte, hogy máris egy birodalom
                  közepén ül, amelyet ő teremtett a semmiből. Nem volt addig belőle más, mint az a
                  tény, hogy a sziamangok túlságosan elszaporodtak errefelé. S ha túlságosan
                  elszaporodtak ott, ahol az őserdőt átjárhatatlan dzsungel, tűzhányók lávafalai és
                  nagy vízek kerítik körül: akkor nem vándorolhattak tovább, hanem ki lettek volna
                  szolgáltatva a Természet Törvényének, amely addig pusztította volna soraikat, amíg
                  helyre nem áll az Egyensúly.</p>
					<p>De Brentford ismerte a Természet Törvényének másik paragrafusát is. Ha a szaporodó
                  sziamang-törzseket egyesíteni lehet, akkor nem pusztulni fognak, hanem
                  pusztítani. Világos az, hogy hely kell; s valamely fajta vagy helyet ad a
                  többieknek, vagy helyet vág magának. S az ösztön gyakran már megadná magát; de az
                  ész soha.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Egy nyári délelőttön történt először, hogy P’kami bemerészkedett a cölöpkalitkába,
                  amelyben Brentford lakott. Eleinte egész testében reszketett a félelemtől, de
                  aztán elfogadta a felkínált pizángot s egy darabig csendesen majszolva üldögélt
                  Brentford mellett.</p>
					<p>- P’kami! - mondta Brentford - figyelj! Ki erős az erdőben?!</p>
					<p>- Az erdőben Yabekng erős és a többi tigrisek.</p>
					<p>- P’kami! - kiáltott Brentford és a sziamangok egykori főnöke összerezzent.</p>
					<p>- Az erdőben Pepong erős! - mondta bűntudattal és hosszadalmas fecsegésbe kezdett
                  a tigris véréről és a gondolatról, ami a fej hátsó részében ül, sokáig csiripel,
                  de aztán elrepül és néha nem jön vissza, néha azonban visszajön.</p>
					<p>Brentford félbeszakította.</p>
					<p>- Milyen gondolat van a fejedben Pepongról?! - kérdezte. P’kami megfogta a saját
                  fejét, ott, ahol a gondolatnak lenni kellett.</p>
					<p>- Pepong erős és mindenkit bánt.</p>
					<p>- P’kami!</p>
					<p>- Nem bántja a sziamangokat.</p>
					<p>- Miért nem bántja a sziamangokat?</p>
					<p>- Mert erősek.</p>
					<p>- Miért erősek a sziamangok?!</p>
					<p>- Mert Pepong nem bántja őket.</p>
					<p>Ezt P’kaminek többször el kellett ismételnie ezúttal is. Végül Brentford
                  kituszkolta P’kamit a kalitkából, ahol már kezdte jól érezni magát, - s
                  megparancsolta, hogy mondja el a többieknek, amiket látott és tanult.</p>
					<p>P’kami a tisztás közepén állt és a feje felett tapsolt. Nagy és zavaros beszédet
                  vágott ki, hol rikácsolva, hol pedig egyhangúan, mint ahogy a medve morog.</p>
					<p>- Pepong kemény fészekben lakik. Sok gondolat repül ki belőle. Mindenki erős. Csak
                  Pepong erős. Nem bánt senkit, csak a sziamangokat. Mindenkit bánt, csak a
                  sziamangokat nem. Dárdát döf a hegybe és a hegy felfordul. Elveszi a lábadat és
                  visszaadja a lábadat. A fejemben gondolat van, de már nincs. Éhes vagyok. Pepong
                  erős.</p>
					<p>Aztán meglátta a feleségét és hirtelen vágy fogta el. Otthagyta az ordítozó
                  fiatalokat, akik Pepong nevét kiáltozták és jókedvűen ugráltak. Ketten
                  összeverekedtek, de amikor Brentford lekiáltott, elsomfordáltak.</p>
					<p>Brentford lenézett és meglátta P’kamit, a feleségével.</p>
					<p>- P’kami! - kiáltott felháborodva. De P’kami ezúttal nem hallgatott rá. Ekkor
                  Brentford hozzájuk vágta a dárdáját. Ekkor szétváltak és P’kami bement a sűrűbe,
                  lázadozva és fortyogó dühvel.</p>
					<p>Brentford visszament a házába és leült. Homályosan érezte, hogy semmi oka nem volt
                  a haragra, legfeljebb, az adott helyzetben, irigységet érezhetett. De ez ellen,
                  természetesen, minden méltósága tiltakozott.</p>
					<p>- Nem! - gondolta - ez elvi kérdés. Persze, az ösztöneiket nem lehet és nem is
                  szabad elfojtani, hiszen a törzs ereje, a törzs szaporaságában van! De csinálják
                  ott, ahol más nem látja és csinálják akkor, amikor itt van az ideje!</p>
					<p>Elnyúlt a padlón s feje alá kulcsolta a kezeit.</p>
					<p>- Ez így erkölcstelen! - mondta, - bomlasztó hatással van a fiatalokra. Állandóan
                  eszükbe juttatja a dolgot. Ha nem történik valami, akkor az egész erőfeszítés
                  hiábavaló. Tegyük fel, hogy valamilyen támadás ellen kell védekezni. Hiába van
                  fegyelem a soraikban és hiába bátrak. Bármelyik pillanatban megtörténhetik, hogy
                  valamelyik otthagyja a csatateret, kötelességet és bajtársait és elmegy
                  szeretkezni, mert rájött az óra.</p>
					<p>Erősen gondolkozott, hogy mit tegyen. Nehéz volna megmagyarázni a dolgot, amikor
                  összesen hetven szavuk van... Ezt a dolgot a nőkkel kell elintézni. Nincs bennük
                  semmi szemérem. A hímeknek hiába magyaráz az ember. Az egész új rendnek az a
                  hibája, hogy a nőknek semmit sem adott. Csak mennek, mint a libák és tudomásul
                  veszik, hogy minden megváltozott.</p>
					<p>Már régen észrevette, hogy nádból faragott furulyájának hangja a hímekre alig van
                  hatással, míg a nőstények valósággal megbabonázva hallgatják. Nem szívesen
                  használta, mert rengeteg kígyó bukkant fel, a közelben, valahányszor
                  hangversenyezett.</p>
					<p>De ezen az estén összegyűjtötte a nőstényeket és sokáig beszélt hozzájuk és közben
                  furulyázott. A hímek elhelyezkedtek a felső ágakon és meglehetősen unatkoztak
                  elalvás előtt. Egyesek bogyókat és fadarabokat dobáltak le rájuk. Amikor aztán a
                  nőstények is ásítozni kezdtek és, főleg a többgyermekes anyák, megindultak a fa
                  felé, - Brentford dárdájával egy másik fára terelte fel őket. Egy hatalmas
                  trombitafa volt és húsz lábnyi távolság választotta el a padauk-fától.</p>
					<p>Eleinte sok baj volt még. Éjszaka a türelmetlenebb kisasszonyok leszökdöstek a
                  fáról és más fák ágbogában kóboroltak, vigyázatlanul. Hajnal felé valamiképpen
                  mindig újra együtt volt az egész társaság. De Brentford nem csüggedt és csunyán
                  megverte azt a hölgyet, aki napközben és nyilvánosan bizonyult gyöngének a heves
                  lovagi ostrommal szemben. Igy aztán elérte, hogy amelyik pár tökéletesen
                  elérkezettnek látta az időt, az úgy elbújt, hogy Brentford ne láthassa. És
                  Brentford nem is akart, mert nem is akarhatott mást, mint hogy elbújjanak.</p>
					<p>Kétségtelen, hogy ez a bújkálás is új volt és elsősorban azt eredményezte, hogy a
                  sziamang párok többet foglalkoztak egymással, mint a multban. Bújkáltak és
                  hazudtak, aminek különös ingere volt. Persze, „hazugság” alatt nem kell különleges
                  dialektikát érteni. Csak arról volt szó, hogy P’kami, ha a sűrűben hűsölt
                  Bi-Ju-val és meghallotta Brentford hívó szavát, akkor - úgy tett, mintha nem
                  hallotta volna. Ez csekélységnek tűnik, holott korszakos jelentősége volt. A nyúl
                  esetleg halottnak tetteti magát a vadász előtt, de a sziamang még soha semminek
                  nem tettette magát a malájiak előtt, akikkel némely vidéken találkozhatott. Ilyen
                  szempontból teljesen romlatlan fajta volt. De az erkölcsi megtisztuláshoz ilyen
                  gyöngeségeken át visz az út. Brentford sejtette, hogy a sziamangok nincsenek
                  meggyőződve a plátói szerelem előnyeiről; legfeljebb a nemplátói szerelem
                  hátrányairól vannak meggyőződve. Dehát már ez is valami.</p>
					<p>Brentford egy éjszaka megint a nyomorgó farkaskutyáról álmodott; ismét segíteni
                  akart, de tehetetlen volt. Ilyen lehet a pokol, vagy a purgatórium. Az emberi
                  lélek mindent lát és érez, ami mellett az életben elment, - és nem tud segíteni és
                  arra gondol, hogy az életben segíthetett volna.</p>
					<p>- Ez a sors intelme! - gondolta Brentford, amikor felébredt, - én a sors embere
                  vagyok és a „Wales” azért zuhant le, hogy e szerencsétlen majmokkal megérttessem
                  az Élethez Való Jogukat.</p>
				</div>
				<div type="chapter">
					<head>P’kami kalandja.</head>
					<p>P’kami szerette a feleségét, de Bi-Ju már nagyon régen a felesége volt és P’kami
                  hasa nem bizsergett miatta többé. És Lipip fiatal volt, vékony és fürge, még
                  csaknem gyerek. A dolog úgy kezdődött, hogy amikor feküdt, Lipip meghúzta a lábát,
                  ami tiszteletlenség volt a főnökkel szemben és P’kami eleinte azt hitte, hogy
                  Lipip azért szemtelen, mert most már Pepong az erdő ura. De egyre világosabb lett
                  előtte, hogy Lipip azért fogja a lábát, mert az neki jó, - és ekkor már P’kaminak
                  is jó volt.</p>
					<p>Ettől kezdve gyakran ült Lipip közelében és utána is ment az erdőbe. Brentford nem
                  szerette ezt és gyakran szétütött közöttük. De P’kami egyre jobban belelovalta
                  magát és Lipip nevetett rajta. Ez egészen különös nevetés volt, mert Lipip hangja
                  vékonyabbnak tűnt, mint a többieké.</p>
					<p>Ezen a délelőttön Lipip bement az erdőbe és P’kami, minden méltóságáról
                  megfeledkezve, utánalopakodott. Megleste Lipip titkos negyedóráját, amikor a patak
                  mellett állt és a víztükörbe bámult, amelyen egy másik Lipip ringatózott. A vizi
                  Lipip mindenben utánozta a szárazföldi Lipip mozdulatait; és P’kami látta, amikor
                  egymásra nevetnek.</p>
					<p>Akkor Lipip elszaladt a víztől és visszaszaladt és felugrott egy arékatörzsre és
                  lebámult a víztükörre. P’kami előlépett és szigorúan kérdezte:</p>
					<p>- Elmentél, Lipip?!</p>
					<p>- Elmentem, P’kami! - felelte az.</p>
					<p>Akkor egymás mellett álltak és P’kami érezte a bizsergést. Megfogta Lipip nyakát,
                  de az elugrott és villámgyorsan felkúszott a lombok közé!</p>
					<p>P’kami követte, de nem tudta utólérni, mert a dárda akadályozta a mászásban.
                  Elejteni nem akarta, mert dühös volt Lipipre és azt gondolta, hogy ha Lipip
                  harapni fog, akkor ő megöli a lándzsájával.</p>
					<p>Lipip szédítő lendülettel ugrott át egyik ágról a másikra és P’kami egyre
                  messzebbről hallotta nevetni; amitől felborzolódott a szőre.</p>
					<p>Egyszerre azonban szörnyű sikítást hallott s utána vésztjósló bömbölést... P’kami
                  rohanva szökdelt ágról-ágra s egyszer csak meglátta az orángutánt, amint
                  közönyösen néz le Lipip tetemére. Egy ökölcsapással összezúzta Lipip koponyáját s
                  most csendesen és utálattal dörmögött.</p>
					<p>P’kami felsikoltott fájdalmában és Pepongot hívta segítségül. Az orangután
                  jobbkarjával egy mohos sziklának támaszkodva, mereven nézte a magasban remegő
                  P’kamit. Az orangután böfögött az undortól és P’kami remegve kapaszkodott.</p>
					<p>Sok-sok idő telt el így; P’kami kiáltozott és egyszerre csak azt vette észre, hogy
                  sok-sok sziamang fogja körül a sziklát és mindegyiknél dárda van és köztük áll
                  Pepong is... Az orangután vadul dohogott és szinte dübörgött a melle; de akkor az
                  Ember elhajította a dárdát s az megállt az orangután hasában. Ugyanúgy bukott
                  előre, mint az első - és ugyanabban a pillanatban legalább húsz sziamang döfködte
                  bele a dárdáját. Némelyik nem tudta kihúzni, másiké eltörött, de a diadal így is
                  teljes volt.</p>
					<p>Amikor a nagy ellenfél teste megmerevedett, hallatlan öröm fogta el a
                  sziamangokat. Megrészegülten ordítottak és ugráltak, egymást püfölve. De
                  Brentford lehajolt és megnézte Lipip betört koponyáját. És akkor felnézett, mert
                  P’kami már mellette állt. Dárdájával alaposan megverte P’kamit és P’kami nagyon
                  jól tudta, miért.</p>
					<p>Az éktelen lármában csak Brentford vette észre, hogy a szikla nyugati oldalánál
                  apró orangután-kölyök áll. Aránytalanul nagy feje és még nagyobb hasa volt és
                  derüsen pislogott az orditozó csoportra. Brentford megkerülte a sziklát, felkapta
                  a kölyköt és elindult vele hazafelé.</p>
					<p>Otthon bezárta a cölöpkalitkába és örömmel látta, hogy nagy étvággyal eszi a
                  felhalmozott durio-belet.</p>
					<p>Késő este lett, amikor a sziamangok lecsillapodtak. Brentford meglepetten látta,
                  hogy mozgásuk vadabb és bátrabb, beszédük hadaróbb lett az utóbbi napokban. Már
                  régen sötét volt, amikor elhelyezkedtek a fán és még azután is sokáig fecsegtek
                  izgatottan egymásközött.</p>
					<p>Ezen az éjszakán megérlelődött Brentford terve. Az első sziamang-törzsben,
                  amellyel a tó tulsó partján találkozott, aránytalanul sok volt a nő. Elhatározta,
                  hogy expediciót indít Gub népének leigázására és beolvasztására.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Tervének megvalósításához két hétre volt szüksége. Három tutajt épített;
                  kiválasztott öt sziamangot és megtanította őket evezni. A kellő mozdulatokat hamar
                  megtanulták, de sokáig tartott, amíg huzamosabb ideig egy irányban eveztek, nem
                  pedig összevissza. P’kamit és öt hímet a padauk-fa környékén hagyott, hogy a
                  nőstények és fiatalok ne maradjanak védtelenül. A sziamangok ekkor már vakon
                  engedelmeskedtek neki. Féltek tőle, mint a tűztől, de amellett megszerették...
                  babonás szeretet volt ez, amely abból eredt, hogy földöntúli lényéből sokmindent
                  nem tudtak megérteni... Hiszen amit egy lény tökéletesen megért, azt nem szereti
                  és nem tiszteli, hanem egyszerűen érti. Brentfordnak leglázasabb éjszakáin sem
                  voltak ilyenirányú kétségei; egyszerűen fanatizmus ébredt benne, amely erőt adott
                  neki a nélkülözésekhez. Mert sok mindent kellett nélkülöznie; nőt, emberi
                  táplálékot, gyógyszert és szórakozást. Élete és tervei éppolyan világosan, mereven
                  egyszerűek voltak, mint a hetvenszavas nyelv, amit használt. Néha felmerült benne
                  a kérdés:</p>
					<p>- Lehetséges, hogy már tökéletesen őrült vagyok, csak nem tudom...</p>
					<p>De akkor a sarokban álló sziamangokra nézett, vagy gondolt és látta, hogy az
                  őrültsége teremtő és szervező őrültség, ha egyáltalában az. Ezerfőnyi lándzsás
                  sziamang-áradatot látott maga előtt, amely, gondolatban új honfoglalásra indult
                  Szumátra rengetegeiben. Már elérte, hogy sorban állnak, engedelmeskednek és
                  tapsolva üdvözlik egymást. Igaz, hogy eszes fajzat volt, de tunya, - és így ez
                  óriási haladásnak számítható.</p>
					<p>Egy forrónak igérkező nap hajnalán indult útnak három tutajjal, amelyen - az első
                  napon - irtózatos kínok közt állták a hőséget. Az evezés rendje gyakran
                  összezavarodott; ilyenkor Brentford visszairányította a maga tutaját és
                  rendbehozta a dolgot. A magukkal hozott eleséget - minden tilalma ellenére - az
                  első órában megették a sziamangok. Másnap, közvetlenül azelőtt, hogy - déltájban -
                  elérték a hűs lombokkal és ligetekkel kecsegtető partot, az egyik sziamang
                  napszúrást kapott és megőrült. Szerencse volt, hogy ez Brentford tutaján történt.
                  Brentford elvette tőle a lándzsát és a tóba lökte. Ott sokáig úszott a tutaj után,
                  majd elmerült és nem is látták többé.</p>
					<p>Amikor partot értek, tizenkilenc sziamang egy pillanat alatt a fákon termett.
                  Zabáltak és hűsöltek, fecsegve és türelmetlenül. Brentford lázas volt, kimerült és
                  álmos; de csodálatos erővel uralkodott magán. Harmadik parancsszavára visszatértek
                  a sziamangok és szégyenkezve ácsorogtak körülötte. A hatalmas, fekete
                  sziklafalról élesen verődött vissza a déli nap. Brentford felemelte a lándzsát és
                  harsány hangon mondta:</p>
					<p>- Gentlemen! Mindenki figyel, mindenki néma, mindenki engedelmes! Aki kiáltozik,
                  aki elmegy, az meghal. Ez a háború törvénye. Most háború van. Homahi!</p>
					<p>Homahi szerényen vigyorgott.</p>
					<p>- Háború! - mondta furcsa hangon.</p>
					<p>- Háború! - ismételték a többiek. És fejük felett egy nagycsőrű, tarka madár ült
                  az ágon, szárnyai bolond örömmel verdesték a fülledt levegőt és így kiáltott:</p>
					<p>- Pepong! Háború! Látlak!</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Brentford a fűben feküdt; bogarak mászkáltak le és fel a fűszálakon; igazi
                  nagyüzem volt. Egy pirosló páfránylevélen smaragdszínű gyíkocska lapult, fejét
                  mereven feltartva, szinte önérzetesen. Minden élt, lélegzett és mozgott
                  köröskörül és az Egész, együtt, mégis óriási, fülledt, tehetetlen és lomha volt.
                  Láz kínozta Brentfordot, hol didergett, hol úgy érezte, hogy elég. Arra gondolt,
                  hogy, ha megfigyelései helyesek, akkor Gub törzse nem lehet messze innen. Az első
                  huszonnégy óra alatt azonban semmi jel nem mutatta ezt. A felfegyverzett
                  sziamangokon úrrá lett a jellegzetes szórakozottság, mert ha eleinte meg is
                  értették valahogy a célt, amiért idejöttek, huszonnégy óra teljesen elég volt,
                  hogy ismét elfelejtsék. Brentford nehezen tudta rendben tartani őket és
                  megakadályozni, hogy minduntalan elszéledjenek a lombok sűrűjében, odafent.</p>
					<p>Estefelé a teknőcöket lesték, amelyek százszámra tódultak a partra, hogy lerakják
                  tojásaikat. Ezek a tojások igen jóízűek voltak és mind a huszan telezabálták
                  magukat velük. Shupu állandóan ott tanyázott Brentford feje felett és
                  megjegyzéseket tett rá. A tótükör fekete lett, amint a sziklafal árnyéka
                  borította, aztán vörös derengés terült el remegve rajta, - vörös és fekete sík
                  volt a tó, amíg fel nem jött a Hold. Akkor a tutajokra vonultak és mélyen bent a
                  tavon töltötték az éjszakát, ahol hűvös volt és biztonságban voltak. Hajnalban
                  szalangánafecskék cikáztak tízezerszámra a fejük felett, Brentford megfürdött és
                  erőteljes karcsapásokkal közeledett a szédítő magasságú fekete sziklafal felé.
                  Látta a kiugró követ, amelyen Moakával ült valamikor és úgy gondolt Moakára, mint
                  egy régi, kedves ismerősre. Ha londoni ismerőseire gondolt, nem érzett ilyesmit. -
                  Én a sors embere vagyok! - gondolta újra és újra - és talán nem is szabad
                  visszamennem; itt maradok és ötszáz év mulva, a sziamang városokban ott áll majd a
                  szobrom. Utóvégre az ősember mindent lassan és egyedül talált ki, én pedig mindent
                  megmutatok nekik... Az irodalmat nem fogják érteni, sőt ismerni se; de az irodalom
                  marhaság. Az ember cselekedjék!</p>
					<p>Kényelmesen elnyúlt a vizen s látta, hogy a tutajokról apró, fényes, bámuló szemek
                  merednek felé.</p>
				</div>
				<div type="chapter">
					<head>A gondolat.</head>
					<p>A kíváncsiság az izgalom egy fajtája; vonzódás. De eljött a nap, amikor Moaka
                  vonzalma Brentford iránt: gondolattá sűrűsödött.</p>
					<p>Ne beszéljünk véletlenekről. Az egész dolog úgy kezdődött, ahogy kezdődni szokott.
                  Egy kis, fehér nyű elindult a szőrös levélpusztaságon s lassan, gyűrűző mozgással
                  haladt felfelé. A levél közepén éles vonalban találkozott a napfény és árnyék: a
                  nyű napfényre törekedett.</p>
					<p>Még nem érte el, amikor két kemény és éles csáp hajolt fölé és kettéharapta. Az
                  egyik felét megette a gyilkos rovar, a másik felét potrohára ragasztotta, hogy
                  majd később megeszi. Addig is kedvtelve sütkérezett a napon.</p>
					<p>Felette apró, színes madár lebegett trillázva. Olyan volt, mint egy repülő,
                  káprázatos színtörésű brilliáns. A reszelőorrú bogár azonban fehérnek látta
                  primitív szemeivel, amiket nem vett le róla, mert még így is kábítóan szép volt. A
                  kolibri trillázva csapott le rá s öklendezve és erőlködve, de egészben nyelte
                  le.</p>
					<p>Jóllakottan himbálózott egy villás ágon s elégedett örömmel szemlélődött. Parányi,
                  élénk szemei egyszer csak megbűvölve merevedtek egy irányba... A villás ág egyik
                  ragyogózöld levele szokatlan módon megmozdult... a levél közepén kárminpiros
                  cseppecske ragyogott s felette mozdulatlan, bűvös szempár... a tünemény
                  felszisszent, nekicsapódott a kolibrinak, amely eszméletlen állapotban tűnt el
                  valahol a kígyócska hasának régióiban.</p>
					<p>A kígyót megette egy sündisznó, a sündisznót Jijii, a menyét és Jijiit az
                  óriáskígyó, reggelire... Már tíz óra lehetett, amikor a szavana szélén, körülbelül
                  ott, ahol Brentford lezuhant a gépével, egy öreg és dühös orangután lépett az
                  óriáskígyó hasára. A kígyó pillanatok alatt háromszorosan körülfonta az óriási
                  majmot és most titáni küzdelem indult köztük. Rengett a föld s a környéket
                  fújtatás, dübörgés, csontok ropogása, vad és gyűlöletes ordítozás verte fel. Az
                  orangután valósággal széttépte az acélerejű kígyót, de nem sokáig örülhetett
                  győzelmének. Fekete párduc leste a nipapálmák közül a küzdelem kimenetelét. Neki
                  mindegy volt, melyik kerekedik felül - egyformán gyűlölte őket. De a kimerült
                  orangutánnal könnyen és gyorsan végzett.</p>
					<p>Lenyalta pofájáról és talpairól a vért s himbáló léptekkel indult vissza a sűrűbe.
                  Minduntalan hideg és régi emberszagot érzett, amitől fel-felborzolódott a szőre.
                  Nem lakott jól, hiszen az orangutánnak csak a beleit ette meg, a többi része rágós
                  volt és fekete...</p>
					<p>Moaka pedig büszkén járt fel és alá egy hét láb széles pocsolya partján. Arcát
                  felfújta és hetvenkedő mozdulatokkal hívta ki maga ellen a végzetet. Aki Moakát
                  látta, az láthatta büszkeségének magyarázatát is.</p>
					<p>Szi-Huhu, Moaka fiatal felesége a pocsolyában fürdetett valamit, ami kicsi és
                  fekete volt, fröcskölt és üvöltözött! Ez a valami Szi-Huhu és Moaka egynapos fia
                  volt, Gutta. Szertelen örömükben elfeledkeztek minden elővigyázatról. A párduc
                  valósággal letérdelt egy páfránycsomó mögött és alsó ajkát nyalogatva, szomjasan
                  figyelt. Látta a két nagy, fekete majmot, az egyik esztelenül pöffeszkedve járkál,
                  a másik gyengéden mártogatja víz alá a harmadikat: egy rózsaszínhúsú kicsit. A
                  párduc elbődült, mert az akarta, hogy meneküljenek, sivítsanak, jajveszékeljenek.
                  Jobb a húsuk, ha a félelemtől őrülten rohannak a halálba... De ezek itt annyira
                  megijedtek, hogy földbegyökerezett a lábuk... Szi-Huhu aléltan bámult a
                  mozdulatlan páfrány-sűrűre, amely mögött a forrótorkú halál leselkedett... Moaka
                  mellkasa kitágult és lelappadt, szemeiből irtózatos kétségbeesés sugárzott, mert
                  megismerte a hangot és tudta, hogy nincs menekvés. Csak az egynapos, nagyhasú és
                  sovány sziamang-csemete csapkodta gondtalanul a vizet.</p>
					<p>Ebben a pillanatban Moaka feje felett elsüvöltött valami... fényes és csaknem
                  fehér volt... lecsapott a páfrányok mögé, ahonnan ugyane pillanatban felugrott a
                  párduc, gerincéből kimeredő dárdával. Elugrott a pocsolya felett és borzalmas
                  üvöltéssel bukott a lombok mögé.</p>
					<p>És ebben a pillanatban Moaka felordított:</p>
					<p>- Pepong!</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Egészen más, ha Moaka látja Brentfordot és erről eszébe jut a neve, amit
                  valahogyan már ismer. És egészen más, ha Moaka nem látja Brentfordot, de lát
                  valamit, amiből Brentford jelenlétére következtet. Mert most ez történt. A
                  jelenségből következtetett az okra. És Brentford megjelenése igazolta ezt a
                  következtetést.</p>
					<p>Moaka dadogott, ugrált és végül leborult a magasból leereszkedő Brentford lábai
                  elé. De Brentford jobbkezében olyan fegyver volt, amit Moaka nem ismert még.
                  Három-négy láb hosszú íj volt ez, acélerősségű, rugalmas nádból, amelyre Brentford
                  bélhúrt feszített. Igen kemény fából készült nyílvesszőket is készített hozzá s
                  most feszülten figyelt abba az irányba, amelyben a sebesült párducot sejtette.</p>
					<p>De a párduc nyilván elmenekült. És ekkor Brentford elindult a bokrokon csillogó
                  vérnyomok után. Moaka és családja lázas izgalomban követték.</p>
				</div>
				<div type="chapter">
					<head>Brentford ügyessége.</head>
					<p>A következő napok munkával teltek el. Moaka többé nem tágított Brentford nyomából,
                  de a P’kami törzséből származó hímek belekötöttek a fiatal és csábos Szi-Huhuba.
                  Moaka Brentfordra nézett és Brentford véresre verte a tetteseket. Ez néhány napig
                  ugyanígy megismétlődött többször is, amíg végül helyreállt a rend.</p>
					<p>Brentford tutajokat készített s ebben már a sziamangok is segíteni tudtak neki. A
                  negyedik napon Homahi megtalálta és elhozta Brentford fém-dárdáját, amit a párduc
                  magával vitt... Brentford megdícsérte Homahit.</p>
					<p>- Nagy, erős és okos vagy, Homahi!</p>
					<p>Homahi szégyenkezett és elfordult, de ha Brentford nem volt jelen, pöffeszkedve
                  járt a többiek között, a dícséret hatása alatt. Később Brentford a párduc
                  szétrágott tetemét is megtalálta a tóparton.</p>
					<p>A tapasztalatok alapján most minden tutaj négy merőleges tartórudat kapott,
                  amelyekre a trombitafa szívalakú leveleiből készítettek árnyékoló mennyezetet.
                  Mindegyik tutaj olyan volt mint egy-egy vizen ringó baldachin. Brentford köteleket
                  is készített a kúszó rotangból, késével fakéseket faragott, rengeteg durió-diót
                  hordatott egybe és mosolyogva nézte a bámuló koboldmakikat, amelyek soha ilyen
                  szorgalmas majomnépséget nem láttak még - s amelyek a felhalmozott eleség felét
                  ellopták.</p>
					<p>Rengeteg nyílvesszőt készített Brentford s ezek a munkák az adott körülmények
                  között egész napját igénybe vették. Az ambiciózus Homahival sikerült megértetnie,
                  hogy a munkaidő alatt őrt álljon egy toronymagas pamutfa tetején s ha veszélyt
                  lát, kiáltson. Eleinte, persze, sok baj volt vele. Homahi megtette, hogy amikor a
                  napfény megcsillant egy teknőchátán, - kétségbeesett ordításba kezdett, mert nem
                  értette a dolgot. Viszont a közeledő vaddisznóhorda annyira tetszett neki, hogy
                  elmerülten nézte őket s megpróbálta utánozni a röfögésüket.</p>
					<p>Ez a táborozás ügyesebbé tette Brentfordot, idegeit rendbehozta; általában
                  megedződött s jobb kedve támadt. Ez, az eredményes munka mellett, annak volt
                  köszönhető, hogy a majmok egyre változatosabb asszociációkra váltak képesekké s
                  egyre többet és egyre értelmesebben beszélgettek.</p>
					<p>Azonban eljött a nap, amikor megjelent Gub és a törzse. Brentford sokat megismert
                  közülök. Ott volt a szenilis Kh’ada és Gib és Tama, a kotnyeles; a szemtelen
                  Kougang és rengeteg fiatal és kevésbbé fiatal nőstény. De Gub komoran bámult az
                  idegenekre és hiába beszélt hozzá Brentford és hiába kérlelte Moaka. Gub mindent
                  meghallgatott s végül rászólt a híveire s a következő pillanatban már fent voltak
                  a fák lombja között. De, mielőtt Brentford bármit tehetett volna, a tizenkilenc
                  idegen sziamang utánuk eredt. És odafent, az átláthatatlan ág- és lombrengetegben
                  vad testvérharc kezdődött. Brentford lehajtott fejjel állt lent, Moaka és Szi-Huhu
                  között. Tudta, hogy ez szörnyű, de tudta, hogy ez elkerülhetetlen.</p>
					<p>Hosszú, hosszú idő telt el. Lassan szállingóztak vissza a lándzsás harcosok és
                  csaknem mindegyik hozott magával egy-egy nőstényt. Egyiküket széttépték odafönt,
                  viszont Homahi elhozta Gibet, Gub feleségét, miután a főnököt keresztülszúrta
                  lándzsájával.</p>
					<p>Brentford megkötözte a foglyokat és mindegyik hím magától is ott maradt a foglya
                  mellett. Másnap reggel beállított a táborhelyre Kougang, Tama, Bengzz és még négy
                  fiatal hím s a többiek közül Kh’ada és Szi-Galang. De az utóbbi kettőt elkergette
                  Brentford, mert öregek voltak s nem váltak volna hasznára az Uj Törzsnek.</p>
					<p>Egészben véve tizenegy nőstényt, hét hímet „zsákmányoltak”, Moakával és
                  családjával együtt, huszonnégy fiatal és erős sziamangot. Másnap Brentford
                  előkészületeket tett az indulásra. Tudta, hogy a P’kami törzséből származó hímek
                  közül hétnek felesége van a tó túlsó oldalán. Ezeket elkülönítette a legnagyobb
                  tutajon. Azután elküldte Moakát a sziklafalra, hogy fecskefészket szedjen és Moaka
                  háromszor is megtette ezt a nyaktörő utat. És boldog volt, hogy szolgálhat
                  Pepongnak, Aki Büntet És Jutalmaz És Mindig Mindenütt Ott Van És Kitépi A Fát,
                  Hogy Megnézze A Gyökerét...</p>
					<p>Brentford útközben evezni tanította Moakát és énekelt is. Az árnyékos tutajokon
                  könnyebb volt evezni és három órával rövidebb volt az út, mint idefelé, a Liang
                  partján egyenesen és mereven állt P’kami és messziről hallották, hogy kiabál.</p>
					<p>És mire kikötöttek a mocsaras öbölben, már ott volt az egész törzs és nagy
                  ordítozás kezdődött. P’kami egy szuszra mondott el mindent, ami a begyében
                  volt.</p>
					<p>- A kis orangután megdöglött. Kis gödörben nagy tigris van. Süt a nap. Elmentél.
                  Ettünk.</p>
					<p>A nagy nyüzsgésben Moaka félreállt és csendes maradt. A kis Gutta kezét fogta és
                  Brentfordra figyelt. Brentford tapsolt és a szervezett sziamangok sorba álltak. A
                  többi körülöttük ácsorgott, de, mindenesetre, most már többen voltak és ez volt a
                  fontos. Tömegben van az erő.</p>
				</div>
				<div type="chapter">
					<head>A sziamangok történelme.</head>
					<p>A sziamangok kevéssé emlékeznek a tegnapelőtt történtekre, de mindaz, amit egyik
                  generáció a másiknak adott tovább: változatlanul él bennük. A sziamangok
                  történelemtudománya egészen kezdetleges: szájhagyomány. Tudjuk, hogy a
                  szájhagyományok - kezdetleges voltuk ellenére is - megbízhatóbbak az írott
                  történelemnél; mert az írott történelem alapvető hazugságait még országonkint
                  külön meg is hamisítják, míg a szájhagyomány befolyásolhatatlan.</p>
					<p>Ezért a sziamangok történelme legalább egységes.</p>
					<p>Tudvalevő, hogy a Dús Szigetre pontosan annyi nap előtt, ahány csillag van, egy
                  fehéresszürke, nagy sziamang-majom pottyant a Holdból. Szigong volt, az Első
                  Sziamang, akit holdfényből font az éjszaka. Itt, a szigeten nagyon jól érezte
                  magát és minden az övé volt; reggel kiivott egy patakot, aranyhalastul; utána
                  kitépte a mangofát és leszopta róla a sárga gyümölcsöket. Fején kolibrik ültek és
                  megették a szemtelen legyeket. A beomadár, amikor csak tehette, a fülébe énekelt.
                  Szigong csak élt, evett, ivott és énekelt. Kavicsos patakok folytak a lábához,
                  aranyos húsú gyümölcsök pottyantak a tenyerére és csiklandó illatok lebegtek orra
                  alatt. Éjjel az ezüst fövenyen feküdt s a párducok és tigrisek elkerülték, hogy ne
                  zavarják meg álmát. Szigong folyton evett és folyton hízott; egyre nagyobb lett. A
                  nipapálma törzsével vakarta a hátát, amelyből virágos bokrok nőttek ki. Lábujjai
                  között madarak fészkeltek, orrlyukából holdfényt lövelt, amit magával hozott a
                  Szigetre. És egy éjszaka a Hold lekiáltott neki:</p>
					<p>- Szigong, ne egyél többet, mert nem marad hely a többi állatoknak, amelyek
                  legyeznek és mulattatnak téged.</p>
					<p>És Szigong megigérte, hogy nem eszik többet, de másnap megint kiivott egy kis
                  patakot és megevett egy csalitot és egyre nőtt. Ha sírt, akkor szép, kék halak
                  ugráltak a könnyében és vállán három pálma nőtt, igen magas pálma volt mind a
                  három, de csak a füléig ért, olyan nagy volt már Szigong. És tovább evett, ivott
                  és a beomadár énekelt neki. Amikor végül lenyelte a felhőt, ami a hegyből jött és
                  piros volt, - akkor Szigong megpukkadt. Óriási teste pontosan annyi darabra
                  robbant szét, ahány csillag van. Ezek a darabok felmentek az égbe és megint
                  lejöttek és amikor leértek, mindegyik pontosan olyan volt, mint Szigong, csak
                  sokkal kisebb és egészen fekete.</p>
					<p>Ezek a kisebb, fekete sziamangok elszéledtek az erdőkben és már senki se félt
                  tőlük és nagyon keveset ettek.</p>
					<p>És soványak voltak és forró torkú tigrisek híztak meg az ő húsukon.</p>
					<p>És némelyik itt volt, némelyik pedig ott, de sohase voltak egyedül.</p>
					<p>A párduc, a tigris, az orangután, az elefánt és a sárkánygyík pedig mindig egyedül
                  voltak.</p>
					<p>És ezért mindig kevesebb tigris, párduc, orangután, elefánt és sárkánygyík lett és
                  mindig több sziamang.</p>
					<p>De már nem isznak kavicsos, hideg patakot és nem esznek kékhúsú halat.</p>
					<p>Hanem daun-szimantung-levelet esznek és a fejük mindig meleg és a lábuk
                  fáradt.</p>
					<p>De a beomadár még énekel nekik és a holdfény minden éjjel leköpi őket. És reggel
                  elmesélik egymásnak, amit álmodtak.</p>
					<p>És pontosan annyi nappal ezelőtt, ahány csillag az ég felén van, élt egy szürke
                  sziamang, aki egész nap aludt és mégis beszélt és azt mondta, hogy Szigong egyszer
                  ismét leesik az égből és minden fekete sziamang visszaugrik Szigongba és benne
                  egyesül.</p>
					<p>De, aki egész nap csak eszik, az szét fog pukkadni.</p>
					<p>És ha Szigong eljön, megint szelíd lesz a tigris és a párduc, mert Szigong erősebb
                  lesz nála.</p>
					<p>És Moaka most már csak ránézett Brentfordra és tudta, hogy ő: Szigong.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>De nem mondta neki. Nem mondta senkinek, csak nem evett napokig, mert nem akart
                  szétpukkadni.</p>
					<p>És harmadnap megmondta Szi-Huhunak, aki a felesége volt.</p>
					<p>És attól kezdve Szi-Huhu is tudta, hogy Brentford: Szigong.</p>
					<p>És Szi-Huhu elmondta Bi-Junak.</p>
					<p>Bi-Ju pedig P’kaminak.</p>
					<p>P’kami Tamának.</p>
					<p>Tama Homahinak és Homahi Gibnek, aki most már az ő felesége volt.</p>
					<p>És így hamarosan mindenki tudta.</p>
					<p>Míg Brentford a tűznél ült és teknőcpecsenyéjét sütötte a nyárson, a sziamangok
                  félve és tisztelettel bámultak rá előlről és hátulról és oldalról is. Mert most
                  már értették, mi történt a tigrisekkel, párducokkal és orangutánokkal és tudták,
                  hogy mi lesz velük. Ők lesznek az erősek és patakot fognak inni. Minden az övék
                  lesz, ha engedelmeskednek Brentfordnak.</p>
					<p>Moaka nesztelenül közeledett felé.</p>
					<p>- Pepong! - mondta reszkető ajakkal - én három napja nem ettem semmit.</p>
					<p>- Csak egyél! - felelte Brentford, tele szájjal.</p>
					<p>Moaka csodálkozva bámult rá. Aztán elvonult egy fa tövébe, töprengeni. Ő
                  engedelmeskedik, - nem evett. Nem sokat, de még keveset se. De Szigong megint
                  eszik és őt is bíztatja. Nem lehet őt megérteni. Azt akarja, hogy
                  megpukkadjon?!</p>
					<p>De talán nem is akarja, hogy meg lehessen érteni őt. Talán azt akarja, hogy ne
                  lehessen megérteni.</p>
					<p>És Moaka ekkor még nagyobb tiszteletet érzett iránta, mint addig.</p>
				</div>
				<div type="chapter">
					<head>A büntetés.</head>
					<p>Brentford kezdettől fogva tisztában volt vele, hogy büntetés nélkül nincs fegyelem
                  és semmire se használhatja a sziamangokat, ha nem tudja fegyelmezni őket. Nagyon
                  sokat töprengett azon, hogy milyen módon büntethetné a vétkeseket, de nem talált
                  megfelelő megoldást. A háromnapos lázhullám azonban, ami levette a lábáról, elég
                  volt ahhoz, hogy alaposan átgondolja az ügyet.</p>
					<p>Huszonnégy órából négyet aludt, tizenkettőben csaknem eszméletlen volt, négy órán
                  át pedig kielégítő állapotban heverészett és gondolkodott. Az átmenet lázból a
                  láztalanságba mindig hirtelen volt. A sziamangok semmit se végeztek, amíg nem
                  látták Brentfordot; a tűz kialudt s az eleség-raktár kiürült, mert mindenki evett
                  és egyik se gyüjtött. Pedig az erdőben sok négyzetmérföldnyi területek voltak
                  haszontalanok az ő szempontjukból: pizáng, szimantung, durió, narancs és
                  mangógyümölcs csak a vizektől távol és a ritkás ligetekben termett. Teknősbékát
                  csak este lehetett fogni s a sziamangok egy része még nem szokta meg a
                  húsevést.</p>
					<p>Brentford a cölöpkalitkában feküdt, nagy halom száraz fűvön. Erőtlen és tehetetlen
                  volt, agyműködése azonban minden lázroham után a szokottnál is frissebbnek
                  bizonyult. A cölöpfal szabályos résein sávosan hullott be a fény s Brentford,
                  kiszáradt ínyét simogatva érzékeny nyelvével, káprázó szemeit nem tudta levenni a
                  fénycsíkokról. Apró, zöld legyek és millió porszem tánca a fényben élénkebbé tette
                  ezt a nyári, fülledt mozdulatlanságot. Brentford jól hallotta a sziamangok
                  fecsegését és tudta, hogy fecsegés közben teljesen elfeledkeznek róla. - Tisztában
                  kell lennem vele - ezt a szöveget karcolta a legelső aréka-levélre, amit
                  megtaláltak - hogy visszaesésekre számítanom kell; a Hylobatesek hanyagok és
                  indolensek, - de minden visszaesés kisebb méretű lesz, mint az előző volt. Fontos,
                  hogy a büntetést ne véletlennek, hanem következetes eljárásnak érezzék és...</p>
					<p>Brentford igen helyesen okoskodott és kétségtelen, hogy kitűnő pszihológus veszett
                  el benne... Betegsége után, amely pontosan három napig tartott, meglepő
                  változásokat kellett észrevennie. Parancsszavait csak ötödik ismétlésre értették
                  meg és a tizedikre engedelmeskedtek. A padauk-fa körüli főhadiszállás tele volt
                  piszokkal, a sziamangok szétkószáltak, lándzsáikat elhagyogatták és Debab, egy
                  korosabb hím, megverte Moakát és erőszakot akart elkövetni Szi-Huhun. Ennek
                  Brentford tanuja volt; de olyan magasan történt a padauk-ágak között, hogy nem
                  léphetett közbe.</p>
					<p>Erélyes hangon hívta le a támadót. Debab elengedte Szi-Huhut és lemorgott
                  Brentfordra. Esze ágában sem volt lejönni. Brentford tehetetlen volt vele
                  szemben.</p>
					<p>A betegsége előtti időkben csaknem minden sziamang-nőstény megtanulta már, hogyan
                  kell beáztatni a rotangrostokat s kötelet készíteni belőlük. Volt tehát kötél
                  elég. Brentford egész nap faragott s vasfa darabokból sikerült két csigát
                  készítenie. Egy másfél mázsás szikladarabot a csigák segítségével felhúzott a
                  padaukfa legvastagabb ágára s a tartókötelet jól megerősítette.</p>
					<p>Debab estére megérkezett a táborba. Lomhán és félelem nélkül jött és fitymálva
                  nézett Brentfordra. Első dolga volt belekötni Moakába, aki békésen üldögélt a
                  felesége és csemetéje mellett. Brentford kettős kötelet dobott Debabra, de az
                  kibújt a hurokból és elugrott. Brentford rákiáltott és Debab ekkor eldobta
                  dárdáját és felugrott egy kiálló ágra, harsányan nevetve. De a hurok most a
                  nyakába akadt és ő visszaesett. Brentford a lógó szikladarab alá vonszolta és
                  nyakánál fogva odakötözte az ághoz. Debab közönyt színlelt és a mellét ütögette.
                  Brentford most tapsolt és a sziamangok összefutottak.</p>
					<p>- Debab rossz volt! - kiáltotta Brentford, - Debab meghal!</p>
					<p>Debab nevetett és P’kami azt mondta:</p>
					<p>- Debab fiatal és tigris nincs, se párduc, se kígyó. Debab nem hal meg.</p>
					<p>- Debab rossz! - ismételte Brentford. - Meghal!</p>
					<p>Debab nevetett és prüszkölt és Brentford felemelte lándzsáját.</p>
					<p>- Figyeljetek! - kiáltott. - Ez a halál!</p>
					<p>A balkezében tartott kés egy alig észrevehető mozdulatára a sziklatömb lezuhant és
                  Debab laposra zúzva maradt alatta. A néma és bámuló tömegből kivált egy nőstény, -
                  Huna - és imbolygó térdekkel közeledett a férjének teteme felé. De Brentford
                  megállította.</p>
					<p>- Sha! - kiáltott - ez a te feleséged holnap és mindig.</p>
					<p>Sha még fiatal volt és nem is remélte, hogy felesége lesz. Huna pedig bárgyú
                  arccal nézett Brentfordra és nem értette, mi történik vele. De a többiek nagyon is
                  jól értették. P’kami óvatosan közeledett a kőhöz s látta, hogy merev, szőrös kar
                  nyúlik ki alóla.</p>
					<p>- Meghalt! - mondta a többieknek.</p>
					<p>Brentford felemelte a halott Debab eldobott lándzsáját s a kő fölött összetörte a
                  térdén. A nézők megrettenve oszlottak szét. Másnap Brentford felhúzta a követ és
                  elégette Debab maradványait. A kőnek még a környékét is elkerülték ettől kezdve a
                  sziamangok. És Brentford súlyt helyezett arra, hogy ne ő ölje meg a bűnösöket,
                  hanem a Kő; de akkor ölje meg őket, amikor Brentford akarja. És Debab neve
                  fogalommá vált a sziamangok között: ő volt az, aki szembeszállt Brentforddal és
                  ráesett a Hold egy kis darabja, ami nehezebb, mint maga a Hold...</p>
				</div>
				<div type="chapter">
					<head>Szervezkedés.</head>
					<p>Minden jel arra mutat, hogy a sziamangok, bámulatos értelmi fejlődésük és
                  szervezettségük ellenére - sohase tanultak meg egyetlen írásjelet sem és talán az
                  írás fogalma is rejtély maradt előttük végezetig. Ilyen körülmények között sokan
                  nem fogják megérteni, miért használt Brentford írásjeleket azon a telepen - vagy
                  tábornak nevezzük?! - ahonnan példátlan hadjárata kiindult?</p>
					<p>Az igazsághoz legközelebb valószínűleg C. M. David-Rotterson, a Sidney-i Biológiai
                  Intézet neves vezetője áll, aki szerint Brentford valami lelki defektusban
                  szenvedett, aminek oka a különös körülményekben keresendő. A Palembangi Híradó
                  vezércikkírója, Van Haag, ezzel szemben azt állította tavaly, hogy Brentford
                  tökéletes politikai ösztönnel rendelkezett és nagyon jól tudta, hogy csak az olyan
                  írásnak van szuggesztív hatása, amelyet senki sem ért.</p>
					<p>Kétségtelen az, hogy Brentford rendre és tisztaságra tanította a
                  sziamang-majmokat, de hogy hogyan került eszközei közé az írás, azt nem tudják. A
                  Liang-parti tábor külső szélein két illemhely is volt, az egyik a FÉRFIAK, a
                  másik a NŐK felírást viselte. Ugyanilyen méretű tábla volt három fán, amelyen
                  rotang-kosár függött, - SZEMETET NEM EL, - HANEM BEDOBNI! - felírással. A
                  padauk-fa hatalmas ágbogában ekkor már négy cölöpkalitka volt, az elsőn semmiféle
                  jel, ez volt Brentfordé, aki a sziamangok ura volt. A másikon ALVEZÉR jelzés volt
                  s P’kami lakott benne, a feleségével. A harmadik a GUVERNOR felírást viselte, az
                  Moakáé volt, akiben Brentford teljesen megbízott s aki adott alkalommal nyilván
                  helyettesítette is őt. A negyedik „ház” Homahié, a főtiszté volt, aki a harcosok
                  sorát vezette.</p>
					<p>Ha igaz az, hogy a politikai és szervezőtehetség alfája a megfelelő emberek
                  kiválasztásához való érzék, akkor Brentford valóban nagy politikai tehetség volt.
                  A legnagyobb méltósággal, amely az övé után következett, P’kamit ruházta fel.
                  P’kami erős volt s egy erős törzs főnöke, Brentford előtt. Különösen alkalmassá
                  tette erre a tisztre az, hogy buta volt, engedelmes és olyan lusta, mint a lajhár.
                  Egyéniségéből következett, hogy féltékenyen vigyázott a pozíciójára és képtelen
                  volt arra, hogy megszüljön egyetlen kis lázadó gondolatot. Homahi harcias, vad
                  volt; Brentford nem szerette, de jelentéktelen egyéniségéhez képest nagy
                  tisztséget ruházott rá, miáltal végképp lekötelezte.</p>
					<p>Moaka - talán véletlenül, talán cseppet se véletlenül - a legintelligensebb
                  sziamang volt. Brentford iránti vonzalma csak félig volt félelem és hála és
                  ilyesmi: alapjában véve tisztán és megmagyarázhatatlanul vonzalom volt; a magasabb
                  szellemiség megérzése. Ha Moaka Brentford előtt ült, még vakarózni se mert, pedig
                  ülőgumójába bevette magát egy kullancs, amelytől hónapok óta nem tudott
                  megszabadulni. Brentford nem bánt vele kitüntetően, de tudta, hogy Moakában olyan
                  tulajdonság lappang, amely tökéletesen ismeretlen és új a sziamangok között: a
                  rajongás egy felsőbb lény iránt. És miért volt felsőbb ez a lény?! Mert gyorsabban
                  és bővebben gondolkodott s végtagjait változatos eszközökkel tudta
                  meghosszabbítani. Végeredményben mi az emberi civilizáció?! A fegyver s a belőle
                  kirepülő golyó karunk meghosszabbítása, az autó és repülőgép a lábunké, a
                  mikroszkóp s a távolbalátó a szemünké; a tudomány és írás pedig az agyunké. Ha
                  Moaka tudta és értette volna ezt, akkor nem tisztelte volna Brentfordot és nem
                  tanult volna semmit tőle. A dolog úgy áll, hogy könnyebb egy ártatlan lelkületű
                  farkaskutyát megtanítani valami új dologra, mint egy konok, makacs és buta embert.
                  Mert a kutya esetleg nem tud megérteni valamit, de mindenesetre meg akarja érteni;
                  a konok és buta ember pedig egyáltalán nem akarja megérteni és ez már nagyobb
                  hiba. Brentford mindenesetre csodálkozott a majmok értelmességén; amint
                  csodálkozott volna az emberek értelmetlenségén, ha olyannak ismerte volna őket,
                  amilyenek.</p>
					<p>A táborban tehát - huszonhét héttel Brentford repülőkatasztrófája után - rend
                  volt. A sziamangok betartották az utasításokat s bár a férfiak, a NŐK, a nők
                  pedig a FÉRFIAK felírású kerítés mögé jártak elvégezni a dolgukat, de legalább nem
                  egy helyre jártak és ez is valami.</p>
					<p>Brentford bevezette az általános védkötelezettséget, ha nem is így nevezte el.
                  Amit tehát Nagybritannia nem tudott elérni a maga polgáraival, azt Brentford
                  elérte az őserdőben. Minden 12 évet betöltött sziamang köteles volt résztvenni a
                  gyakorlatokon; és minden nap kétszer voltak gyakorlatok. Lándzsavetés, íjjkezelés,
                  kődobás és futás volt műsoron. Azután minden harmadik sziamang elterült a földön s
                  a másik kettőnek a táborba kellett szállítania. Ez a gyakorlat idővel nagyon
                  népszerű lett. A sebesülés megjátszásában óriási mulatságot leltek s nagy színészi
                  képességről tettek tanuságot a sziamangok. Ugy jajveszékeltek, köhögtek és
                  prüszköltek, hogy alig akarták abbahagyni.</p>
					<p>Külön előadásokat tartott Brentford a magántulajdonról. A tolvajokat szigorúan
                  büntette. Természetesen most már nem csak élelmiszertolvajokról lehetett szó,
                  hiszen a hímeknek lándzsájuk, késeik és különféle fantasztikus tárgyaik voltak,
                  amelyeket maguk faragtak; a nőstényeknek pedig színes gombákkal teleaggatott
                  füzéreik. Tekintve azonban, hogy semmiben sem szenvedtek szükséget addig, amíg a
                  táborból nem mozdultak ki, nem volt nehéz leszoktatni őket a lopásról. Sokkal
                  nehezebb volt elérni azt, hogy ne hagyogassák el a holmijukat...</p>
					<p>Kétségtelen, hogy Brentford legnagyobb fegyvere az volt, hogy a sziamangok jobban
                  éltek, mint addig. A vadállatok - egyelőre - messze elkerülték ezt a helyet, ahol
                  különös szagok és vörös füst szállt az ég felé és mindig lárma volt... De éppen ez
                  volt az, ami legjobban aggasztotta Brentfordot. Hiszen ő a sziamangok javát
                  akarta, de nem úgy, hogy itt öregedjen meg ezen a miazmás tisztáson. Be kell
                  bizonyítania nekik, hogy meg kell hódítaniok az őserdőt, ha a jövőre gondolnak s
                  nem akarják mindig elveszteni azt a kevés előnyt, amit szereztek. De hogyan
                  kényszerítse őket arra, hogy a jövőre gondoljanak?!</p>
					<p>Ez a kérdés azonban nem volt még aktuális. - Kevesen vagyunk - jegyezte fel ebben
                  az időben Brentford - és az őserdő igen nagy, erős és borzalmas itt köröskörül.
                  Erősödni kell, fegyverkezni és szaporodni, ha keresztül akarjuk vágni magunkat az
                  egymillió vadállat, tízmilliárd mérges növény és százezerbillió baktérium
                  gyűrűjén.</p>
				</div>
				<div type="chapter">
					<head>Moaka és Szi-Huhu.</head>
					<p>Brentford ebben az időben agitátoriskolát nyitott. Egyelőre Moaka és felesége,
                  Szi-Huhu hallgatta a tanításait. Gutta már elég nagy volt és mindig Brentford
                  körül ugrált. Brentford szerette a csemetét, amelynek domború homloka volt és már
                  gagyogott s az első szó, amit megtanult, Pepong volt.</p>
					<p>Brentford órákon és heteken át tanította Moakát és Szi-Huhut és megérttette velük,
                  hogy el kell menniök, messze, sokfelé, minden helyre, ahol sziamangok élnek. Minél
                  több sziamangot kell idehívniok, rábeszéléssel, csellel, ahogyan éppen sikerül.
                  Meg kell magyarázniok, hogy Brentford hadsereget toboroz, hogy meghódítsa az
                  őserdőt, amely a sziamangoké lesz végtől végig; kivéve azokat a helyeket, ahol más
                  néven, Peponghoz hasonló „gaggam”-ok élnek. Brentford nem elégedett meg azzal, ha
                  Moaka kijelentette, hogy érti; a gondolat bent ül a koponyája hátsó részében és
                  többé nem tud elrepülni onnan. Ujra és újra elmagyarázta; újra és újra
                  elismételtette velük ugyanazt. És végül elérte, hogy Moaka teljesen, Szi-Huhu is
                  körülbelül tisztában volt az elérendő céllal.</p>
					<p>Ekkor aztán Brentford hatásos és célravezető mondatokra tanította meg őket, amely
                  mondatokat majd politikai körútjukon felhasználhatnak. Ezekbe a mondatokba sűrűn
                  kevert idegen és Moaka előtt ismeretlen szavakat, mert az volt az elve, hogy az
                  igazán lelkes és száz százalékig megbízható politikai szónoknak nem kell, sőt nem
                  szabad tisztában lennie annak az értelmével, amit mond. Mindazonáltal a
                  mondatoknak - amelyek közül hetenkint egyet tanultak meg tökéletesen Moakáék -
                  nagyon is tiszta értelme volt és ez pontosan fedte is Brentford nézeteit és
                  felfogását. Végül Moaka és Szi-Huhu a következő mondatokat tudták, tökéletesen és
                  kellő hangsúlyozással is:</p>
					<p>- A sziamangok az őserdő egyetlen nemes faja; a többi állat mind aljas, kapzsi,
                  alattomos és büdös.</p>
					<p>- A sziamangok sokan vannak és a többi állatok szaporodása veszélyezteti a
                  sziamangok létérdekét.</p>
					<p>- A diktatúrában a nép életereje nyer dinamikus kifejezést.</p>
					<p>- Gondoljatok a sziamang-gyermekek jövőjére!</p>
					<p>- A harc halált okoz, de mindig az hal meg, aki menekül és sohasem az, aki
                  támad!</p>
					<p>- Halált érdemel az a nép, amely bármilyen élettel beéri!</p>
					<p>És végül:</p>
					<p>- Ne tűrjük, hogy a makik elegyék előlünk a szimantung-leveleket!</p>
					<p>Ez utóbbi nagyon tetszett Moakának, mert megértette. Szi-Huhu, egy lelkes
                  pillanatában, nagy beszédet tartott az egybegyűlt sziamang anyáknak, amelynek
                  során a következőket mondotta:</p>
					<p>- A sziamangok az őserdő dinamikus állata, amelynek szaporodása veszélyezteti az
                  életerő gyerekeit! A harc büdös és a nép kifejezéseinek létérdeke, hogy
                  meneküljön!</p>
					<p>Olyan kitűnően hangsúlyozta mondanivalóját, hogy a majmok valósággal dühbegurultak
                  s egy láthatatlan ellenség felé acsarkodva, rázták kezüket és alig aludtak az
                  éjjel. Szi-Huhu tökéletesen meggyőzte őket.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Szeptember elején Moaka és Szi-Huhu elindultak politikai körútjukra. Brentford,
                  állatbőrökből két hátizsákot készített nekik s abban, többek között, néhány szál
                  gyufa is volt, amelynek használatát Moaka régen megtanulta. Csak két dárdát vittek
                  magukkal, mert mindaketten tudtak már újat faragni, ha valamelyiket elvesztenék. A
                  búcsúzásnál az egész törzs együtt volt. Gutta keservesen sírt, de Brentford
                  megvigasztalta.</p>
					<p>Moaka és Szi-Huhu távozása után Brentford ismét lázba esett és csak nagy
                  megerőltetéssel tudott a majmok munkájára felügyelni. Ebben az időben egy bőrlabda
                  készítésével foglalatoskodott, mert azt akarta, hogy a sziamangoknak szórakozási
                  alkalmuk is legyen. Valóban, minden hálát megérdemelt, mert nehéz helyzetében
                  önzetlenül, önmegtagadással és nagy lelkierővel vezette, támogatta és védelmezte a
                  rábízott életeket.</p>
				</div>
				<div type="chapter">
					<head>A rajongók.</head>
					<p>Senki se tudhatta, meddig tart Moaka és Szi-Huhu lelkesedése; helyesebben meddig
                  maradnak emlékezetükben a kapott utasítások. Brentford egyéniségének varázsa,
                  szavainak emléke ott ízzott a két intelligens és fanatizált majomban, amint
                  átkeltek a Liang-patakon s elindultak a Chilapeng-hegy keleti oldala felé!</p>
					<p>Furcsa dolog volt az őserdőben ez a sziamang-pár, amely a földön járt,
                  egyenesebben, mint a sziamangok szoktak; s hátizsákot cipelt a hátán.</p>
					<p>Beszédmódjuk is furcsa volt; mert bár ismerték az őserdő nyelvét, de sután
                  gagyogva angol szavakat is kevertek közé. Köztudomású, hogy a kígyó éppolyan
                  kevéssé tudja modulálni sziszegő hangját, mint egész sereg állat, amely sokkal
                  butább a kígyónál. Épp ezért hamarosan egyhangúvá lett Istiling kérdezősködése.
                  Istiling mérföldeken keresztül nem tágított tőlük; folyton ott siklott Moaka
                  sarkai mögött és azt kérdezte:</p>
					<p>- Mi az a hátadon?! Mi az a hátadon?! Mi az a hátadon?!</p>
					<p>De Moaka nem tudott felelni, mert nem emlékezett a hátán levő tárgy nevére; csak
                  azt tudta, hogy ott van, ott kell lennie és sok minden egyéb tárgy van benne. Két
                  orrszarvúmadár is feltette magában, hogy elkíséri őket. Ezek váltakozva
                  kérdezték:</p>
					<p>- Mért jársz a földön?! Mért jársz a földön?!</p>
					<p>Ez az erdő káprázatosan szép volt: ritkább, mint a tó déli és nyugati oldalán. A
                  futónövények, léggyökerek szövevénye olyan volt előttük, mint ritkás függöny, mely
                  széltében sem ér véget soha; mintha állandóan egy függöny metszetében
                  botorkálnának előre. Világos volt az erdő s a fény átragyogott a vörös
                  kvasszialeveleken. Cukor- és szágópálmaligetek következtek; sütkérező kígyókkal és
                  fácánokkal. A talaj emelkedett s megjelent a mocsári ciprus néhány tűleveles
                  előőrse. Szi-Huhu időnkint megállt, letépett egy csomó sziamantung-levelet s nagy
                  részét átadta Moakának. Ha letelepedtek - mert a járás igen
                  fárasztónak bizonyult - akkor Istiling azonnal gyűrűbe csavarodott s a két
                  orrszarvúmadár is elbóbiskolt felettük, valamelyik ágon. Időnkint felszisszent a
                  kígyó:</p>
					<p>- Mi az a hátadon?! Mi az a hátadon?!</p>
					<p>S a madarak:</p>
					<p>- Mért jársz a földön?! Uggam!</p>
					<p>„Uggam” Fekete Majmot jelent s Moaka így felelt erre:</p>
					<p>- Mi nem vagyunk már fekete majmok. Mi nagy és erős sziamangok vagyunk, akik
                  Szigong darabjaiból lettünk és nem tűrünk magunk közt mást, mint sziamangokat.</p>
					<p>- Megölünk mindenkit - mondta a szelid Szi-Huhu vakarózva. A kígyó homlokráncolva
                  s pislogva töprengett.</p>
					<p>- Megváltoztatok - sóhajtotta. - A bőrötök régi, de ami benne van, új.</p>
					<p>- Ti nem tudtok megölni senkit! - károgott az egyik madár, nagy csőrét himbálva a
                  fejük felett. - Gyöngék vagytok, fekete majmok!</p>
					<p>Moaka feltápászkodott s tovább mentek; de menet közben is folyt a vita, mert egyik
                  sem engedte, hogy a másik mondja ki az utolsó szót.</p>
					<p>- Ha beléd döföm ezt a dárdát, meghalsz! - jegyezte meg Moaka és a kígyó
                  nevetett.</p>
					<p>- Bolond vagy, - felelte Istiling. - Nem tudom, mi az, de senki se várja meg, amíg
                  belédöföd.</p>
					<p>Moaka elhajította a dárdát, de ez a kígyó mellett fúródott a földbe. Ugyanabban a
                  pillanatban Istiling a remegő dárda köré tekergőzött és gúnyosan nézett
                  Moakára.</p>
					<p>- Add vissza a dárdát - kérte Moaka, - mert anélkül nem mehetek tovább.</p>
					<p>A kígyó otthagyta a dárdát és a két madár epés megjegyzésekkel kísérte az
                  esetet.</p>
					<p>Harmadnap Moaka megunta az állandó csúfolódást és Szi-Huhuval együtt
                  felkapaszkodott a lombok közé. Itt ágról-ágra lendülve, sokkal gyorsabban haladtak
                  előre, bár a dárdák és hátizsákok meglehetősen terhükre voltak.</p>
					<p>Aznap az ágak között magábaroskadt, beteg sziamangot láttak. Ezt a sziamangot
                  kullancsok lepték el, csontig soványodott s szemei kiálltak üregükből. Kuh-Kuh
                  volt a neve.</p>
					<p>Moaka Uj-Sziamang-módon üdvözölte: a feje felett összeütött tenyérrel. Kuh-Kuh
                  olyan tekintettel felelt rá, amely fáradt volt, mint egy vemhes felhő, amely már
                  csaknem leszakad az égről.</p>
					<p>- Hova mentek? - kérdezte Kuh-Kuh és Moaka felelt:</p>
					<p>- Sok mindent kell mondanunk mindenkinek. Pepong küldött, aki a Holdból esett a
                  népre. A sziamangok erősek és sokan vannak: övék az erdő.</p>
					<p>- Pepong?! - kérdezte Kuh-Kuh közönyösen.</p>
					<p>- Igen! - felelte Szi-Huhu, de egyetlen mondatra sem emlékezett abból, amit
                  megtanult. Kérdően nézett Moakára.</p>
					<p>- Diktatúra! - próbálta kimondani Moaka.</p>
					<p>Kuh-Kuh csendesen ingatta a fejét.</p>
					<p>- Talán ti erősek vagytok - mondta szomorúan - de én gyenge vagyok.</p>
					<p>- Pepong erőt tesz a melledbe! - mondta Moaka - gyere velünk.</p>
					<p>Kuh-Kuh tudta, hogy ezek hazug fecsegők. Már lemondott az életről és sok mindennel
                  tisztában volt: elsősorban a saját fajtájával. Emlékezett olyan társaira, akik
                  bementek az erdőbe, leültek egy patak mellé, aztán visszajöttek és napokon át
                  mesélték hőstetteiket. De Kuh-Kuh érezte, hogy elfogy az élete, mint nyáron egy fa
                  odvából a víz, mikor a nap süt rá. Ezért nagy erőfeszítéssel felemelkedett. De nem
                  volt bátorsága nekirugaszkodni.</p>
					<p>- Lent a földön! - bíztatta Moaka és Kuh-Kuh csodálkozva nézett rá.</p>
					<p>Azonban levezették és lent elindultak vele visszafelé. Szi-Huhu az egyik kezét
                  fogta, Moaka a másikat. Igy nagyon lassan haladtak előre.</p>
					<p>Moakában időnkint felmerült valami homályos aggály, hogy nem ez volt hosszú és
                  fáradságos útjuk és fontos küldetésük célja. De Kuh-Kuh közben reménykedni kezdett
                  és kíváncsi volt, Pepongra. Hét napig vándoroltak visszafelé és már elvesztették
                  dárdáikat és a két hátizsákot és Szi-Huhu lábai sebesek voltak; Kuh-Kuh pedig már
                  annyira elgyengült, hogy vonszolniok kellett.</p>
					<p>Igy aztán nem is tudtak vele átúszni a Liang-patakon. Letelepedtek a keleti
                  partjára és egész délután kiáltoztak, de nem jött senki, pedig látták a füstöt
                  odaát.</p>
					<p>Már sötétedett, amikor P’kami egy fa tetejéről észrevette őket s nemsokára
                  elindult egy tutaj értük.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Brentford nem mutatta csalódását. Sok erős, fiatal sziamangra volt szüksége s
                  hoztak helyette egy haldoklót!</p>
					<p>De Moaka így szólt hozzá:</p>
					<p>- Megmondtuk Kuh-Kuhnak, aki gyönge, hogy te erőt teszel a mellébe és ezért
                  eljött.</p>
					<p>Brentford tehát kénytelen volt megpróbálni a lehetetlent. Csak egyetlen olyan szer
                  állt rendelkezésére, amelytől a kullancsok önként lehullanak; s ezt a szert
                  önmagából kellett nyernie. Sok vizet ivott tehát s késő este végigöntözte
                  Kuh-Kuht. Mintegy harminc kullancs hullott le róla s ezeket Brentford elégette.
                  Másnap a többitől is megszabadította Kuh-Kuht és sok pizángot etetett vele.
                  Kuh-Kuh felépült és megint kövér lett, mint a többiek. És Moaka így szólt
                  hozzá:</p>
					<p>- Megmondtam neked, Kuh-Kuh, hogy Pepong erősebb, mint a párduc, mert a párduc
                  csak elveszi az erődet, de Pepong visszaadja.</p>
					<p>Kuh-Kuh sokáig nem tudta megérteni, mi történt vele; de amikor végre teljesen
                  megértette, akkor felordított örömében.</p>
					<p>És így Brentford egy engedelmes követővel gazdagabb s egy nagy reménnyel
                  szegényebb lett.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>De Homahi, az egyetlen, akinek szabad volt elcsavarognia, néhány nappal később
                  véresen és összeverve tért vissza a táborba.</p>
					<p>Kiderült, hogy a Zöld Vízesésnél nagy és erős sziamang-csapattal találkozott. Ő
                  nem tanult szónokolni s nem ismerte Brentford elveit, annyira se, mint Moaka. A
                  legegyszerűbb eszközhöz folyamodott: dárdájával ütlegelni kezdte s a tábor felé
                  igyekezett terelni őket. Erre, természetesen, összetörték a dárdáját, Homahit
                  pedig, aki már nem volt tisztában az erőviszonyokkal, alaposan
                  helybenhagyták.</p>
					<p>Brentford ebben az időben rendelte el - s rendelete csak abban különbözött az
                  európai rendeletektől, hogy naponta rendelte el ugyanazt, amíg a sziamangok meg
                  nem szokták, - hogy őt se Pepongnak, se Gaggam-nak, se Szigongnak ne szólítsák,
                  hanem egyszerűen Sir!-nek. És Homahi, aki nagyon izgatott volt és handabandázva
                  közeledett hozzá, így szólította meg:</p>
					<p>- Sir, parancsold, hogy sokan menjünk el és öljük meg azokat a büdös
                  tolvajokat.</p>
					<p>- Homahi! - felelt rá Brentford - ha mi megöljük a sziamangokat, akkor a tigris és
                  a kígyó is megöli a sziamangokat. Parancsom az, hogy a tigrist és a kígyót öljük
                  meg, a nagy és okos sziamangnépet pedig tiszteljük.</p>
					<p>Homahi zavartan ácsorgott előtte.</p>
					<p>- De Sir! - mondta - engem meg akartak ölni.</p>
					<p>- Mert buta voltál. Most elküldjük Moakát és Szi-Huhut, akik beszéddel fogják
                  legyőzni őket.</p>
					<p>Maga elé hívta Moakát és feleségét.</p>
					<p>- Emlékeztek még arra, amire tanítottalak benneteket?!</p>
					<p>Moaka nem felelt, de Szi-Huhu szemrebbenés nélkül hazudta:</p>
					<p>- Igen, Sir.</p>
					<p>- Moaka, fogd ezt a rudat, aminek a vége lángol és menj el hozzájuk. Mondd meg
                  nekik, hogy jöjjenek ide, mert különben ők is úgy fognak lángolni, mint ez a rúd
                  és akkor fejükre ejtem a Holdat.</p>
					<p>Moaka tehát elindult Szi-Huhuval, de nem sok meggyőződéssel cipelte maga előtt a
                  lángot.</p>
				</div>
				<div type="chapter">
					<head>A kelepce.</head>
					<p>Nem messze a tábortól, a Liang-patak mentén eljutottak a Zöld Vízesésig. Itt
                  kuporogtak egy magas fán hajnalig, amikor is az éktelen ricsaj elárulta, hogy a
                  keresett sziamangok nem lehetnek messze.</p>
					<p>Moaka kiáltozni kezdett és nem sokkal utána mindenfelől csörrent és zörrent az
                  élősdi bozót, amely a fák koronáját átláthatatlanabbá teszi az aljerdőnél is.
                  Köröskörül nagy, fekete fejek bukkantak fel; hatalmas alkatú és izomzatú hímek;
                  élükön Dud-Dar, a főnök. Moaka hallott már a Go-hegy sziamangjairól: ezek voltak a
                  Világ legerősebb és legvadabb sziamangjai. Mindjárt tudta, hogy velük akadt
                  össze.</p>
					<p>A többire Moaka már csak úgy emlékezett, mint valami rossz, nagyon fájdalmas
                  álomra. Tudta, hogy beszélt hozzájuk, Pepongról, a tűzről és még valamiről, de már
                  nem emlékezett a saját szavaira. A Go-hegyi sziamangok nem bántották, de nem is
                  törődtek vele. Apró, csillogó szemük Szi-Huhura szegeződött, aki karcsú és
                  csábítóan fiatal volt és nagyon tetszett nekik, amint eddig még mindenkinek
                  tetszett. De ezek a sziamangok nem törődtek Moakával, aki csenevésznek tűnt
                  mellettük. Egyikük rángatni kezdte Szi-Huhu kezét és Szi-Huhu egész testében
                  remegve, de hősiesen ellenállt. Ekkor Dud-Dar hatalmas, fekete alakja tornyosult
                  föléje. A kicsi és remegő Szi-Huhu szinte eltűnt a boltozatos mellkas alatt. És a
                  következő pillanatban Dud-Dar egy nagy szökéssel eltűnt a lombok között, messze
                  alant; és magával vitte Szi-Huhut.</p>
					<p>Még egy másodperc s már az egész bandának nyoma veszett. Moaka felkiáltott s
                  forróság verte ki a testét. Utánuk eredt, lélegzetétvesztve, kétségbeesett
                  reménykedéssel; de félkezét tudta csak használni, mert jobbjában a fáklyát kellett
                  tartania. És vagy rossz irányban törtetett a lombokon át; vagy pedig a Go-hegyiek
                  igen gyorsak voltak. Mert alig telt bele tíz perc; az őserdő teljes pompájában
                  kitárult a vízesés felett kuporgó Moaka előtt: de sehol nyomukat se látta
                  többé.</p>
					<p>Északra hatalmas, szakadékos, kopár lejtő vonult végeláthatatlan messzeségbe. De
                  kétoldalt s mögötte kimondhatatlanul nagy és rejtélyes és beláthatatlan erdőség,
                  amely innen a magasból olyan homogén volt, mintha egyetlen, százmilliárdtonnás
                  masszából öntötték volna. Ez a mindent beborító zöld tömeg hol világosfényű volt,
                  hol pedig, nagy darabon, árnyékoszöld, vagy csaknem fekete. S az egész felett ott
                  kuporgott mérhetetlen bánatával Moaka. Fülében a vízesés dübörgött, szemei
                  kápráztak, szíve hevesen, sajogva zakatolt, mint egy idegen állat, amely belülről
                  akarja tönkretenni Moakát.</p>
					<p>De jobbkezében ott füstölgött a fáklya.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Ez volt az oka annak, hogy Brentford az esztelen - vagy legalább is korai -
                  vállalkozásra elszánta magát. Brentford arra született, hogy parancsoljon és
                  ilyen szempontból balvégzete volt, hogy angolnak született. Az angol polgár nem
                  szereti, ha parancsolnak neki, mert ez megakadályozza abban, hogy
                  engedelmeskedjék. Más országokban is vannak önérzetes emberek, akik csak önként
                  hajlandók engedelmeskedni és ez nem is paradoxon, mert hiszen az „önként” azt
                  jelenti, hogy saját belátásuk szerint választanak maguknak parancsolót. De, kevés
                  az önérzetes ember és az önérzet különben is, az angol területeken kívül csaknem
                  mindenütt, csupán fiatalkori tünet. Ami azonban Brentfordot illeti: a
                  parancsolásra született embernek is van szíve. Brentford szerette Moakát; de a
                  főérv mégsem ez volt, hanem az, hogy Moaka visszahozta a fáklyát. Ez már
                  kifejezetten elvhűség; ha a szobatudósok szemében nem is, Brentford szemében az
                  volt. Talán utólérte volna a feleségét és ki tudta volna szabadítani, ha nincs a
                  kezében a fáklya és nem gondol Brentfordra. Moaka talán már érezte, hogy neki
                  hivatása van. Egy új sziamangvilág előharcosa, aki fellázad az erdő magános
                  vadjainak rémuralma s a pipogya belenyugvás ellen.</p>
					<p>Moaka - ellentétben a harcias Homahival - nem ment panaszra Brentfordhoz és nem
                  követelt bosszút. Homahit megverték, de mi ez ahhoz képest, ha valakitől durva,
                  erős idegenek elveszik a feleségét, akivel együtt nőtt fel s akitől gyereke van;
                  még csak egy, de az is valami.</p>
					<p>Moaka naphosszat mozdulatlanul ült egy ágon, csillogó szemekkel és nehezen,
                  sóhajtozva lélegzett. Kifejezéstelen szemekkel bámult a zöldfényű lomberdőbe, ahol
                  madarak röppentek s apró rágcsálók futkároztak vékony ágakon. Ügyet sem vetett a
                  sürgés-forgásra, ami odalent felverte a tábort.</p>
					<p>Brentford most komoly hasznát vette Homahinak.</p>
					<p>Homahi egyik sziamangtól a másikhoz ment és a fülükbeordított. Állandó izgalomban
                  tartotta őket s amelyikük munkakedve csökkenni kezdett, azt fenéken rúgta. Két nap
                  alatt húsz harcos állt útrakészen; fakéssel, dárdával felszerelve. P’kami a
                  táborban maradt a többiekkel; bár úgy tett, mintha ez nagyon rosszul esne neki, a
                  valóságban örült, mert gyáva volt. Homahinak és Brentfordnak íjja is volt.</p>
					<p>- Sir - mondta egy reggel Homahi - menjünk.</p>
					<p>Brentford már nem tudta, milyen nap volt ez, vagy milyen hónap... Ordítozva
                  indultak el és Moaka fegyvertelenül, csüggedten szökött utánuk, valami vad
                  kétségbeeséstől űzve. Csupán a fakése lógott az oldalán, rotangkötélre erősítve. A
                  Liang túlsó oldalán Brentford csendet parancsolt. Innen kezdve szótlanul
                  meneteltek és Brentford volt köztük - valóban - a legizgatottabb. Mert arra
                  gondolt, hogy ha ez a büntetőexpedició sikerrel jár, akkor ugyanígy elindulhatnak
                  a távoli tenger felé... és ami néhány hónappal ezelőtt reménytelennek,
                  teljességgel lehetetlennek látszik, talán mégis megvalósul: élve emberek közé
                  juthat ebből a pokolból.</p>
					<p>De aztán eszébe jutottak a „pokol” egyéb oldalai is. Moaka tragédiája, a
                  sziamangok jövője s a civilizáló munka... Valójában nagy kérdés, hogy a sziamangok
                  megszervezése csupán eszköz-e az ő meneküléséhez, - vagy pedig, a jövendő
                  szemszögéből nézve, éppen a fordítottja áll?!</p>
					<p>Elkerülték a veszélyes bozótokat s a Chilapeng lábánál, egy pálmaliget
                  toronymagasságában ütöttek tanyát; mert valószínű volt, hogy a Go-hegyi
                  sziamangok, amint az már a multban sokszor megtörtént, a déli hőség s a
                  gyümölcsdús erdők és szavanák felé vonulnak... Hajnalban az őrszem rémült
                  rikácsolására ébredtek. Köröskörül a liget feketéllett a sok-sok Go-hegyi
                  sziamangtól!</p>
				</div>
				<div type="chapter">
					<head>A dammamadai csata.</head>
					<p>Szi-Huhu eleinte nem volt teljesen eszméletnél. Nem tudta jól megfigyelni, mi
                  történik vele.</p>
					<p>Ájulásszerű és mégis izgalmas állapotából a hatalmas főnök, Dud-Dar erős szaga
                  serkentette fel. Ez éppen ugrás közben, két távoli ág között történt s Dud-Dar
                  csaknem lezuhant, Szi-Huhuval együtt.</p>
					<p>A vad rohanás napnyugtáig tartott s elég hosszú és mozgalmas volt ahhoz, hogy
                  Szi-Huhu tökéletesen visszanyerje ítélőképességét és tisztában legyen a
                  helyzettel. Napnyugtakor vörös fény borult a beláthatatlan kerületű ligetre,
                  amelyet az őserdőben Dammamada néven neveztek. (Sok-Kopasz-Fa-Kövek-Között.)
                  Valóban rengeteg, kurtatörzsű nipapálma állt itt meglehetősen nagy távolságra
                  egymástól. Köztük harasztok, melastomák és gyömbérfélék szőnyege tarkállott.</p>
					<p>A Go-hegyi sziamangok nagy csapata hamarosan elhelyezkedett a gombaformájú fákon
                  és nyugatról, a Chilapeng-hegy felől óriási árnyék közeledett, mint egy szédítő
                  méretű szemfödél. A különös tájék félig fekete volt, félig piros. A sziamangok
                  örültek a pihenőnek. Az egyik fáról verekedő szerelmesek lihegése és acsarkodása
                  hallatszott, a másikról horkolás. Egy sziamang-nőt szülési fájdalmak leptek meg és
                  vészes jajgatása felverte a csendet. A liget tele volt fácánnal; ott surrantak,
                  futottak, helyezkedtek köröskörül, de láthatatlanul. Szi-Huhu idegesen figyelte a
                  fácánokat; amelyek ötször változtattak helyet, amíg egyszer végre elaludtak
                  valahol.</p>
					<p>Az egyre mélyülő sötétségbe merítette lázas szemeit az elrabolt sziamang-feleség,
                  hogy szemhéjainak izzását lehűtse a táguló, hűvös éjszakában. Vagy talán Moakát
                  akarta látni ott, ahol semmi se látható már, az sem, ami az orrunk előtt
                  van...</p>
					<p>Dud-Dar hatalmas árnyéka ott meredt fel, közvetlenül mellette.</p>
					<p>Dud-Dar nyugodt volt, míg Szi-Huhu szíve hevesen, fájdalmasan vert, mintha ki
                  akarna ugrani a melléből. Igy ültek egymás mellett, egy nipapálma koronájában.</p>
					<p>Dud-Dar, a nagy és erős főnök tapintatos volt. Ült és várt. Tudta, hogy Szi-Huhu
                  már az övé; várhatott tehát. Még a nevét is tudta, mert Moaka kiáltásai még a
                  fülében csengtek.</p>
					<p>Végül, amikor minden hang elcsendesült, csak millió bogár, tücsök és surrogó
                  denevérszárny olvadt össze azzá az éteri hanggá, ami a földkerekség minden nyári
                  éjszakáját olyan egyformává teszi, - akkor Dud-Dar gyengéden megérintette
                  Szi-Huhu lelógó balkarját.</p>
					<p>- Szi-Huhu! - dörmögte - Dud-Dar itt van!</p>
					<p>Szi-Huhu nem felelt. Ezt Dud-Dar biztatásnak vette.</p>
					<p>A dolog úgy történt, hogy Szi-Huhu tele volt dühvel, félelemmel és szomorúsággal s
                  az utolsó pillanatig bizonyosra vette, hogy inkább lelöki Dud-Dart a fáról és
                  elszalad, semmint hogy megadja magát. De nem így történt. Mert Dud-Dar lenyűgözően
                  nagy és erős volt s amikor Szi-Huhu erőszakos támadásra várt, akkor nem történt
                  egyéb, mint hogy beleolvadt egy végtelenül erős és gyengéd és ellenállhatatlan
                  ölelésbe. És még szégyenkezni se ért rá és Moakára se gondolt; egyáltalán nem
                  gondolt semmire, egész teste kiforrósodott, vére fellobbant; szemeit behúnyta,
                  mert most már nem akart látni semmit.</p>
					<p>Amikor ismét felnyitotta őket, más, megváltozott tájat látott maga előtt. A
                  sötétség eltűnt és fénylő, fehéreskék sugárzás tört fel a ligetből. Az ürben úszó
                  Hold fénye mindenüvé behatolt; a pálmalevelek, harasztok és cserjeágak vékony,
                  szénfekete vonalakat rajzoltak a hömpölygő sugárzásba. Fekete árnyak ültek
                  mindenfelé a fákon; aludtak, szeretkeztek, vagy álmaikban fészkelődve, mozgatták a
                  még napfénytől forró leveleket.</p>
					<p>Dud-Dar erőszakos fráter volt, de nem állandó egyéniség. Az emberek azt mondták
                  volna, hogy igazi majom, mert mindent utánoz, ami az útjába kerül. De nem így
                  volt. Dud-Darnak nem volt határozott elképzelése arról, hogy milyennek is kell
                  lennie? Ha tehát orángutánnal találkozott, akkor mindaddig orangután-módon járt,
                  bömbölt és viselkedett, amíg el nem felejtette. Volt időszak az életében, amikor
                  négykézláb járt és rettenetesen ordított. Legszebb emléke volt az a kis medve,
                  amely így szólt hozzá:</p>
					<p>- Nagyon megijesztettél, Dud-Dar! Azt hittem, Sheela-Wishla jön, a kövér
                  párduc!</p>
					<p>Most azonban teljesen Szi-Huhu varázsa ejtette rabul. Szi-Huhu csendes volt,
                  gyenge és szelíd és szép. Dud-Dar a sötétben szende arcokat vágott és elhatározta,
                  hogy csendes lesz és karcsú, mint új szerelme.</p>
					<p>- Szi-Huhu! - mondta neki, míg együtt nézték a holdas tájat - elmegyünk a Nagy
                  Fához és sokat eszünk és mindig a te kezedet fogom.</p>
					<p>Szi-Huhu nagyot sóhajtott.</p>
					<p>- Nem, Dud-Dar - mondta - én a Kis Tóhoz megyek, ahol eddig voltam.</p>
					<p>- Ott van a férjed! - morogta Dud-Dar. De Szi-Huhu furcsán nevetett.</p>
					<p>- Ott van Pepong és megöl, ha elmegyek.</p>
					<p>- Pepong?! Mi az?! - kérdezte Dud-Dar és dühösen meredt a sötétbe.</p>
					<p>- Pepong a sziamangok ura, egyik kezében élet van, a másikban halál. Ő eljön és
                  visszavisz.</p>
					<p>Dud-Dar a mellét verte.</p>
					<p>- Azt már nem! Azt már nem! Azt már nem! - mondta harciasan.</p>
					<p>- Mit akarsz?</p>
					<p>- Elszaladok veled.</p>
					<p>- Pepong gyorsabb.</p>
					<p>- Négy lába van?</p>
					<p>- Kettő. De hosszú.</p>
					<p>Dud-Dar elgondolkozott.</p>
					<p>- Szi-Huhu - mondta végül - ez nagy titok! Van a dzsungelban egy tó és abban
                  alszik egy fehér elefánt. Mikor én ilyen kicsi voltam, már ott aludt, a tó
                  fenekén. A hasából minden holdnapkor kinő egy virág. Aki ezt a virágot megeszi, az
                  elefántfejű lesz és kék lábai nőnek.</p>
					<p>Szi-Huhu nagyon csodálkozott, mert nem gondolt arra, hogy Dud-Dar hazudik. De
                  Dud-Dar sokszor eszelt ki ilyen „titkokat” és mindenki nagyon szerette hallgatni,
                  amikor róluk beszélt. És most olyan csodálatos volt, hogy Szi-Huhu egész éjjel
                  hallgatta és nem is volt álmos és alig gondolt Moakára és ha gondolt is rá, már
                  csak alig-alig sajgott a szíve.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Hajnalban megint egészen más képe volt a dammamadai ligetnek. Most vad-sárgán
                  izzott minden; dús, párás, fénylő paradicsom volt, húsos gyümölcsökkel és nagy,
                  dagadt virágokkal, amelyek úgy csillogtak, mintha véres lébe mártották volna őket.
                  Fácánok, kolibrik repkedtek a levegőben; türkizkék, sárga és korálpiros színeik
                  vidáman csillogtak a napsütésben. Szi-Huhu mégis elaludt hajnalban, most pedig
                  szemeit dörzsölgette, hogy megszokják a vakító fényözönt.</p>
					<p>És ekkor Wiwem, a törzs legszemfülesebb és legenyveskezűbb személyisége, kiabálni
                  kezdett egy magas fa tetején:</p>
					<p>- Mi van a kezükben?! Kik ezek?! Itt vannak!</p>
					<p>Dud-Dar felmászott Wiwem mellé és látta, hogy mi van a kezükben és hogy kicsodák.
                  Részben harci vágytól, részben pedig a kiváncsiságtól indíttatva a Go-hegyi
                  sziamangok végre is hajlandóknak bizonyultak bekeríteni az idegeneket.</p>
				</div>
				<div type="chapter">
					<head>Győzelem.</head>
					<p>Az összecsapás első része egyoldalú volt és kissé zűrzavaros. Brentford és dárdás
                  harcosai a nipapálmákon ültek; a Go-hegyiek pedig körülöttük szóródtak el.
                  Brentford éles parancsszavaiba belesivított messziről Szi-Huhu hangja:</p>
					<p>- Pepong!</p>
					<p>Ekkor Brentford leugrott a fáról és Moaka is. A harcosok, dárdáikat szorongatva,
                  követték őket.</p>
					<p>Aztán a Go-hegyiek egyszerűen megfutamodtak. De Brentford, aki mindenre figyelt és
                  mindenütt jelen volt, el tudta érni, hogy a zárt sorok ne bomoljanak fel.
                  Egyenletes menetben követték az ellenséget, amely a ritkás pálmaligetben nem
                  tudott elrejtőzni és így valamivel lejjebb csakhamar ismét összeverődött.</p>
					<p>Brentford látta, hogy tanácstalanul állnak, összedugják nagy, fehérszakállú
                  fejeiket s feléjük mutogatnak. Megismerte Szi-Huhut is közöttük.</p>
					<p>- Előre, sziamangok! - kiáltotta és magasraemelt dárdával, szaladni kezdett. A
                  többiek utána.</p>
					<p>Az ellenfél - sokkal többen voltak és nagyobbak és erősebbek is - csodálkozva
                  bámult s egész közelre bevárta őket.</p>
					<p>Csak, amikor már néhány lépés választotta el őket egymástól, akkor horkant fel
                  Dud-Dar és felemelt karokkal rontott előre.</p>
					<p>A harc rövid és heves volt. Néhányan Brentford sziamangjai közül bután
                  elfordították a dárdájukat; ezeket megfojtotta az ellenfelük. De Homahi egymaga
                  négy Go-hegyi sziamangot döfött le, Brentford hármat s a többiek is derekasan
                  verekedtek.</p>
					<p>Végül egymásra hemperegtek a vériszapos páfrányok között mindannyian s Brentford a
                  nagy, idegen hímeket csuklójuknál fogva egymáshoz kötözte. Amikor már tizennégyet
                  összekötözött, akkor meghúzta a kötelet és talprarántotta őket.</p>
					<p>Az általános verekedésnek és öldöklésnek vége szakadt. Homahit is észretérítette
                  néhány jól helyezett ütleg. Az idegen sziamang-nőstények megrettenve követték
                  őket. Homahi minduntalan diadalordításban tört ki s a saját fejét ütögette
                  örömében. Brentford egy közeli tavacska felé vezette a menetet, ő maga is boldog
                  és izgalmasan elégedett volt. Nem várhatott többet a sziamang-harcosoktól.
                  Derekasan viselkedtek, meg kell jutalmaznia őket.</p>
					<p>Valamilyen érmet készít majd, - gondolta, - amellyel megkülönbözteti a bátrakat a
                  gyáváktól. Hirtelen-nőtt büszkeséggel és reményekkel sarjadtak benne a tervek.
                  Színházat rendez majd; kifejleszti az ízlésüket és megtanítja őket a
                  cserekereskedelemre.</p>
					<p>Már negyedórája meneteltek, amikor eszébe jutott Szi-Huhu. Hátranézett és látta,
                  hogy Szi-Huhu nem Moaka mellett lépked, hanem Dud-Dar mellett, aki elrabolta.</p>
				</div>
				<div type="chapter">
					<head>Összetartás és erő.</head>
					<p>Az út visszafelé valóságos diadalmenet volt. Brentford virágokkal díszített
                  koszorút viselt a homlokán és csupán csak Moaka volt szomorú. Mert a tizennégy
                  egészséges Go-hegyi hím jókedvű volt és a három magukkal hozott sebesült állapota
                  is javult, hála a Brentford rejtélyes varázslatának...</p>
					<p>A táborba visszaérve még növekedett az öröm: az ottmaradottak örültek a
                  visszatérőknek. Csodálkozással szemlélték a foglyokat s a foglyok még inkább
                  csodálkoztak a tábor rejtelmein. Brentford a fogoly hímeket fákhoz kötözte és
                  személyesen vitt nekik ennivalót. Szi-Huhu nem mozdult el Dud-Dar mellől, ami
                  meglehetősen bántotta Brentfordot és talán innen eredt, hogy később se méltányolta
                  eléggé Dud-Dar rendkívüli képességeit.</p>
					<p>Pedig Dud-Dar annyit hallott Szi-Huhutól róla, hogy mindig kiabálni kezdett, ha
                  meglátta Brentfordot. És miután Brentfordnak az volt a terve, hogy naponta egyet
                  bocsájt szabadon a foglyok közül, Dud-Darral, a volt főnökkel tette az első
                  kísérletet.</p>
					<p>Dud-Dar, amikor levették róla a köteléket, eleinte csodálkozva és értetlenül
                  ténfergett a nagy padauk-fa körül. Aztán megszólította Moakát, de Moaka -
                  érthetően - nem adott választ neki.</p>
					<p>Végül, Kuh-Kuh szóbaállt vele, mert Kuh-Kuh új életet kapott Pepongtól és ezért
                  mindig jókedvű és barátságos volt.</p>
					<p>Brentford, aki agyagedényeket gyártott ebben az időben, Dud-Dar minden lépését
                  figyelte. Hallotta, amint a tóban alvó elefántról mesél Kuh-Kuhnak és látta, hogy
                  elkéri a dárdáját s büszkén lépked vele a többiek felé.</p>
					<p>- Én vagyok Pepong! - kiáltotta Dud-Dar és mindent megtett, hogy merev térdekkel
                  lépjen.</p>
					<p>Az újonnan-jöttek csakhamar megtanultak mindent, amit a régiek tudtak. A
                  felnövekvő ifjak is tevékeny részt vettek a harci gyakorlatban. Brentfordot
                  ezidőben rettenetesen megkínozta a láz és már csak abban bízott, hogy mindez nem
                  tart soká.</p>
					<p>Körülbelül ebből az időből származik az a két pálmalevél-jegyzet, amit a
                  Liang-patak mellett találtak, tövisre szúrva:</p>
					<p>„A sziamangok faji öntudata örvendetesen ébredezik. Hiszem, hogy eljutok velük a
                  tengerhez s az emberek megértéssel fogadják majd őket. Nincs erőm hozzá, hogy itt
                  maradjak velük halálomig, bár néha úgy érzem, kötelességem volna. De ha Szumátrán
                  keresztül verekszik magukat, akkor mégis csak elértek valamit s nem kell, hogy
                  elégedetlen legyek önmagammal...”</p>
					<p>Brentford, úgylátszik, nem volt tisztában vele, milyen rettenetesen messze volt
                  minden elérhető lakott helytől. Bízott benne, hogy visszajuthat az emberek közé,
                  de ugyanakkor elhivatásnak érezte azt a civilizáló munkát, amit a majmok között
                  végzett. Ilyen körülmények között érthető hasadás támadt benne. Mindenáron meg
                  kellett értetnie a sziamangokkal, hogy az ő érdekük öntudatra ébredni s
                  szembeszállni a vadonnal, amelyben csak egy joguk volt: a menekülés joga.
                  Ugyanakkor azonban tudta, hogy minden törekvése mögött önző cél van: a szabadulás
                  reménye és vágya, amihez segítőtársak kellettek.</p>
					<p>Azt hisszük, Brentford túlságosan aprólékos és feleslegesen lelkiismeretes volt,
                  amikor ilyen kérdéseken tépelődött. A világ minden diktátora és fejedelme a népért
                  dolgozik, de még sohasem volt rá eset, hogy a nép jóllakott volna, a vezetői
                  azonban nem. Ezzel szemben igaz az, hogy a vezetőknek táplálék és nyugalom kell,
                  hogy dolgozhassanak a népért, amely azért van, hogy dolgozzanak érte és nem azért,
                  hogy zabáljon. Ha a fáraók betartották volna a 8 órai munkaidőt és nem raktak
                  volna minden rabszolga hátára fél mázsával többet, mint amennyit elbírt, akkor az
                  ország kultúrája előbb tűnt volna el a föld színéről, semmint e kultúra örök
                  bizonyítékai felépültek volna; s e rabszolgáknak át kellett érezniök, mennyire
                  eltörpül az ő étvágyuk ama tény mellett, hogy Mrs és Mr Smith szelleme
                  (Detroitból) közvetlenül találkozhatik a fáraók szellemével. A sziamangok nem
                  tudták, hogy Brentford szabadulni akar tőlük, ez tény. De Brentford se tudta, hogy
                  ez nem is fontos. A jövendő generációk fontosak, az elvetett maghoz hasonló
                  gondolat, amely évről-évre nagyobb területet népesít be majd. A természetes
                  fejlődés a fontos; amiben csak az nem hisz, aki elfordul az igazságtól; és csak az
                  hisz feltétlenül benne, aki az igazságnak egy részével is beéri. Tegyük fel, hogy
                  Brentford a jövőbe lát; és azt látja a jövőben, hogy a sziamangokat sikerül
                  felébreszteni s megindítani társadalmi és egyéni fejlődésük folyamatát; maga
                  Brentford azonban sohase jut el a Merapi-vulkán lakott vidékére, hanem elpusztul
                  ebben a harcban.</p>
					<p>Ha ezt látta volna a jövőben, akkor Brentford otthagyta volna a sziamangokat. De,
                  ha a jövőbe látna s ezt látná benne, - melyik népvezér cselekedne másként?</p>
				</div>
			</div>
			<div type="group">
				<head>HARMADIK RÉSZ: A Sziamang birodalom</head>
				<div type="chapter">
					<head>A Fekete Rémek.</head>
					<p>Ötszázhetvenegy nap mult el azóta, hogy Brentford az első dárdát az első sziamang
                  kezébe adta. Kétszázkilencven engedelmes harcosa volt ekkor már; s az ifjakból,
                  öregekből és - szükség esetén - nőkből sorozható tartalék is több mint száz főre
                  rúgott. Ekkora tömegben azelőtt sohasem éltek együtt ezek az öntudatra ébredt
                  majmok s míg egyrészről a saját tömegük büszkévé tette őket, másrészt a rend
                  fenntartása, a biztonság és élelmezés igen súlyos feladattá nőtt. Ennek a
                  feladatnak Brentford diktatórikus alapon igyekezett megfelelni. A sziamangok még
                  nem voltak eléggé érettek arra, hogy alkotmányos úton kormányozzák őket; valamint
                  a tatárok se rohanták volna meg Európát, ha eme szándékukat előzőleg parlamentáris
                  vita során mérlegelték volna. Valamely nép két esetben éretlen arra, hogy
                  alkotmánya legyen: ha 1. politikailag még túlságosan fejletlen és 2. ha
                  politikailag már túlságosan fejlett. Ezért van az, hogy csaknem minden nép
                  történetében először van a diktatúra, azután következik a diktatórikus alkotmány,
                  majd az alkotmányos diktatúra, végül az alkotmányos alkotmány és legvégül a
                  diktatórikus diktatúra. Ez a folyamat minden népre biogenetikus érvényű parancs és
                  ennek a folyamatnak mindig diktatúra a vége, mert a nép kiábrándult az olyan
                  államformából, amelyben neki is gondolkoznia kell.</p>
					<p>A Zung, az őserdő hangos volt a sziamangok csodálatos feltámadásának véres
                  részleteitől s ahova betették a lábukat, onnan a nagyerejű vadak elmenekültek.
                  Ezért a kisállatok örömmel üdvözölték Brentford népét, amely nem evett nyulat,
                  viszont, a maga hatáskörében megakadályozta, hogy a tigris, vagy róka nyulat
                  egyék. A macskamedvék, ezzel szemben, utálták a sziamang-szagot, a tigris és
                  párduc pedig nem bírta a macskamedvehúst. Ezért a medvék és a nagy ragadozók
                  azonos érdekszférában éltek.</p>
					<p>Az a terület, amelyről az őserdő népe Atjeh-földtől a legdélibb szavanákig, mint a
                  sziamang-birodalomról beszélt, nem volt nagykiterjedésű, de igen termékeny és
                  bővízű volt s rajta vezettek keresztül a nagyvadak cserkészútjai. Idetartozott a
                  Liang-patak bal- és jobbpartja egészen az Ylaka-dzsungelig; a Liauang-tó, a
                  Chilapeng-hegy, a tó körüli őserdő s az a széles, enyhe esésű szavana, amelyre
                  Brentford lezuhant. Ez a déli lejtő végtelen erdőségbe hanyatlott s a gyorsröptű
                  madarak szerint ennek az erdőnek csak ott van vége, ahol a füstölgő hegyek
                  kezdődnek s a hegyek után megint végtelen erdőség nyúlik a semmibe. Brentford
                  tehát kénytelen volt a borzalmas, de keskenyebb dzsungel felé irányítani
                  figyelmét, mert sem a tűzhányók megmászására, sem a sokszáz mérföldnyi szélességű
                  erdőőv áttörésére nem vállalkozhatott.</p>
					<p>Birodalmát nem csak szélességben alapította meg; a sziamang-néphez koboldmakik,
                  orrszarvú-madarak és vadkutyák sokasága is csatlakozott, amely nem csak a szemét
                  és a maradékok eltakarításában tüntette ki magát, de a lárma, amelyet okozott,
                  hozzájárult a sziamang-lakta területek félelmes hírének fokozásához. A
                  sziamangoknak ekkor már nem voltak közös élelmiszer-raktáraik, hanem három cölöpre
                  állított kalitkákban laktak s mindegyikük saját készlettel rendelkezett. A
                  készlet, amely szimantung-levélből, gyümölcsből, teknőstojásból és a vadtyúk
                  szárított húsából állt, aszerint fogyott és növekedett, amennyire a tulajdonos
                  szorgalmas és mértékletes, vagy pedig lusta és falánk volt. A magántulajdon elve
                  hamar vérükké változott; mert, ha a lopásról nehezen is szoktak le; a sajátjukat
                  védelmezni annál hamarabb megtanulták. A másét tisztelni - ehhez erkölcsi nemesség
                  szükséges, ami lassan ébredezett bennük s kétséges, vajjon valaha is olyan
                  fennkölt mértékben tesznek-e szert rá, mint az ember?! Hogy azonban a magukét
                  tiszteljék, ehhez csak irigység kellett s cseppet sem kellett őket kényszeríteni,
                  hogy irigyek legyenek.</p>
					<p>Az erkölcsi és társadalmi alapelvek körül akadtak tehát nehézségek, de nem is volt
                  szükséges, hogy minden esetben tudják; mit miért kell megtenniök? A részletekben
                  viszont annál tanulékonyabbak voltak. Csaknem elválaszthatatlanul egyidőben
                  tanultak meg szivart készíteni és szivarozni; húst enni és vadászni; tagadni és
                  árulkodni; aranyércet keresni Brentfordnak, mert az értékes - és eldugni Brentford
                  elől, ugyanazért; megölni az ellenséget és megölni egymást, (csakhogy, ha
                  ellenséget ölt meg valamelyikük, akkor kettőt vallott be s ha valamiért megölte a
                  társát, akkor letagadta.) Szókincsük rohamosan bővült és minél többet beszéltek,
                  annál többet hazudtak is. Kézügyességük és színészi képességük általában bámulatos
                  volt. Ha betegek voltak, a zsákmányosztásnál egészségesnek tüntették fel magukat;
                  a munkánál azonban az egészséges is úgy tett, mintha beteg lenne. Általánosítani
                  azonban nem szabad. Volt közöttük olyan, aki nem evett, csupa takarékosságból s a
                  cölöpháza összeomlott egy szép napon a felhalmozott eleség súlya alatt; és volt
                  olyan, aki naponta megette, amit gyűjtött és sohase volt semmije. Voltak kötekedők
                  és szemtelenek, voltak gyávák és árulkodók; de egyikük sem félt többé az őserdő
                  borzalmas vadjaitól és mindegyik félt Brentfordtól, aki a sziamangok ura volt.</p>
					<p>A csecsemőket részben megfojtották, részben felnevelték aszerint, hogy milyen nemű
                  egyedekre volt szüksége a fajnak ahhoz, hogy minden férfire jusson nő és minden
                  nőre férfi. Ezért csak két agglegény volt a Sziamang-birodalomban: Moaka és
                  Brentford. Moakának nem kellett többé Szi-Huhu, akire pedig Dud-Dar régen ráunt s
                  akit - pedig - Moaka holtáig szeretett. Brentford pedig ember volt s a sziamangok
                  úgy tudták, hogy nincs is neme. Pedig volt. De maga Brentford mondta nekik
                  egyszer:</p>
					<p>- Ti vagy férfiak vagytok, vagy nők, de én csak Pepong vagyok, aki a Holdból
                  jöttem.</p>
					<p>Brentford erő és fegyelem szempontjából elérkezettnek látta az időt, hogy
                  kiterjessze a Sziamang-birodalmat észak felé és emberi települést találván
                  valahol, Moakára ruházza a főhatalmat. Ez titkos és kedvenc terve volt és úgy
                  gondolta, hogy akkor majd bőrkabátját, fémrudját s egyéb hatalmi jelvényeit is
                  Moakánál hagyja majd. De a dzsungel ismeretlen veszélyeket rejtegetett s a
                  szárazság alkalmassá tette ugyan a terepet, de élelemhiányt idézett elő. Attól is
                  félt Brentford, hogy az állandó mozgás meglazíthatja a fegyelmet s felébreszti a
                  sziamangok lappangó kóborösztöneit.</p>
					<p>Mégis, a legközelebbi holdtöltét jelölte ki az indulás időpontjává, mert bár félt
                  az emberekkel való találkozástól, de vágyott is rá; s a sziamangoknak a már
                  meghódított területen nem volt mit meghódítaniok. A hódítás, zsákmányolás és harc
                  ösztöne, természetszerűen, nem ébreszthető fel s altatható el tetszésszerint,
                  hanem öncélúvá válik minden élőlényben. A bőség nem elégítette már ki a
                  sziamangokat: ha elég aranyuk volt, akkor kerestek kristályokat és
                  gránitoszlopot, vagy a vulkán-lejtők üledékének csillogó gömbjeit, amikkel
                  játszani lehetett. Az Ylaka-dzsungel tigriseitől való biztonságuk nem volt elég;
                  biztonságban akkor vagyok, ha az ellenség fél tőlem s ha fél tőlem, akkor nagyon
                  természetes, hogy kedvem támad megrohanni. Hetvennégy harcosnak volt már tigrisbőr
                  a hátán és fején s a többi irigyelte ezt a hetvennégyet. Brentford nem fojtotta
                  el türelmetlenségüket, sőt új és új tápot adott neki. Nagy segítségére volt ebben
                  a határtalan fantáziájú Dud-Dar, aki ingerlő történeteket adott elő arról, hogyan
                  falták fel mind a hét nagyanyját - szerinte ennyi volt neki - a tigrisek, csak
                  éppen, hogy ne unatkozzanak. Elmondta azt is, hogy egyik legelső fia Ylaka szélső
                  nádasaiba merészkedett s ott elfogta őt Dombomdili, minden élő párduc öreganyja.
                  Kiharapta a szívét s úgy küldte vissza s azóta a szerencsétlen csak gurulni tud,
                  járni nem.</p>
					<p>Az efféle mesék fokozták a harci kedvet. Amíg úgyszólván kizárólag
                  szimantung-levelet ettek, addig nem érdekelte őket, hogy más dolgoknak miféle íze
                  van, de amióta halat, tojást és gyümölcsöt ettek, azóta még ezeknél is jobbízű
                  ételeket tudtak elképzelni, amelyeket más állatfajtáktól kell megszerezniök.
                  Fantáziájoknak csupán az első lökést adta meg Brentford. Minduntalan előfordult -
                  munka és pihenő közben egyaránt - hogy valamelyik vérmesebb sziamang a többi közé
                  ugrott és hirtelen ötleteit, mint tényeket adta elő: hogyan rántotta ki Brentford
                  a tüzet egy hegyből és hogyan evett meg egy olyan halat, amely nagyobb volt az
                  elefántnál és egészen átlátszó.</p>
					<p>Ilyenkor a hallgatóság közül mindig akadt egy-kettő, aki Brentford elé járult s
                  Brentford megerősítette a hallottakat. Egyszerűen mindenre képesnek tartották
                  Brentfordot, aki sokkal hallgatagabb volt, mint eleinte és sokkal keményebben bánt
                  velük.</p>
					<p>Ennek az a változás volt az oka, amelyen Brentford az utolsó negyedévben ment
                  keresztül. Egyre kevésbbé vágyott vissza az emberek közé. A nagyvárosok álomszerű
                  csillogása elfakult lelkében s attól félt, hogy e küzdelmes idők emléke örökké
                  vele és benne marad s éppoly kevéssé talál majd helyet az emberi társadalomban,
                  mint ahogy az se fogadja be többé őt magát. Kimondatlanul is érezte, hogy a
                  kételkedő emberek destrukciója elviselhetetlen lesz az ő számára, aki nem vihet
                  innen bizonyítékokat, csak emlékeket. Utolsó lesz az utolsók között, szürke pont a
                  sok szürke pont között, ha visszajut az emberek közé; míg itt a legelső és
                  legnagyobb s nem sok hiányzik hozzá, hogy az őserdő ura, igazi ura legyen. Nem
                  olyan úr, aki a gyarmatügyi minisztériumban keféli a cilinderét, hanem az állatok,
                  vizek és növények ura, - az Életé. Gyakran érezte és mondta is magában, hogy az
                  egész emberi társadalomból és civilizációból semmit sem kér többé, csak egy font
                  kinint.</p>
					<p>Ez még az elindulás előtt volt; de maga az expedició, amely, ha nem is méreteiben,
                  de sajátszerű voltában és körülményeiben egyedülálló volt a Földön: még sokkal
                  jobban és talán teljesen egybeforrasztotta Brentfordot a sziamangokkal, akik
                  vérgőzös mámorukban feltarthatatlanul vonultak előre és kérdés, volt-e
                  egyáltalán erő, amely megállíthatta őket, ha csak az az erő nem, amely éppen őket
                  űzte előre s amelynek éppen belőlük kellett elfogynia.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Az utolsó tíz napot lázas munkával töltötték. Szarúkürt-jelek hívták össze a
                  tóparti települések sziamangelőőrseit. Szi-Huhu állatbőrökből és színes tollakból
                  hét zászlót készített Brentford útmutatásai alapján, amely zászlókon „AZ ŐSERDŐ A
                  SZIAMANGOKÉ” felírás díszlett. Az egyes csapatok alvezérei piros tollakkal
                  díszíthették fel magukat. Éjszakánkint magasra lobbant a tűz s az őrszemek
                  rikácsolása messze hallatszott: „A dzsungel a sziamangoké!” Sok mérföldnyi
                  körzetben nem aludtak az állatok, mert hallották a készülődést és mert látták a
                  tüzet és mert nem akarták, hogy az őserdő a sziamangoké legyen...</p>
				</div>
				<div type="chapter">
					<head>Egy balhit születése.</head>
					<p>Voltak időszakok, amelyekben a sziamangok buzgalma alábbhagyott, szorgalma
                  csökkent s fogalmaik összezavarodtak. Ez azonban nem törvényszerűen történt, mint
                  ahogy beáll az esős évszak, hanem a lappangó tendenciából mindig valamely véletlen
                  esemény váltott ki huzamosabb áramlatot.</p>
					<p>Wiwem, aki minden buzgalma és Brentford iránti csodálata mellett is szemtelen
                  tolvaj maradt; egy napon, még a Fekete Rémek Hadjárata előtt, finom, húsos és
                  bőlevű levelet talált Brentford háza előtt egy tüskén; ez a levél a napon
                  száradt.</p>
					<p>Wiwem levette a tüskéről és megette a levelet.</p>
					<p>Brentford később keresni kezdte azt, mert fontos feljegyzések voltak rajta.
                  Meglehetősen nehéz munka volt tüskével írni ezekre a levelekre és ezért Brentford
                  éktelen haragra gerjedt, amikor észrevette a hiányt. Amikor Wiwem meghallotta,
                  hogy kiabál, az erdőbe szökött. Brentford körüljárt a táborban, ami most már
                  főváros volt; látta, hogy Wiwem hiányzik, tehát tudta, hogy ő a tolvaj. Őrjáratot
                  küldött érte.</p>
					<p>Wiwem csakhamar reszketve állt Brentford előtt. A tárgyaláson minden felnőtt
                  sziamang-hím részt vehetett. Wiwem bevallotta, hogy ő ette meg a levelet.</p>
					<p>- Sir, - makogta rémülten - ott volt a levél és ott voltam én. Most meghalok, mert
                  sajnos, te is ott voltál.</p>
					<p>- Meghalsz, mert a levélre jeleket tettem, amik azt mondták, hogyan kell
                  kormányozni a butákat, hogy okosak legyenek.</p>
					<p>Wiwem fejében ekkor mentő ötlet született.</p>
					<p>- Tudom, Sir! - mondta merészen - azért ettem meg a jeleket, hogy én is tudjam,
                  amit te tudsz.</p>
					<p>Brentford ekkor halálra ítélte Wiwemet s a Nehéz Kő alá állíttatta. Wiwem zokogott
                  és Pip-pi, a felesége is jajveszékelt. De Brentford az utolsó pillanatban tíz
                  botütésre változtatta át a halálbüntetést, ami nem volt éppen okos dolog. Mert a
                  sziamangok megbeszélték egymás között, hogy Pepong nem merte megölni Wiwemet, aki
                  megette a jeleit és most olyan okos, mint Pepong. És innen kezdve Brentford hiába
                  írt bármilyen üzenetet s hiába rejtette el a majmok elől: mindig akadt, aki
                  megtalálta és megette, miáltal a jelek a koponyájába mentek és ott is maradtak
                  végig. Ennélfogva nem figyeltek a rendeletekre és nem tanultak meg semmit, hiszen
                  sokkal könnyebb megenni a titkokat, mint megtanulni őket.</p>
					<p>Ez a balhit tönkretehette volna a sziamang-civilizációt, ha nem lett volna meg
                  ugyanaz az előnye, ami a többi sziamang-felfedezésnek: hogy rövid időn belül
                  teljesen elfelejtkeztek róla.</p>
				</div>
				<div type="chapter">
					<head>Az indulás.</head>
					<p>Ezekben a hősi napokban Brentford a kiplingi britannizmust érezte lüktetni a
                  halántéka mögött; amely új körülmények között új krátert keresve magának, minden
                  esetben kitör... Holott Brentford inkább hasonlított Winston Churchillre, mint
                  D’Israelire és talán jobb szándéka ellen, de végképp elragadta őt a parancsolás
                  mámora. A fákon gyümölcsök függtek s a paradicsomi állapotok értelmében mindenki
                  szakíthatott belőlük; csakhogy akkor felbomlik a rend és összeolvadnak a
                  fegyveres sorok. Mindent elvenni, amit lehet: ez anarhia s ez az állapot csak Éva
                  előtt volt elfogadható, mert egyetlen ember nem szakadhatik pártokra; kettő már
                  igen. Brentford tehát a zümmögő menet oldalán haladt és Moaka, P’kami és Homahi
                  alvezérek segítségével fenn tudta tartani a rendet.</p>
					<p>Száz fegyveres sziamang haladt a menet élén. Hét dobos volt köztük; a dobokat
                  Brentford maga készítette varingin-fából és binturong-bőrből. A menet végén is
                  száz fegyveres haladt és öt dobos. A dobokkal csapott lármának mélyebb értelme
                  volt: valósággal kiürített zónában haladtak a Matanauai-hegy felé, mert minden vad
                  idegesen menekült a lárma elől.</p>
					<p>A vonuló rend derekán nők és gyerekek, valamint a teherhordó öregek haladtak. A
                  harcosok a hátukra akasztott iszákban vitték mindenféle holmijukat, amelyek közül
                  az értéktelen limlomokra éppolyan féltékenyen vigyáztak, mint a hasznos
                  tárgyakra. Ilyenformán négy, fogantyúval ellátott széles lapon elfért a hadrend
                  minden felszerelése; további tizenhat sziamang cipelte a cölöpkalitkákat,
                  amelyeket rudakra fektettek. Mindannyian a Tenger Melletti Paradicsomra gondoltak,
                  amelyről Brentford a pihenők alkalmával beszélt nekik s amely Szigong világa volt,
                  édes halakkal, csobogó patakokkal s engedelmes fákkal, amelyek a szájuk elé
                  hajlították duzzadt gyümölcseiket.</p>
					<p>A rend fenntartása így történt: Brentford kiadta a parancsot az indulásra, vagy
                  megállásra s ezt a parancsot három alvezére továbbította az altiszteknek: Sha-nak,
                  Kuh-Kuhnak, Dud-Darnak, Bengzznek, Gimbelgim-nek, P’tamának és Ziggbinek.</p>
					<p>Brentford a sziamang-központ kiépítésének történelmi időszakában sohasem hagyta
                  kialudni a tüzet s így még rengeteg gyufája volt. Minden táborverés egy szál
                  gyufába került s végeredményben a tábor hat sarkán lobogott magasan a tűz. Ez
                  elég volt a biztonsághoz, de Brentford a hadjárat idejére rendkívüli
                  intézkedéseket léptetett életbe. Minden éjjel kilenc sziamang őrködött, akiknek
                  kezeit felkötözte a fejük fölötti ágra. Ilyenformán nem tudtak aludni s minden
                  gyanus neszre kiáltozni kezdtek. Ez még mindig jobb volt, mint valamely váratlan
                  támadás; mert hiszen lassan, de állandóan közeledtek Ylaka-dzsungelhez, a
                  tigrisek, párducok és egyéb rémek hazájához, amelyen keresztül kell hatolniok.</p>
					<p>Reggel dobszóval állították talpra a népet, Homahi és P’kami körbe járt s a
                  lustálkodókat oldalba döfte dárdájával. Moaka, akinek nem volt felesége,
                  Brentforddal és serdülő fiával, Guttával aludt... Szi-Huhu hallani sem akart a
                  gyermekéről, amióta a nagyerejű, de képzelgő Dud-Dar elcsábította. Moaka és
                  Brentford nevelte Guttát s a csemete nagyon sokat tanult és könnyedén! Moaka
                  álmában gyakran beszélt; éspedig minden esetben Szi-Huhuról. Ébren azonban sohase
                  mondott róla semmit. Brentford megvetette Szi-Huhut és sajnálta Moakát. Moaka
                  csillogó, fekete szemei, a fehér szakáll-övezte sötét arc közepén, gyakran
                  ragyogtak a nedvességtől, amelyet az eltitkolt fájdalom sajtol elő...</p>
					<p>- Az én feleségem is épp ilyen volt - gondolta Brentford - csak a nevelése
                  tartotta vissza a végső lépéstől. De a lelke mélyén bármelyik férfinak boldogan
                  odaadta volna magát, mert rajongott mindenkiért, akinek nem volt
                  joga hozzá; vágyott mindenkire, aki elérhetetlen volt a számára. És minél
                  hidegebb és fásabb volt kifelé, annál merészebben bontakozott ki női fantáziája,
                  amely erőszakosabb, türelmetlenebb és szégyentelenebb tud lenni minden férfinél.
                  Amíg az enyém nem lett, szerelmes volt belém; attól kezdve azonban minden
                  közeledésemre azt mondta, hogy „ismétlésekbe bocsájtkozom.” Valóban, ismétlésekbe
                  akartam bocsájtkozni, mert mit tehet mást egy férfi, aki szereti a feleségét? Az
                  ilyen vonzalmat nem lehet egyetlen megegyezéssel elintézni s a kapcsolat addig áll
                  fenn, amíg bizonyítékai megismétlődnek.</p>
					<p>Maga is furcsának találta, hogy a Matanauai kövecses lábánál, ahol hideg, húsos
                  virágok nőttek ki a langyos kövek közül, a sziamangok élén, feleségére gondol,
                  aki Londonban bridzsel s messzebb van, mint a csillagos ég. A csillagos ég itt van
                  felette; látható. Felesége azonban láthatatlanabb, mint a megholtak szelleme. S ha
                  majd egyszer Brentford a tenger sós szelében valamely luxus-hajó teniszpályáján
                  Camel-ra gyújt rá, éppolyan különös lesz, ha a sziamangokról gondolkodik, akik
                  most lopva néznek rá s forró szívvel tisztelik.</p>
				</div>
				<div type="chapter">
					<head>Szörnyű éjszaka.</head>
					<p>Arra az első éjszakára, amelyet a Matanauai-hegy éjnél feketébb árnyékában
                  töltöttek, a dzsungel bejáratánál, - sokáig emlékeztek még a sziamangok s
                  Mete-Numai-nak, vagyis Fekete Szélvész Éjszakájának nevezték egymás között. Már
                  elszunnyadtak, amikor forró és hirtelen szélvihar támadt, amely az
                  Andaman-szigetek felől jött s tele volt rothadással, ijesztő szagokkal és
                  indulattal. Búgva zuhogott a hegy zengő sziklái között s lezúdult a völgybe, ahol
                  a sziamangok táboroztak. Timpe, akit őrségre kötöztek ki, félelmében eltépte
                  kötelékeit s véres csuklókkal rohant a hegy déli bozótjai felé. Csakhamar
                  hallották remegő torkának üvöltését, mert csaknem beleszaladt egy suhanó párducba,
                  amely széttépte.</p>
					<p>A tábor felriadt; a félelem elfújta a még zsenge fegyelmet s a civilizáció ama
                  biztonságos lehelletét, amely onnan eredt, hogy Brentfordot hitték az Erdő urának
                  s Brentford parancsolójuk, de barátjuk is volt egyben. De hol volt Brentford a
                  szél felmérhetetlen tömegében, a forró lehelletben, amely mintha egy hegynagyságú
                  Barom torkából süvöltött volna rájuk s összevissza dobálta hitvány tárgyacskáikat
                  s a cölöpkalitkákat, amiket sérthetetlennek hittek?! Hatalmas kődarabokat
                  görgetett a forró orkán a hegyről le s ha nem is látták, de hallották, amint
                  átrobognak közöttük, cserjét, ágakat sodorva magukkal. Fütyült, visított, majd
                  pedig bömbölt és dörgött a szél s néha vakító villám ragyogott fel odafent, sárga
                  sugárzást támasztva a száguldó koromfelhők között. Brentford talpon állt és
                  kiáltozott és boldog volt, hogy a sziamangok remegve s kétségbeesetten, de mégis
                  csak oda gyűltek, köré. Bár a dörgésben csak pillanatokra hallották a hangját,
                  mégis, szünettelenül beszélt s a didergő sziamangok reménykedve figyelték. Éjfél
                  felé hirtelen esni kezdett, de olyan hirtelenül, mintha elementáris erejű vizes
                  korbács csapott volna végig az arcukon. A villám fényénél látták Guttát, mint
                  Brentford bőrzekéjébe kapaszkodik. Az őrök visítottak és jajongtak, a dzsungel,
                  hátuk megett, zengett az ideges tigris- és párductömegek bőgésétől.</p>
					<p>Különös másfél óra következett. Néhány percig zuhant az eső, mintha a tenger, vagy
                  gyilkos vízesés szakadna rájuk. Akkor egyszerre elállt s forró, nedves homokot
                  sepert a szél, fel a hegyen. Pillanatok alatt felszárított mindent s a homok is
                  tüzessé, szárazzá változott benne. Azután megint eső jött és megint tüzelő szél és
                  homok és megint eső. Egy-egy légtölcsér felkapta a cölöp-házikókat s pozdorjává
                  zúzta a magasban, valamelyik éles sziklán, amelyhez hozzácsapta. Fejük felett
                  keringtek a fadárdák, hátizsákok, valami szörnyű örvényben, amelyet áthasított a
                  villámfény, hogy utána vakká tegye az egész őstermészetet. A süvöltő, búgó,
                  bömbölő, recsegő lármában a pillanatnyi szünetek tüntek legborzalmasabbnak;
                  ilyenkor nyögés, sírás, üvöltés hallatszott s hatalmas ciprustörzsek recsegése,
                  amint derékban törte ketté őket a vihar. Azután vad patakok eredtek a hegyről és
                  magukkal rántottak mindent, ami az útjukba került; állatot, bokrot s fatörzset. A
                  zuhogás, dörgés, sivítás süketté, a szakadatlan villámlás vakká tette a
                  sziamangokat és Brentford szájaszéle is fehér volt és remegett. Fülén, szemén,
                  száján ömlött a víz, csapkodta az ár, a szél s koponyájában szakadatlanul
                  dübörgött a vad izgalom.</p>
					<p>Egyszer észrevette, hogy a dzsungel feletti sárga fénycsík nem tűnik el, mint a
                  villámlás, sőt egyenletesen ragyog s egyre nagyobbodik. Aztán elfakult s derengő
                  szürkeségbe olvadt. Csapzott, fekete madár verdeste a hideg levegőtengert s
                  rikoltozva igyekezett áramlat ellen, a hegycsúcs felé. Világosodott.</p>
					<p>S egyszerre csak nem volt más lárma, mint a vad, szürke, indulatos kis patakoké,
                  amelyek egymást keresztezve, csörtetve, szökkenve, ágaskodva rohantak le a
                  hegyről. A sziklák közt törött bambuszdarabok feküdtek; fakések, hátizsákok s egy
                  döglött medvebocs. Hideg szürkeség terjengett mindenfelé.</p>
					<p>A sziamangok dideregve és morcosan lézengtek a felfelé görbülő síkon. Csakhamar
                  kiderült, hogy a vihar kígyókat vert fel a meleg, lapos kövek alól s két
                  sziamang-csemetét megöltek szúrásaikkal. Már mereven, összehúzódva s kihült
                  szemekkel feküdtek ott. Amikor munkához kellett látniok, hogy helyreállítsák a
                  rendet s mindent összeszedjenek, - a szülők ott jajveszékeltek a kígyómarta kis
                  tetemek felett. Brentford kénytelen volt megveretni őket, mert rá se hederítettek
                  s el kellett végezniök munkájukat. Mindez azonban mit se jelentett a közös cél s a
                  közös érdekekhez képest; ami nem volt más, mint Szigong csodálatos birodalmának
                  visszaállítása.</p>
				</div>
				<div type="chapter">
					<head>A Bengzz-féle összeesküvés.</head>
					<p>A Mete-Mumai, vagyis a Fekete Szélvész Éjszakája mély hatást tett a sziamangokra.
                  Most, hogy életük jobban a földhöz tapadt, mint eddig, - új és félelmetes
                  Természetet ismertek meg; a lombok föld-feletti erdejében minden - szél, eső és
                  dörgés - átszürve s enyhén jutott el hozzájuk; most pedig meztelen testükre
                  kapták a Természet csupasz tenyerének közvetlen ütlegeit.</p>
					<p>Látszólag hamar elfelejtették ugyan a borzalmas éjszakát, de csakhamar újra
                  eszükbe jutott.</p>
					<p>Északnak fordultak s a cukorpálma- és nipa-ligetek között haladtak rendben a
                  dzsungel felé, amely keskeny, sötétkék csík volt csupán az égbolt alatt. Amikor
                  másodszor pihentek a Matanauai-heggyel hátuk mögött, akkor az a sötét csík már
                  magasabb volt, mint egy átlagos kőfalkerítés. Harmadnap sárgásszürkének látszott s
                  a déli forróságban úgy remegett, mintha minden pillanatban szétfolyhatna.</p>
					<p>Brentford pihenőt rendelt, a sziamangok sóhajtozva láttak a táborverés munkájához.
                  Sohasem értették meg teljesen, miért kell dolgozni ahhoz, hogy pihenhessenek,
                  amint sohasem értették meg, miért kell sanyargatni magukat ahhoz, hogy majd sokat
                  ehessenek; miért kell annyi mindenről lemondaniok, ahhoz, hogy üdvözülhessenek és
                  miért kell engedelmeskedniök, ahhoz, hogy parancsolhassanak?! Ezt egyébként az
                  emberek sem értik; s csupán éppen azért engedelmeskednek az erkölcsi, vallási és
                  politikai parancsoknak, hogy magukkal szemben is hasonló engedelmességet
                  követelhessenek. Az apa azért puritán, hogy joga legyen fiától is megkövetelni,
                  hogy puritán legyen; a férj azért él monogám életet, hogy felesége előtt is e
                  törvényszerű követelményre hivatkozhassék. A sziamangok azért nem lopták ki egymás
                  szájából az ételt többé, mert ilyenformán az ő szájukból se volt szabad kilopnia
                  senkinek. Gyakran mentek panaszra Brentfordhoz és Brentford rendet teremtett
                  minden esetben közöttük - igazságot szolgáltatott, hogy kivívja
                  megelégedésüket.</p>
					<p>De Bengzz, a született szónok és Ziggbi, akinek bohóc-természete volt, állandóan a
                  nagy viharról beszéltek, mert, mint a bohócok és szónokok általában, ez a kettő is
                  lelke mélyéig gyáva volt. Féltek a veszélynek még az emlékétől is és, mint a
                  gyávák általában, agresszív módon nyilatkoztak Brentfordról.</p>
					<p>Egy alkalommal, nem messze a dzsungeltől, Brentford rajtakapta őket, amint Bengzz
                  szónokolt és Ziggbi vadul fintorgott hozzá. Négy-öt sziamang hallgatta őket,
                  köztük egy megbízhatónak ismert őr, akit nem kötöztek meg s most otthagyta a
                  posztját... Bengzz így szólt:</p>
					<p>- Pepong be akar vinni bennünket Ylakába, ahol minden zsombék mögött tigris ül és
                  minden faágon párduc leselkedik. Kígyók nyüzsögnek és nincs mit enni!</p>
					<p>- Nem megyünk, nem megyünk - makogott Ziggbi fintorogva - nem, nem.</p>
					<p>Helyeslően nevetett a hallgatóság. Ekkor toppant közéjük Brentford.</p>
					<p>- Mit mondtál, Bengzz?! - kérdezte komor arccal.</p>
					<p>- Nagy vagy, Pepong - hazudott Bengzz - nagy vagy, erős vagy, Szigong hátából
                  lettél, ahol legerősebb volt Szigong.</p>
					<p>De Brentford hallotta, mit mondott.</p>
					<p>- Ez a sziamang - mondta élesen - pudvát cipel a fejében, amiben egyetlen egy
                  gondolat sincs.</p>
					<p>A tigriseket és párducokat megölitek, ahogy én megöltem, mert minden a mienk és mi
                  vagyunk a világ urai. Ennivalót pedig viszünk magunkkal a dzsungelba.</p>
					<p>Azzal sarkon fordult és elment. Később megverette Bengzz és Ziggbi és a hanyag őr
                  tenyerét.</p>
					<p>Éjjel Bengzz az egyik tűz mellett kuporgott és halkan szólította Ziggbit. Ziggbi
                  elő is bukkant a homályból s egymás mellett kuporogtak, töprengve.</p>
					<p>Ziggbi a fenekét vakargatva bámult a tűzbe, és várta, hogy Bengzz szóljon előbb.
                  Ez meg is történt.</p>
					<p>- Pepong azt mondta, viszünk eleséget a dzsungelba.</p>
					<p>- Ez igaz - felelte Ziggbi.</p>
					<p>- Ha nem volna eleség, akkor nem mennénk.</p>
					<p>- Ez igaz.</p>
					<p>- Ha ellopjuk az eleséget, akkor nincs.</p>
					<p>- Ez igaz.</p>
					<p>- Lopjuk el.</p>
					<p>Felkerekedtek s a három cölöpkalitka felé rohantak, amely tele volt élelemmel.
                  Mindegyik cölöpkalitkához egy-egy őrt kötöztek.</p>
					<p>- Mibani - dörmögte Bengzz, aki elsőrangú rábeszélőtehetséggel rendelkezett -
                  Mibani, eloldozlak. Jó?</p>
					<p>Mibani nem bánta.</p>
					<p>- Most menj el, Mibani - folytatta Bengzz behízelgően.</p>
					<p>Mibani elment.</p>
					<p>Ugyanígy tettek a másik kettővel. Aztán addig rángatták az ajtórudat, amíg
                  kihúzták a rotangkalitkából; s elsősorban enni kezdtek. Miután három-négy napra
                  való eleséget megettek, észrevették, hogy Mibani és a három őr is ott van.</p>
					<p>- Egyetek! - bíztatta őket Bengzz.</p>
					<p>Ettek is derekasan. Az elindulás óta Brentford csak pontosan kiszámított fejadagot
                  juttatott nekik. Most olyan étvágyuk volt - meglehetősen elkényeztetve - mint még
                  soha. Csakhamar megették másfél cölöpkalitka tartalmát és felpuffadva, nyögve
                  terültek el a földön.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Brentford reggel észrevette a dolgot, amikor is a kalitkák félig kifosztva
                  tárultak szeme elé, Shuhara, Ta, Mibani és Ziggbi a földön fetrengtek, Bengzz
                  pedig eltűnt.</p>
					<p>Brentford először éktelen dühre gerjedt, aztán nagyon elszomorodott. Megkötöztette
                  a négy bűnöst, ami nem ment könnyen, mert a sziamang-harcosoknak tetszett a
                  bűncselekmény és szemmelláthatóan vonakodtak eljárni a lázadók ellen. De akadt
                  köztük olyan is, aki irigységében dühre gerjedt Ziggbivel és társaival szemben.
                  Moaka maga kötözte fához Ziggbit. Azután Brentford elindult Bengzz
                  felkutatására.</p>
					<p>A környék nem volt erdős, de sok különálló, törpe fa sorakozott mindenfelé. És
                  Brentford délig rótta a növekvő köröket a tábor körül, amíg messze, egy nipapálma
                  derekán meglátta a keresett feketeséget.</p>
					<p>Futólépésben közeledett a fához s amikor már száz lábnyira elérte, Bengzz a
                  következő fára ugrott, onnan pedig a földre és meglehetősen bizonytalanul, futni
                  kezdett.</p>
					<p>Brentford utólérte s rákiáltott:</p>
					<p>- Állj meg, Bengzz, mert megöllek.</p>
					<p>Bengzz megállt s a fogait vicsorgatta:</p>
					<p>- Ne gyere közelebb - mondta - mert mocsári fény lobog bennem és megvesztem. Ha
                  hozzám érsz, te is megveszel és kiharapom a lelkedet.</p>
					<p>Brentford megállt:</p>
					<p>- Te megcsaltál engem, Bengzz. Hálátlan voltál, elloptad a többiek eleségét; nem
                  vagy sziamang többé, hanem rühös kullancs, akit le kell vágni a testről.</p>
					<p>- Azért ettem, mert éhes voltam.</p>
					<p>- Hazudsz.</p>
					<p>- Te azt hazudtad, hogy van eleség. Most nincs.</p>
					<p>- Fordulj meg és indulj a tábor felé.</p>
					<p>Bengzz felordított:</p>
					<p>- Nem! Nem! Nem!</p>
					<p>Azután futni próbált, de a félelem megbénította az akaratát. Amikor azonban
                  Brentford elindult felé, akkor Bengzz nekiugrott és megharapta a bal
                  felsőkarját.</p>
					<p>Brentford dárdája lesújtott és Bengzz elterült a földön. Vérzett, rángatózott és
                  összevissza beszélt. Csakhamar elnyúlt és megmerevedett.</p>
					<p>Brentford ekkor lehajolt hozzá és sokáig nézte, amíg elcsitultak háborgó
                  gondolatai. Aztán elővette a kését és tőből levágta Bengzz jobbkarját.</p>
					<p>A táborba érve, valamennyi sziamangot egy csomóban találta; izgatottan tárgyalták
                  a történteket. Brentford felállt egy tuskóra és feje felett összeütötte a
                  tenyerét.</p>
					<p>Megfigyelte, hogy sok sziamang megismételte az üdvözlést, sok azonban nem.</p>
					<p>- Sziamangok! - kiáltotta harsány hangon. - Bengzz meghalt. Elhoztam a karját.
                  Mindenkinek levágom a karját, aki nem engedelmeskedik, mert ez a szabály.</p>
					<p>Mély csönd volt.</p>
					<p>- A másik négy vétkest is megölöm.</p>
					<p>Csend.</p>
					<p>- De megmenthetitek az életét. Válasszatok! Válasszatok!</p>
					<p>Most már nagy figyelemmel hallgatták.</p>
					<p>- Én nagy népet alkottam belőletek! Gyávák és soványak voltatok. Most kövérek és
                  bátrak vagytok. De én sajnálom, hogy ezt tettem. Haragszom rátok és elhatároztam,
                  hogy elmegyek tőletek. Ha elmegyek, akkor a négy bűnös kiszabadul és él. Ha
                  maradok, akkor meghal. Válasszatok!</p>
					<p>Csend volt, de egyszerre felharsant Moaka éles hangja:</p>
					<p>- Csürhe! Csürhe! Meghaltok, ha Pepong elmegy! Most nép vagytok, ha elmegy, csürhe
                  lesztek! Ronda csürhe! Meg kell halnotok! Utállak benneteket!</p>
					<p>Ekkor előállt Homahi:</p>
					<p>- Én tiszt vagyok. Álljatok elő, akik nekem engedelmeskedtek.</p>
					<p>Mintegy hetven harcos cammogott előbbre.</p>
					<p>- Haljon meg Ziggbi! - mondta. - És maradjon Pepong, aki elveszi a tigrisektől a
                  dzsungelt.</p>
					<p>- Haljanak meg! - kiáltotta a nép. A következő pillanatban ugrálni kezdtek,
                  megfogdosták Brentford kabátját és hangosan hálálkodtak neki.</p>
					<p>A négy bűnöst kivégeztette Brentford. Azután tíz tagú csapatot küldött szét
                  élelemért. Ez a csapat két napig volt távol. Megtalálta Bengzz csonka tetemét. És
                  talált sok pizángot és duriódiót.</p>
					<p>Brentford népszerűbb volt, mint valaha. Egész nap szóltak a dobok, lengtek a
                  zászlók. A sziamangok összehúzott szemekkel figyelték a dzsungelt, amit el fognak
                  venni a tigrisektől.</p>
				</div>
				<div type="chapter">
					<head>A félelem bilincsei.</head>
					<p>A dzsungel árnyéka előbb érte el őket, mint ők a dzsungelt. Forróvá és nedvessé
                  vált a levegő s a mély csönd borzalmas feszültséget teremtett. Brentford
                  megparancsolta Dud-Darnak, hogy énekeljen. De Dud-Dar félt.</p>
					<p>- Hogyan énekelhetnék, Sir - mondta ravaszul - hiszen mindig megtiltod, hogy
                  énekeljek.</p>
					<p>- Most megparancsolom! - felelte Brentford.</p>
					<p>- Engedelmeskedem, Sir! - mondta Dud-Dar és - nem énekelt.</p>
					<p>A fákról izzadságcseppek és piócák hullottak rájuk; a lehullott levelek vastag
                  rétege is nedves volt és gőzölgő.</p>
					<p>Az ég keleti fele vakító, tüzes-fehér volt, a másik felén koromsötét felhő
                  terpeszkedett. Árnyak suhantak menekülve a bokrok megett. A dzsungel zsúfoltságát
                  akkor értette meg igazán Brentford, amikor keskeny tisztás mellett mentek el,
                  amelynek közepén odvas, görbe faóriás terpeszkedett. Érkezésükre a sivárnak tűnő
                  tisztás megmozdult. Az ágak megrebbentek és elröpültek. Az odú elbődült s
                  otthagyta a fát, - medvének bizonyult. A fűszálak kígyók-képében szétfutottak.
                  Számlálhatatlan állat menekült az álszent helyről, sziszegve, rikácsolva és
                  kurrogva mérgében. És ugyanolyan gyorsan elcsöndesült minden.</p>
					<p>Brentford félt az éjszakától. Most már minden éjszakától félt, - de ez volt a
                  legfontosabb. A dzsungel választotta el a civilizációtól; a dzsungel volt a
                  sziamangok végső győzelmének utolsó akadálya.</p>
					<p>Ha a dzsungel túlsó szélén letelepedhetnek a sziamangok, akkor, az emberekkel
                  érintkezve megtarthatják új szokásaikat, amelyek az állati sor fölé emelték őket.
                  Védekezni is tudnak a vadállatok ellen s az őserdő állandó népvándorlása csakhamar
                  hozzájuk vonzza majd a politikailag kevésbbé művelt többi sziamangot is. Ezekre
                  gyakran gondolt Brentford. - Ha nem lettem volna önző - gondolta - akkor idővel
                  Szumátra minden élő sziamangját megszervezhettem volna. Igy pedig a véletlenen
                  múlik, hogy melyik részesül a kultúra és öntudat áldásaiban és melyik nem.</p>
					<p>Az első éjszakán tehát rendkívüli óvintézkedéseket tett. Minden ötlépésnyi
                  távolságban tűz pislogott, köralakban a tábor körül. Legbelül voltak a nők s a
                  tüzekkel azonos átmérőjű körben a harcosok szorongtak. Félelmetes volt az
                  állandó, vad, éhes, nyugtalan ordítás, amely felverte a dzsungelt s gyakran igen
                  közelről hangzott. A harcosok szíve összeszorult a félelemtől. Féltek a
                  vadállatoktól, féltek Brentfordtól, féltek, féltek. Amíg az őserdőben kuporogtak
                  a fákon, fegyvertelenül: addig nem ismerték ezt a dermesztő félelmet, mert
                  tehetetlenek voltak a végzettel szemben. Az élet egyensúlya volt a halál és
                  születés, ezt érezték, ezt hitték hitetlenül s akarták akaratlanul. Talán ez is
                  faji öntudat. Talán éppen ez a belenyugvás az: tökéletes engedelmesség a
                  Természettel szemben, amely mégis csak legtöbbet tehet a fajokért s amely, G. K.
                  Chesterton szerint, testvére és nem anyja a fajoknak. De Brentford ennél
                  tökéletesebb faji öntudatot hozott a sziamangoknak. Azt a faji öntudatot, amely
                  korlátozni akarja a halált és fokozni a születést; hogy ezzel korlátozza a más
                  fajok születését és fokozza a más fajok halálát. A harcos sziamangok megtudták,
                  hogy a halál ellen védekezni lehet s ettől kezdve féltek a haláltól. Megtudták,
                  hogy a mások halálát siettetni lehet s ettől kezdve kívánták a mások halálát. Nem
                  voltak már biztosak abban, hogy a Természet akarata tökéletes; de még, akár az
                  ember, nem voltak biztosak abban sem, hogy a saját akaratuk tökéletes.</p>
					<p>Ezért ültek itt dideregve, kimeresztett szemekkel, félve, félve, félve; és már nem
                  csak a Természet másfajtájú testvéreitől féltek, hanem magától a Természettől
                  is.</p>
				</div>
				<div type="chapter">
					<head>Száz bolond egyet csinál.</head>
					<p>Nem hiszek a nagy emberek fanatizáló képességében; mert nincsenek nagy emberek.
                  Nem hiszek abban, hogy valamely elhivatott ember egy tunya nép élére állván,
                  felrázza azt dermedtségéből, s olyan tettekre teszi képessé, amelyekre képtelen.
                  Ellenben hiszem azt, hogy minden nyugtalan nép és minden felizgult tömeg talál egy
                  nyugtalan és izgatott úriembert, aki az élre ugrik s arrafelé rohan, amerre a
                  tömeg lökdösi; miáltal a tömegben felébred az az illúzió, hogy most vakon követ
                  valakit. Nem szónokok csinálják a forradalmakat, hanem a forradalmak termelik a
                  szónokokat. A hadvezér, aki megnyert egy nagy csatát, iskolát csinál. Napoleont
                  számtalan hólyag követte s szörnyen meglepődött, hogy azonos eszközökkel folyton
                  csak balsikert arat. A siker csinál iskolát s nem az iskola csinál sikert. Nem
                  hiszem, hogy egy ember meg tudna bolondítani száz épeszűt, de bizonyos, hogy száz
                  bolond mindig fog találni egy százegyediket, aki a badarságokat tételekbe öntvén,
                  vakon követi a tömeget, amelytől retteg és, éppen ezért, uralkodik rajta.</p>
					<p>Brentford menekült s tudnia kellett, hogy egymagában nem vághat neki a
                  dzsungelnek. Milyen közel és mégis milyen messze volt a pillanat, amikor
                  lezuhanván egy ősvadonba, tisztán látta, hogy semmi mást nem akar, mint menekülni
                  innen, ahová akaratán kívül jutott! Ma már kételyei voltak s azt hitte, valóban
                  felveheti a harcot az erdő urai, a Nagy Emlősállatok s a Mérges Hüllők ellen. Meg
                  akarta nyerni a sziamangokat, hogy segítsenek neki; s ezért közölte velük, hogy
                  módjukban áll meghódítani a rengeteget. De, mire a gondolatsor végére ért,
                  elfelejtette az elejét. A sziamangok izgalma átragadt rá s azt hitte, hogy ő
                  szítja a sziamangok harci tüzét. Félt a dzsungeltől s ezért harcolni akart ellene;
                  a sziamangok tőle féltek s ezért harcolni akartak a dzsungel ellen. Nem lehet
                  gyűlölni félelem nélkül s nem lehet félni, anélkül, hogy gyűlölködjünk: ez az
                  eredendő bűn tana.</p>
					<p>S az izgalom napról-napra fokozódott. Nem voltak utak, csak bozót volt; nem volt
                  árnyék, csak éjszaka.</p>
					<p>Minden víz forró volt és szomjukat nem tudták eloltani. A dzsungel állatai -
                  királyok, rabszolgák, besúgók, orgyilkosok, rémek, élősködők, gyávák és közönyösek
                  egyaránt - körülszaglászták a betolakodók táborát s panaszosan üvöltöttek a
                  levegőbe; vagy odvukba csúszva dohogtak mérgesen. Felháborodás, ijedelem, gyanú,
                  düh, irígység, neheztelés, bosszúvágy vette körül a szokatlan szagú tábor füstös
                  sarkait. Amióta a föld lehült, a dzsungel sohase tűrt meg majmokat; semmilyen
                  majmot, legkevésbbé bátort és szemtelent. Kivétel csak a dühös remete, az
                  orangután volt, amely jobban gyűlölte a majmokat, mint bármely más élőlény a
                  földön.</p>
					<p>Brentford észrevette, hogy az első napokban csak igen kevés látszott a dzsungel
                  arisztokratáiból. Rebbenő árnyak, távoli fákon felvillanó sárga csík; a tócsák
                  szélén surranó smaragd és türkiz kígyóhát s néhány hatalmas szárnycsapás az
                  alkonyatban, amely pillanatokra magához térítette az olvadt levegőtengert fejük
                  felett.</p>
					<p>De a további napokban valahogy megváltozott ez a megnyugtató tartózkodás.</p>
					<p>A vad, keserű, nyugtalanító ordítás egyre közelebbről hangzott s egész éjszakán
                  át... Terjedt a hír s növekedett a zűrzavar. A sziamangok tömegesen öldösték a
                  vadtyúkot, mert fogytán volt az eleségük s rákaptak a húsevésre. A mocsarakban
                  sokhelyütt keserves, anyátlan csipogás hallatszott. A sziamangok szemete undorító
                  szagot lövelt a szélbe s a szél minden nap bejárta az egész világot, a dzsungel
                  hite szerint. A dobolás és rikoltozás idegessé tett minden élőt; különösen a
                  párducok szenvedtek miatta: abbahagyták a szoptatást s elkóboroltak.</p>
					<p>A kígyók nem surrantak azonnal tova, amint felbukkantak Brentford előőrsei.
                  Megfordultak tengelyük körül s előreszegték duzzadt fejüket. De a sziamangok
                  lármáját ők se bírták soká.</p>
					<p>A tigrisek állukat a földre nyomták, szimatolva és kurrogva; hátukon felmeredt a
                  szőr. Közelre bevárták a karavánt s ordítva menekültek. Szinte csalogatták őket be
                  a sűrűbe. De Brentford okosabb volt náluk s mindenütt az alacsony növényzet között
                  haladt. Itt jobban látták őket, de ők is jobban láttak. Mégis, egyre nyomottabb
                  lett Brentford hangulata. A sziamangok féltek s minél jobban féltek, annál
                  harciasabb lett a viselkedésük. Egész éjjel fecsegtek és hetvenkedtek s reggel
                  bágyadtan és lustán vonszolták magukat tovább.</p>
					<p>Brentford egy este megszámolta a gyufakészletét. Hetvenkilenc darabja volt még. A
                  dzsungel végtelennek tűnt. Beláthatatlan nádason csörtettek át két napon keresztül
                  s amikor keskeny tisztásra értek, ugyanolyan beláthatatlan nádas terpeszkedett
                  előttük újra. Talán voltak sziamangok, akik visszavágytak az árnyas lombok közé,
                  ahol egész nap vakaróztak, azon töprengve, ami éppen eszükbe jutott. De nem
                  mutatták, mert kevésbé ismerték az előttük levő, mint a maguk mögött hagyott
                  veszélyeket. Most már csak előre mehettek s tudták, mi az, amiért harcolniok kell.
                  De bíztak Brentfordban, aki a szemük láttára győzött minden küzdelemben s aki
                  megígérte nekik, hogy ők is győzni fognak.</p>
					<p>Brentford megígérte nekik; de magában azt gondolta: - Magam sem tudom, mi
                  lesz.</p>
					<p>Amellett minden délután s az éjszakák első felében magas láza volt s rohamaiban
                  gyakran félrebeszélt. Egyszer órákon át kiáltozta: - Aljas dögök! Aljas dögök!</p>
					<p>A magasabbrangú sziamangok ezt hallották s mint mindent, ezt is megtanulták. Mély
                  értelmet sejtettek e szavakban s még évekkel később is akadt palembangi vadász,
                  akire a Merapi-lejtőn így kiáltott valamely csavargó sziamang a fáról:</p>
					<p>- Aljas dögök! Aljas dögök!</p>
					<p>A vadász, ha tudott angolul, megrettenve válaszolt s a kései sziamang fülét
                  vakarta, mert nem volt bizonyos benne, megértették-e barátságos intencióit?</p>
					<p>Brentford szervezete megközelítően se romlott annyit eddig, mint az átkelés néhány
                  hetében. A mérgezett levegőben fellobbant a láz. Bizonytalanság kínozta a maga s a
                  sziamangok sorsa felől. Bőre kemény és vastag lett; érzékszerveinek hatóereje
                  megtízszereződött; de mindez csak kívül volt. Belső részei betegek, gyengék,
                  lázasak, zavarodottak voltak. Fogalma sem volt róla, mennyi idő telt el zuhanása
                  óta. Lehetett hat hónap és lehetett három év. Lázas állapotban összefolyt benne a
                  tér és idő. Voltak pillanatok, amikor felvillant benne mindaz, amit előző életében
                  hallott, tanult és olvasott s agya légüres térben zakatolt, súlyosan és
                  céltalanul. Nem ismerte Bergsont, Minkowskyt, Gausst, Einsteint; az
                  elektromágneses tér jelentőségét s még az Avogadro-féle számról se hallott soha.
                  Ennélfogva művelt európai volt, aki azzal az indokolással nem hitt semmiben, hogy
                  már mindent tud, holott igazság szerint azért nem hitt semmiben, mert még semmit
                  se tudott. Tehát világos és láztalan pillanatai is keserűek és vigasztalanok
                  voltak. Megpróbált Istenre gondolni, de végül is Humera, Darwinra és Voltairere
                  gondolt és nem is sejtette, hogy ezekre gondolván is Istenre gondol. Voltak erős
                  napjai is, amikor bízott a maga és végzetadta társai erejében; és ilyenkor volt a
                  legszánandóbb. Sikerült elérnie, hogy rossz állapotában se kelljen miatta
                  megállniok: beült az egyik cölöpkalitkába és hat sziamanggal vitette magát. Nem
                  volt kellemes és síma utazás, de gyorsabb volt az addiginál.</p>
					<p>A vidék aggasztóan erdősödött; a forró és mindenféle állattól hemzsegő vizek
                  benyúltak a fák s kötélvastag léggyökerek közé. Néha órákig jártak körbe, amíg
                  átjárót találtak s csupán az ég ismétlődő jelei mutatták az utat nekik. A kis
                  állatok is szemtelenné és dühösebbé váltak velük szemben. A macskamedvéket úgy
                  kellett eltuszkolni az útból: szembefordultak, megvetették a lábukat és
                  vicsorogtak. Két harcost és egy apró kölyköt kígyómarás ölt meg s Brentford
                  trombitalevelekből ellenzők százait készítette a sziamangok számára, amik
                  segítségével a napszúrás ellen védekezhettek. De nem tudott eleget készíteni, hogy
                  kétszerannyit el ne veszítsenek.</p>
					<p>És körülöttük egyre szorosabbra fonódott az acsarkodó, háborgó, lappangó gyűlölet
                  gyűrűje.</p>
				</div>
				<div type="chapter">
					<head>Abongo.</head>
					<p>Abongo nagy varingin-fának támaszkodott s a távolba meredt. Abongo volt a
                  legöregebb orangutánhím, do-do, vagyis mindenütt-a-világon. Fekete volt, szürkés
                  koponyával, amelyben mélyen ültek a kicsiny, fénytelen, kiábrándult szemek. Feje
                  felett, egy csonka ágon tarka orrszarvú-madár ült, nehéz csőrét lóbálva s a
                  fecsegés vágyával tele.</p>
					<p>- Ó, Abongo! - mondta Titto, az orrszarvú-madár - Fekete Majmok jönnek és sok
                  hangjuk van és nem alszanak.</p>
					<p>Abongo hatalmas mellkasa felemelkedett, mint cethal a tengerből s mély, kongó
                  hangon felelte:</p>
					<p>- Füstfák nőnek ott. Ők sziamangoknak nevezik magukat, de csak nemrég. Uj szavakat
                  mondanak és még sokkal utálatosabbak, mint régen.</p>
					<p>- Mit akarnak?! - kérdezte Titto.</p>
					<p>- Nem tudom.</p>
					<p>- De tudod - feleselt a madár - mert te is majom vagy, csak nagy és okos és
                  erős.</p>
					<p>- Én nem vagyok nagy majom - morogta Abongo keserűen és dühvel - és nem vagyok
                  okos majom és nem vagyok erős majom, - mert én nem vagyok majom.</p>
					<p>Titto tapintatosan másra terelte a szót.</p>
					<p>- Erre repülnek sokan és azt mondják, hogy erre jönnek
               ők.</p>
					<p>Abongo elgondolkozott.</p>
					<p>- Erre nem jönnek - mondta. - Ha erre jönnek, eltörjük a gerincüket. A fák és
                  odvak köröskörül az én birodalmam. Sok odu van és sok fa. Itt a fiam lakik, ott a
                  fiam fia, amott a fiam fiának fia, másutt a fiam fia fiának fiai. Ide nem jönnek
                  az utálatosak.</p>
					<p>- Jönnek! - felelte Titto s félrehajtott fejjel figyelt, mert pletykás volt, mint
                  egész fajtája. S élvezettel látta, hogy Abongo nehezen lélegzik; és borzong az
                  undortól.</p>
					<p>- Ide nem jönnek - mondta - mert félnek! Félnek! Eltöröm a hátukat.</p>
					<p>- Nem félnek! - feleselt a madár, mert fel akarta bosszantani Abongot.</p>
					<p>- Mindig féltek.</p>
					<p>- Most nem félnek.</p>
					<p>Abongo dühbe gurult.</p>
					<p>- Mindig féltek! - ordította - és most is félnek, ismerem őket, gyávák, undokok,
                  ismerem őket, majmok!</p>
					<p>- Hogyan ismered őket, ha te nem vagy majom?!</p>
					<p>Abongo felnézett a fára s összehúzott szemekkel figyelte a madarat.</p>
					<p>- Menj, Titto! - mondta fáradtan s üres hangon. - És hívd ide fiaimat és azok
                  fiait.</p>
					<p>Titto elrepült; boldog volt, hogy valami megbízatást kapott. Efölötti örömében
                  fontoskodva és saját jelentőségének tudatában mindenüvé elrepült, csak Abongo
                  fiaihoz nem és minden élőlénynek elmondta, amit tudott, csak Abongo fiainak nem
                  mondta el.</p>
					<p>Abongo délig állt mozdulatlanul a fa tövében s apró, fekete füleiben ott dobolt a
                  közeledő lárma. Orrcimpái tágulva szívták a közeledő szagot, ami bosszantó és
                  erőszakos volt. Abongo elbődült. Hangja messzire ható, dühödt és keserves és
                  ijesztően mély volt, mint a távoli ágyúdörgés.</p>
					<p>És hamarosan feltünedeztek a környéken élő orangutánok. Mind nagyobb volt, mint
                  Abongo, de mind félt tőle. Gyűlölték a világot és gyűlölték egymást is, de semmit
                  se gyűlöltek annyira, mint a sziamangokat. Titto ünnepélyesen csodálkozott a
                  lombok között, mert soha még ennyi orangutánt nem látott együtt. És mind nagyok és
                  sötétek voltak; lapos, fekete arcuk egyazon irányba fordult, mint a pokol
                  napraforgói. Nem szóltak egymáshoz, de magukban dörmögtek s az olyan volt, mint a
                  messzi égzengés.</p>
					<p>Igy álltak ott sokáig s hallgatták a közeledő dobolást, rikácsoló lármát és közben
                  rosszkedvűen szimatoltak. Nőstények és gyerekeik elbújtak az odvakban szerteszét;
                  a nőstények is rosszkedvűek voltak, a gyermekek pedig csendesek és elmélázók. A
                  levegő fülledt volt s olyan sűrű, hogy szinte megcsomósodott. A fákról petyhüdt
                  gyümölcsök lógtak, mert nedvüket kiszívta a napfény. A levelek összecsavarodtak, a
                  tócsák szinte megkeményedtek a rengeteg alvó teknőstől, amelyek páncélja összeért
                  a víz színén. Az egész világ lomha volt, tikkadt, mint délben a tökvirág. Bogarak
                  másztak lassan fel és aztán lassan le és aztán megint fel. Abongo zihálva figyelte
                  őket, mintha fontos lenne, hogy mit csinálnak. De Abongo rettenetesen öreg volt
                  és már tudta, hogy sohasem egészen bizonyos, fontos-e valami, vagy sem?!</p>
					<p>Titto eleinte érdeklődéssel s udvarias izgalommal figyelte a mozdulatlan, fekete
                  tömeget s a közeledő lármát. De akkor a lárma egyszerre megszűnt s amikor
                  feltámadt, már nem közeledett többé. A sziamangok megpihentek a bozótban.</p>
					<p>Abongo felsóhajtott s nem lehetett tudni, megkönnyebbülést fejezett-e ki ez, vagy
                  pedig csalódást?! De a mozdulatlan tömeg megmozdult. Egy orángután mondott
                  valamit, amit Titto nem értett.</p>
					<p>Az egész szörnyű, dermesztő feszültség egyszerre felelevenedett. Lassú és
                  megfontolt mozgás támadt a térségen és Titto már el akart repülni, mert úgy
                  érezte, hogy unatkozik.</p>
					<p>Ekkor Abongo előrelépett. Mozgása lassúnak és kiszámítottnak látszott, - de
                  valahogy mégis egy pillanat alatt elérte a bozót szélét. Ott, ahol a bozót
                  szétnyílt, magányos sziamang állt, fegyvertelenül, bőrzsákkal a hátán, zöld
                  levéllel a fején s bizakodó, kíváncsi arcot vágva.</p>
					<p>Abongo fekete ökle ennek a kíváncsi arcnak a közepébe vágott és Szi-Huhu
                  összeesett, mint egy zsák.</p>
				</div>
				<div type="chapter">
					<head>Nagy harc.</head>
					<p>Az Ylaka-dzsungelen való átkelés hatodik napja már a kezdetén csak rosszat ígért.
                  Hajnalban melegebb volt, mint máskor délben. Köröskörül szürke párák lengtek a
                  bambusz- és rotangsűrűk felett; néhány magányos eucalyptus-pálmán igazodhatott
                  csak el a szem.</p>
					<p>A zsombékokon, mangrove-tüskék körül s a nádak nedves derekán csodálatos színekben
                  pompázó orhideák nyíltak. Gyökerük a rothadó levélbe, vagy abba a csipetnyi földbe
                  kapaszkodott, amit a szél fútt a fakéreg hasadékára, vagy a mohacsomók közé.</p>
					<p>Óráról-órára nehezebb lett a járás, fullasztóbb a lég. A vonuló sziamang-tömeg nem
                  hadrendnek tűnt már, hanem rabszolgakaravánnak - vagy, helyesebben, úgy tűnt,
                  hogy minden hadrend valójában rabszolgakaraván, ha eluralkodik rajta a fáradság,
                  vagy a kór.</p>
					<p>Ilyenformán Brentford maga is csak lehúnyt szemekkel s lógó fejjel vonszolta
                  előbbre magát. Ez a gőzölgő pokol csak annyiban volt jó, hogy biztonságot
                  jelentett, mert minden állat elbújt s a vízicsirkék se cikáztak már szokásuk
                  szerint. Alig két mérföldre előttük kéklő lombok ígértek árnyat. Brentford tudta,
                  a gyakorlati pesszimizmus filozófiájával, hogy ezek a hűvös, kék erdők közelről
                  nedvesek, gőzölögve-erjedők, mint valami agyafúrtan megszerkesztett kohó. Mégis
                  arra felé vonszolódtak, mert a hamis árnyék is jobbnak tűnt, mint semmilyen
                  árnyék.</p>
					<p>Végül egyre sűrűbb bozótba értek. A járás nehezebbé vált, de legalább testük alsó
                  felére igazi árnyék borult. A talaj is szárazabb volt s a légréteg, fölötte,
                  tisztán és páramentesen lihegett.</p>
					<p>Brentford kiadta a parancsot a megállásra s táborverésre. Személyesen vitte át a
                  tüzet a tábor egyik sarkáról a másikra s ellenőrizte a készülődést. Mert ezekben a
                  percekben mindig akadt néhány könnyelmű sziamang, aki elkóborolt s megnézte a
                  környéket.</p>
					<p>De most, úgy látszott, a fáradtság leveri könnyelmű hajlamaikat. Örültek a
                  pihenőnek s az árnyéknak, amelybe belefekhettek, mint a hideg, sekély vízbe.</p>
					<p>És amikor már minden rendben volt és Brentford leásott a földbe, vízért - akkor
                  egyetlen, rövid, éles hang hasított át az alvó légtengeren; ez a hang egy nagy,
                  keresztbenőtt, közeli varingin-fa felől érkezett. Amilyen váratlanul harsant,
                  olyan hirtelen szakadt meg.</p>
					<p>A csöndben egyetlen hang felelt rá: Moakáé:</p>
					<p>- Szi-Huhu! - mondta tompán.</p>
					<p>Ezt a nevet nem ejtette ki azóta. És se Dud-Dar, se
                  Brentford nem ismerte meg a hangot, csak Moaka. És Moaka tudta egyedül azt is,
                  hogy orangutánokkal állnak szemközt. Mert sem a tigris, sem a párduc nem végez
                  olyan gyorsan az áldozatával, hogy ne legyen ideje sokáig jajgatni; mert ezek az
                  állatok szeretik hallgatni a jajgatást. De az orangután csak üt, vagy tör. S egy
                  pillanat az egész.</p>
					<p>Moaka lehajolt a dárdájáért. Elindult.</p>
					<p>De Brentford elébe ugrott. Még nem gondolt arra, hogy komoly harc lesz s hogy
                  elkerülhetetlen a harc. De nem engedhette egyedül Moakát.</p>
					<p>- Homahi! P’kami! - kiáltott. - Sorakozz! Sorakozz!</p>
					<p>P’kami megjegyezte:</p>
					<p>- Sir, a harcosok fáradtak.</p>
					<p>De Brentford ügyet se vetett rá. Pergett a dob s kiáltások verték fel a dzsungelt,
                  amíg a száz legvérmesebb harcos talpon és sorban nem állt. Brentford a remegő
                  Moaka karját szorongatta a csapatok élén. Húsz dárdás állt sorban s öt sor egymás
                  mögött.</p>
					<p>- Figyeljetek! - kiáltott Brentford. - Most megtudjuk, érdemesek vagytok-e Szigong
                  védelmére?! Szigong csak a bátrakat szereti, a gyávák meghalnak. A bátrak örökké
                  élnek Szigong hasában és egész nap esznek.</p>
					<p>Elégedett dörmögés volt a válasz. A szónoklatok alatt mindig mindenki bátor; mert
                  hiszen olyankor csak egy ember járhat rosszul, - a szónok.</p>
					<p>De Brentford folytatta:</p>
					<p>- Moaka, aki bölcsebb mindannyiatoknál, azt mondja, hogy erős ellenség vár ránk,
                  orangutánok. Mi kisebbek vagyunk, de többen és kezünkben hosszú, hegyes halált
                  viszünk. A dzsungel miénk lesz, ha megöljük őket; ha pedig nem öljük meg őket,
                  akkor ők ölnek meg minket.</p>
					<p>Most már helyeslő kiáltozás követte Brentford szavait.</p>
					<p>- Mit akartok: felfordulni és megrohadni a dzsungelben, vagy pedig győzni?!
                  Mondjátok, meghalni, vagy győzni?! Feleljetek, sziamangok!</p>
					<p>- Győzni! - kiáltották egyszerre mindannyian. És ekkor megindultak a sorok, mert
                  Moakát nem lehetett már visszatartani; szinte rohant. Egységes sorokban és
                  hangtalanul haladtak előre a bozót széléig.</p>
					<p>A tisztásra érve, megtorpantak.</p>
					<p>Számtalan fekete tömeg állt ott, lenyügöző mozdulatlanságban s mindegyiknek tompa
                  gyűlölség sugárzott az arcából a jövevények felé.</p>
				</div>
				<div type="chapter">
					<head>Győzelem és halál.</head>
					<p>Egyszerre harsant fel a mély és magas hangú ordítás. A sziamangok elfeledkeztek a
                  félelemről.</p>
					<p>Mintegy tizenöt orangután állt a tisztáson. Soha, senki nem látott még ennyit
                  együtt. Nagyobb tömegnek tüntek, mint a száz sziamang. Egy lábbal magasabbak
                  voltak s a sziamangok tömpeorrú, emberi arcához viszonyítva infernálisan ijesztő
                  külsejűek.</p>
					<p>Abongo lépett most is előre és észre se vették, már közöttük termett. Brentford a
                  hasába döfte dárdáját. Abongo felnyögött, de jobbkezével megfogta a fémrudat és
                  lassan, szörnyű erővel, meggörbítette. Aztán féloldalra fordult és lezuhant.
                  Brentford rángatta, rángatta a dárdát, de nem tudta kihúzni a sebből és végül le
                  kellett vágnia csuklóban Abongo kezét, hogy visszavehesse a fegyvert.</p>
					<p>És mire felnézett s a véres csonkot feszegette, már egyetlen üvöltő gomolyag volt
                  a tisztás. A sziamangok harci kedve kétségbeesett tusává fajult s az életükért
                  küzdve, rossz technikával, de vadabbul döfködték dárdáikat.</p>
					<p>Amit az elképzelhetetlen erejű orangutánok a közelharcban műveltek, az borzalmas
                  volt. Mint a falevelet, úgy tépték le a kezükbe akadt füleket; tőből csavarták ki
                  a sziamangok karját s csapásaik nyomán iszonyat, freccsenő vér és csontok
                  recsegése támadt. Brentford látta, hogy a sziamangok emelgetik dárdáikat, le is
                  sújtanak velük, de amíg egy orangutánt megölnek, közülük tíz pusztul el. Ekkor
                  felemelte görbe dárdáját, amely így még veszélyesebb volt, mert keresztülhatolt az
                  áldozat belsején, tüdőtől a hasig. S a közelharc dörgő, lihegő, roppanó
                  gomolygásához aránylag hideg fejjel közeledett. Egymásután döfte le az
                  orangutánokat. De egyik se futamodott meg, mert nem ismertek más életet, mint a
                  magányos győztesét; az uralkodóét, akinek nem kell alattvaló. Az utolsó három
                  orangután testébe tíz dárda fúródott egyszerre. És szinte csodának tűnt, hogy egy
                  váratlan pillanatban észrevették az ellenfél hiányát. Vériszamos fűben álltak,
                  csapzottan, vérezve, lihegve és dúltan: de velük szemben nem állt senki. Fejük
                  felett Titto verdeste szárnyával a sűrű levegőt és nem tudta, hová legyen
                  izgalmában és meglepetésében.</p>
					<p>A földön halottak és sebesültek hevertek; nagyon sok halott volt és sebesült:
                  harmincnégy. Brentford végigjárta őket s csak kettőt talált, akin még segíteni
                  lehetett; ezeket talpraállította és megkísérelte elállítani a vérzésüket.</p>
					<p>A többit - halottakat és haldoklókat - elvitte a sűrűbe, ahol gondolataiba
                  merülten állt felettük. Azután visszatért a csatatérre.</p>
					<p>Közvetlenül a bozót szélén hevert Szi-Huhu teteme, arcára borulva. Igy csaknem
                  sértetlennek látszott, de már egészen hideg volt. Moaka ráborult és zokogott. Nem
                  messze tőlük Dud-Dar állt és rettentő zavartnak látszott. Nem értette a dolgot,
                  aminthogy egyikük sem értette, csak Brentford. Moaka reszkető kezekkel símogatta
                  Szi-Huhu betört koponyáját; hullámzó mellkassal lélegzett és nyögve.</p>
					<p>Azután feltápászkodott és elindult a bozótba. De Brentford, gyengéd hangon,
                  utánaszólt:</p>
					<p>- Moaka!</p>
					<p>Moaka megfordult.</p>
					<p>Brentford a dárdára mutatott, amit Moaka Szi-Huhu teteme mellett hagyott a földön.
                  Az ilyesmiért súlyos büntetés jár. De Brentford semmit se szólt, csak arrafelé
                  mutatott. Moaka felvette a dárdát és lesütötte a szemeit.</p>
					<p>- Te nagy vagy és erős, Pepong - mondta töredezetten - de én gyönge vagyok.</p>
					<p>És eltűnt a bozótban.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Azután a sziamang harcosok körülvették Brentfordot; megfogták a karját, fülét és
                  bőrkabátja rongyait és össze-vissza kiáltották:</p>
					<p>- Nagy vagy és erős.</p>
					<p>De Brentford fáradtan felelt:</p>
					<p>- Ti vagytok nagyok és erősek, ha engedelmesek vagytok és figyeltek a gondolatra,
                  ami az én koponyámból jön és átmegy a tietekbe.</p>
					<p>Valóságos diadalmenet volt ez, vissza a táborba. A legfélelmetesebbet győzték le,
                  a Nagy Rokont, akinek sohase kellett az ő húsuk és mégis pusztította őket, hogy ne
                  éljenek; semmi másért. Fáradtságuk és csüggedésük elmúlt. Egész éjszaka lobogtak a
                  tüzek; ettek, kiáltoztak és nem törődtek a tigrisek ordításával. S a nő-sziamangok
                  úgy érezték, hogy valamivel nekik is le kell róni elismerésüket a győztesek iránt;
                  és valamivel le is rótták.</p>
					<p>A harcosok, akik nem vettek részt ebben a csatában, irígyelték azokat, akik részt
                  vettek benne s akiknek most kiváltságos helyzetük volt. Ezért a többi is
                  elhatározta, hogy amint alkalom nyílik rá, az első sorban fognak küzdeni. A harc
                  fogalma olyasmivé vált, ami jutalomnak és megtisztelésnek tűnt; s a gyengébbek
                  felfújták mellkasukat, hogy erősebbnek tartsák őket.</p>
				</div>
				<div type="chapter">
					<head>A dzsungel szíve.</head>
					<p>Titto gondoskodott róla, hogy rengeteg más orrszarvú-madár értesüljön a
                  történtekről. S az orrszarvú-madarak egyénien és új színekkel ecsetelték a
                  sziamangok borzalmas erejét, hősiességét s különös szokásaikat. A hírszolgálat
                  tökéletes volt.</p>
					<p>Ez a nagy, aránylag lapos, de zsúfolt rengeteg valóságos pletykafészek volt.
                  Amikor tavaly Bebnek, a fiatal macskamedvének kétfejű fia született, a távoli
                  mocsarak hüllői szinte előbb tudták meg, mint a „boldog” anya.</p>
					<p>A sziamangok már nem voltak messze a „dzsungel szívétől”. Ez három mérföld
                  átmérőjű zsombékos sziget volt, Ylaka északi felében; a legnagyobb és legerősebb
                  ragadozók paradicsoma és búvóhelye; fortyogó, kusza, párzó, kapaszkodó, mérges
                  rengeteg. Mintha a trópikus világ ezen az aránylag kis szigeten akart volna
                  összezsúfolni mindent; többet, mint egész Szumátrában együttvéve. Az édeskés
                  bűzben vad harc folyt napért és levegőért; húsos, fogas virágok egymás erejét
                  szívták gyilkos erővel; fák egymásnak feszítették derekukat s az egész rengeteg
                  olyan volt, mint egyetlen szörnyű, őrült erőfeszítés.</p>
					<p>Egyre több és több tigris és fekete párduc vonult vissza ide. Az odvakban és
                  járatlan, színes és gőzös szövevényben összetolták puha félgömb-pofájukat s
                  elmondták egymásnak az idegesítő jeleket. Suttogtak a tűzről, a szagról, a fehér
                  dárdákról és a fehér, vörösszőrű lényről, aki a sziamangokat vezeti. Néha
                  egyik-másik idegesen elbődült dühében. A papagájok rémmesékkel bosszantották az
                  ijedős fácánokat. A vizekből, vörös, hártyaszerű hüllők dugták ki orrukat s a
                  fürge vaddisznók lehulló lepkék tenyérnyi, tarka szárnyait taposták bele a
                  sárba.</p>
					<p>Ha más szavakkal is, ha szavak nélkül is, de mindenképpen a megbomlott
                  egyensúlyról van szó. Az állat tudja, hogy minden, ami van,
                  Egyensúly. A tigris nem akar repülni s a kígyó nem akar vakarózni. Mint a
                  Népszövetség urai, az állatok is egyetlen jelszót ismernek, az Egyensúly
                  jelszavát; még akkor is, ha közvetlenül nem ismerik. A sziamangok békés, levélevő
                  népség volt, amelyet soha, semmi értelemben nem kellett számításba venni.
                  Hadjáratuk, amelynek semmi nyilvánvaló célja nincs, mint az öldöklés és a
                  győzelem; éppolyan természetellenes, mintha az erdő valamennyi kígyója a levegőbe
                  szökkenne s leterítené a madarakat. A sziamangok győzni akarnak s ezt a fogalmat
                  az erdő és természet nem ismeri. Mesebeszéd az, hogy a tigris kedvtelésből öl. A
                  tigris öl, ahogy a madár repül s a víziló úszik. A harc életért; gyomorért és
                  nőstényért folyhat: és természetes. De miért folyik az a harc, amelynek csak a
                  győzelem a célja?! Mely testrészt elégít ki a győzelem?! Ki állítja, hogy dicsőség
                  nélkül nem tudnánk élni?!</p>
					<p>Senki sem állítja, csak a sziamangok. A sziamangokban felébredt az irracionális
                  ösztön, amely az Embert a világ urává és a másik ember rabszolgájává tette. A
                  sziamangok megajándékozták az őserdőt egy új és felejthetetlenül
                  természetellenes tüneménnyel: a harc ez, amely tele hassal folyik.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Brentford nem ismerte a „dzsungel szívét”, mert különben kikerülte volna.
                  Hallottak pletykákat ők is és sejtették, hogy a dzsungel fel fog lázadni ellenük.
                  De a győzelemtől ittasan, a vér szagától megdühödten immár értették és átlátták
                  elhivatottságukat. - Több szavunk van - mondták, - mint az erdő bármely állatának;
                  s koponyánk tele van gondolatokkal. Mi vagyunk a legkülönbek a világon, amely
                  velünk kezdődik és a tengerrel ér véget. Megöljük a bátor ellenséget és magunk
                  közül megöljük a gyávát. Győztünk és győzni fogunk!</p>
					<p>Nagyon természetes, hogy Brentford nem látta célkitűzéseik elvont voltát, csak azt
                  a hatalmas fejlődést, amelyen a sziamangok, az ő hatása alatt átmentek. Ez minden
                  embert büszkeséggel töltött volna el; talán még néhány megrögzött spiritualistát
                  is. És arra is gondolni kellett, hogy mindez még csak a kezdet kezdete. Mekkora
                  lehetőségek vannak ebben a fajban, ha esztendőkön keresztül ilyen mértékben
                  fejlődik tovább?!</p>
					<p>Ilyen gondolatokkal telten s csaknem félelem nélkül haladtak előre, kissé
                  megritkult sorokkal, de megnövekedett öntudattal; s már csak azért se nyügözte le
                  akaratukat a dzsungel ijesztő, szinte végtelen szélessége, mert hiszen mást nem
                  hozhatott, mint harcot, a harc győzelmet, s a győzelem tudvalevően kitágítja a
                  mellkast és megnagyobbítja a szemeket.</p>
					<p>Csak holmi kiábrándult relacionalista állíthatná, hogy nem fontos a mellkast
                  kitágítani s a szemeket megnagyobbítani. Ilyen azonban szerencsére soha sincs ott,
                  ahol érik a harc.</p>
				</div>
				<div type="chapter">
					<head>Védtelenül.</head>
					<p>A Liang-patak felbukkant megint; vágtatva és duzzadtan érkezett a fennsík felől;
                  előbb ért ide, mint a felhőszakadás, amely megduzzasztotta. Elkanyarodott a
                  bozótban, de nemsokára ismét elébük került. Sebesebb és keskenyebb volt, mint ott,
                  ahol a nagy, palaszínű Liauang-tóba ömlik. Nagy gyorsasága, ereje és hideg vize
                  üzenet volt az északi fennsíkról, ahová Brentford törekedett.</p>
					<p>Mindannyian megfürödtek a patakban és rövid ideig tartó, de annál szédítőbb
                  zűrzavar után felfrissülve haladtak tovább. Délután néhány villám hasított át az
                  északi boltozaton s utána váratlanul olyan sötét lett, mint amikor lecsavarják a
                  villanyt. Az égen semmi más nem világított, mint a szinte zuhanni látszó fellegek
                  mérgessárga szegélye.</p>
					<p>Brentford azonnal kiadta a parancsot a letelepedésre. A megszeppent sziamangok
                  gyorsan elvégezték munkájukat. Brentford fákhoz kötözte a cölöpládákat; s a
                  gyermekeket helyezte el bennük. Ez idő alatt még mélyebb lett a sötétség, majd
                  hirtelen ropogás támadt; vad, kékes villámok robbantak, - olyan sok, hogy
                  lehetetlen lett volna megszámolni.</p>
					<p>Forró, száraz szél rohanta meg őket északról s a „dzsungel szívének” minden
                  émelyítő bűzét rájuk zúdította.</p>
					<p>Ez mintegy tíz percig tartott; süketté és vakká tette őket; a szorongó félelem
                  kiszárította a szívüket és megfacsarta a torkukat.</p>
					<p>Akkor hirtelen csend támadt s a következő pillanatban vízesés-szerű esőzés indult,
                  amely napokon keresztül el sem állt.</p>
					<p>Az első percekben dermedten, ülve várták az esőt. A villámlás és sötétség
                  perceiben Brentford egy szikladarabon állt; arcán kékes fény lobogott s a szél úgy
                  fütyült el mellette, mint a vész-sziréna hangja. De a felhőszakadás, amely az első
                  pillanatban valósággal elnyelte a tüzeket s a következőben még a kormot s üszköt
                  is ezer kis fekete patakban hordta szét - ez a mérhetetlen, langyos, nehéz
                  víztömeg leverte Brentford ellenállását; s végül is lekuporodott a többiekkel. A
                  víz zuhogott s a földön is patakokban rohant.</p>
					<p>Különös, új és félelmetes érzés volt, hosszú-hosszú idő óta először ülni az
                  ősvadonban, tűz nélkül, tűz nélkül. Hiába volt szervezet, dárda és minden egyéb; a
                  kultúra s a természet feletti győzelem igazi jele és egyetlen jele a tűz volt, a
                  korlátozott, mesterséges eredetű tűz, - amelyet most méltatlanul taposott el a
                  zuhatag.</p>
					<p>S most itt ültek az esőben, tűz nélkül és vakon.</p>
					<p>Távoli dörgés hallatszott s közvetlenül mögöttük rohant szinte csörömpölve a
                  megáradt Liang. Fatörzseket s még az ég tudja, mit görgetett, rántott magával az
                  éjszakánál sötétebb éjszakában.</p>
					<p>Brentford hallotta híveinek nyögését, panaszát s hallotta azt is, hogy egyesek
                  biztatják a többieket. Ennek még örülni is tudott. De amikor az eső zuhogása
                  egyenletessé vált, - felhangzott köröskörül az acsarkodó bömbölés. A sötétben nem
                  volt már védelem a vadállatok ellen s a sötétben támadni se lehetett. Reménytelen
                  lett volna parancsszavakkal rémítgetni ezt az amúgyis rémült, összeázott népet.
                  Mindenfelé a nagy levelek alatt, ágak közt kucorogtak, maguk elé meredve, álmosan,
                  összekoccanó fogakkal. S a gyilkos hangverseny nagy crescendoja csak most
                  következett köröskörül.</p>
					<p>Ez volt Brentford hányatott életének leghosszabb éjszakája. Hosszú, félelmetes és
                  végtelen volt és minden félelmessége mellett volt egy nagy hátránya még: hogy nem
                  volt heroikus. Esőben minden hősi póz elázik; aminthogy bármely nép kiábrándultan
                  térne vissza a demokráciához, ha a maga körülrajongott diktátorát esernyővel
                  látná fellépni a dobogóra. Ez az éjszaka visszavonhatatlanul a gyávaság éjszakája
                  volt; víz csöpögött mindenünnen, nem pedig vér. A sziamangok a lomb közé vágytak
                  vissza, ahol védve voltak az eső elől. Remegő, csupasz ajkukról fáradhatatlan,
                  ideges buzgalommal nyaldosták a le-lepergő esőcseppeket.</p>
					<p>Nem történt semmi ez éjjelen; és mégis sok minden történt, a sziamangok lelkében.
                  Telhetetlenek és hálátlanok lévén, azt kérdezték magukban:</p>
					<p>- Tud-e az esőnek parancsolni Pepong? Mert ha egyetlen egynek nem tud parancsolni,
                  akkor lehet, hogy egyáltalán nem tud. Ha van valami, ami erősebb nála, akkor
                  lehet, hogy ő nem erősebb mindennél a világon.</p>
					<p>És kishitűség lett úrrá rajtuk a reggelen, amikor bőrig ázva bámultak a sűrű,
                  szürke csíkokban zuhogó esőbe. Brentford már kint járt a bozótban és felpiszkálta
                  a kiválasztottjait. Egyáltalán nem volt kedvük tovább menni az esőben, de
                  Brentford nem tágított. És rosszkedvűen, csöpögve indultak a veszedelmek elé.
                  Brentford tartós esőre számított és úgy vélte, a sziamangok érdekében cselekszik,
                  ha nem hagyja megállni őket. Átkeltek a Liang-patakon, amelynek színét pattogva
                  verte az eső. S amint elérték a sűrűt, amely a „dzsungel szíve” megjelölést
                  viseli, csodálkozással és ijedelemmel látták, hogy a fák között hímtigrisek járnak
                  fel és alá s a magas, vastag törzseken megnyúlt párductestek sötétlenek.
                  Egyáltalán nem szándékoztak kitérni a sziamangok útjából.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Brentford hátrarendelte a nőket és gyermekeket. Előttük tömött sorokban állította
                  fel a harcosokat s maga állt az élükre. Impozáns fekete tömeg volt így együtt s ez
                  pillanatnyilag éppúgy biztonságos érzést okozott nekik, amint a legtöbb ember is
                  azt hiszi, hogy annyit ér ahányad magával van. De Brentford mégis megpróbált
                  kitérni a tigrisek útjából. Majdnem rálépett egy óriáskígyó testére. Az óriáskígyó
                  hátrahőkölt a roppant majomtömeg elől, amely dobolva és kiabálva közeledett. A
                  sűrűség mentén haladtak, de mindenfelé - és mindig ötven-hatvan láb távolságnyira
                  - feltűnt néhány tigris, amely leszegett fejjel járt-kelt. A sziamangok átázva
                  soványabbnak látszottak, mint rendesen és ez is csökkentette önbizalmukat.
                  Brentford töprengő lélekkel járt előttük; látta, hogy a vadállatok nem véletlenül
                  bukkannak fel újra és újra előttük. Nem tudta, mit tegyen. Talán megkerülte volna
                  a sűrűséget, de a szakadó esőben nem látott tisztán. És aztán az események véget
                  vetettek ennek a lelkiismereti dilemmának. A sereg végén, ahol a nők és gyermekek
                  haladtak, vad zűrzavar és sikoltozás támadt. Egy fekete párduc ugrott közéjük s
                  belemélyesztette karmait a legközelebb eső sziamang-anyába. A hadrend megtorpant.
                  Brentford felordított. A sűrűség megélénkült s nagy, lapos, sárga testek suhantak
                  körbe a sziamangok körül. Brentford láza pillanatok alatt felszökkent; a halált
                  érezte körben lihegni és mégis, az eső megakadályozta, hogy teljesen átérezze a
                  helyzet tragikumát. A tigrisekről kétoldalt folyt a víz, a fákról csepegett s
                  mintha függönyön keresztül látta volna a nagy metszőfogakat, amelyek gőzölgő
                  torkok árnyékából villantak elő.</p>
					<p>- Győzelem, vagy halál! - kiáltotta Brentford s ezúttal volt is értelme ennek.</p>
				</div>
				<div type="chapter">
					<head>Tíz perc.</head>
					<p>Ez az ütközet tíz percig tartott, ha a küzdelmes menekülést nem nevezzük
                  annak.</p>
					<p>Mintha hatalmas, sárga rugók csappannának rájuk mindenfelől... Szinte önkívületben
                  álltak, közrefogva a nőstényeket. A balszárny, amely a Liang-patak mellett
                  húzódott meg, előretört és utánuk rohantak a nők, karjuknál fogva magukkal rántott
                  gyermekekkel. De mintegy százötven sziamang-harcos, Brentforddal és Homahival az
                  élén, tíz, húsz, harminc tigrissel került szembe és hiába vagdalkoztak
                  kétségbeesetten, nem is látták honnan, egyre több és több tűnt elő az elhullottak
                  helyén. Mindjárt az első pillanatban egy fenevad csaknem átharapta Brentford
                  balkarját, bőrkabátostól.</p>
					<p>Lecsüngő, vérző balkarral harcolt tovább. Homahi, mint egy fekete, harsány ördög,
                  verekedett s osztogatta gyilkos szúrásait. Ott pusztulhattak volna valamennyien,
                  ha a tigrisek és párducok növekvő hadából nem hiányzott volna a stratégiai érzék s
                  az abszolut győzni-akarás. A vért, amit kiontottak, rögtön felitták, az áldozatot,
                  ha elejtették, rögtön felfalták s így újra és újra lélegzethez engedték jutni
                  őket. Az erdős sűrűség felé vonulva, nagyrészük - főleg az előcsapat női és
                  gyermekei - a tradiciókhoz menekülve, felkapott a fák ágazata közé. De Brentford
                  mellett is kitartott egy kis csapat, - Homahi, Moaka és Kuh-Kuh vezetésével. A fák
                  között igyekeztek kivédeni az alulról és felülről érkező dühödt támadásokat; az
                  elvetődő párducok harapását s az ágakról feléjük csapkodó karmos tenyerek dühös és
                  hatalmas ütéseit.</p>
					<p>Háromnegyedóra hosszat tartott ez a leírhatatlan, véres, könyörtelen üldözés.
                  Böffenő, ordítozó, üvöltő tömeg kerülgette a fákat s Brentford és a megmaradt
                  sziamangok hátukat egymásnak vetve védekeztek hosszú dárdáikkal. Az eső zuhogott s
                  csaknem mindannyiukról véres patakocskákban csorgott lefelé. Amint a fojtó sűrűség
                  ritkulni kezdett, a veszély is megnagyobbodott; de a vadállatok megelégelték a
                  sikert, hogy kiűzhették birodalmukból a sziamangokat, amelyek hanyatt-homlok
                  menekültek a nádas felé. Amikor, mintegy ötszáz lábnyi távolságra, összeverődtek,
                  - Brentford megszámlálta őket s megállapította, hogy kilencvenheten vannak
                  össze-vissza. Tehát kétharmad részük elpusztult ebben az ütközetben; és mégkérdés,
                  hogy ő maga életben marad-e, átharapott karjával, amelyből dőlt a vér.</p>
				</div>
				<div type="chapter">
					<head>Az Édenkertnek egy korai sugára...</head>
					<p>Az Édenkertről mindig úgy beszélünk, mint valamiről, ami okvetlenül mögöttünk van.
                  Azok az írók, akik az eljövendő Édenkertre gondoltak, - vagy a Jövő fogalmával nem
                  voltak tisztában, mint Szent Ágoston, vagy az Édenkert fogalmával, mint Shaw. Mi
                  csak egyet tudunk feltétlen bizonyossággal a Paradicsomról: hogy nem a
                  Paradicsomban élünk. De egészen csodálatos, hogy nincs minden ember tisztában a
                  feltűnő ténnyel: hogy az Édenkert, amelyből eredünk s a Paradicsom, ahová
                  törekszünk, egy és ugyanaz. A Paradicsomot éppúgy elképzelhetjük a Földön, mint
                  az elvesztett Édent a Mennyben.</p>
					<p>S ha magunkkal hoztuk az eredendő bűnt, akkor magunkkal hoztuk az eredendő erényt
                  is. Az egyiktől éppúgy megszabadulhatunk, mint a másiktól. Ha tehát jelen
                  állapotunkat Purgatóriumnak nevezzük, akkor el kell fogadnunk, hogy itt vannak
                  velünk a termeszek, keselyük és gibbon-majmok is. Minden fajnak egyenlő esélye van
                  a fejlődésre az Időben; és csak a Térben van egyik-másiknak bizonyos csalóka
                  előnye.</p>
					<p>Talán egy még be nem következett fejlődési folyamat első sugára volt az a meglepő
                  tény, hogy a maradék sziamangtörzs a súlyos vereség s az átélt borzalmak után
                  végképp megadta magát - Brentfordnak.</p>
					<p>Kétségtelen, Brentford hatott a gondolkodásukra - olyan lökést adott
                  fejlődésüknek, mint a vérkeringésnek egy coffein-injekció. De ne állítsuk, hogy ez
                  természetellenes. Nem tudhatjuk, vajjon az ősembernek nem adott-e hasonló lökést
                  valamely azóta kihalt s akkor hatalmas és fejlettebb agyú fajta? Még azok, akik
                  szerint a fejlődésben sohasincs ugrás, azok se tudják, mit nevezzenek ugrásnak,
                  amióta Minkowski megállapította az idő relativitását.</p>
					<p>Tehát, ami a sziamangokat illeti, több, mint háromszáz ép egyénből kevesebb, mint
                  száz maradt. Reményeikben csalódtak, vélt erejük cserben hagyta őket; csattogó
                  fogak, gőzölgő torkok, gyilkos karmok rémítgették őket ébren s álmaikban. Hitüket,
                  amit elvesztettek, Brentfordtól kapták s a veszteségért őt kellett volna felelőssé
                  tenniök. Nem ez történt. Felébredt bennük az ellenfél, a világrend s az
                  igazsággal szembeni kétely, de nem ébredt fel bennük a Brentforddal szembeni
                  kétely. Összeomlott bennük valami, ami nem volt kézzelfogható, - de nem omlott
                  össze bennük Brentford, aki kézzelfogható volt. Kifosztva, megalázva,
                  legyengülve, nevetséges és komor állapotban jutottak el a fennsíkra és mégis,
                  vagy ezért, nem tágítottak Brentford mellől s a félelem és tisztelet közeit a
                  ragaszkodás töltötte ki, a ragaszkodás Brentfordhoz.</p>
					<p>Az egy hét, amely - tudtukon kívül - Mejang missziósteleptől elválasztotta őket -
                  a következőképpen telt el.</p>
					<p>Első napjuk a nagy csata után, erőltetett menettel telt el. Menekültek. Az
                  aljaerdő ritkult, a levegő is szárazabb volt; de a fák megnőttek, számban és
                  magasságban egyaránt. Gyümölcs alig termett a környéken és ami termett, azt is
                  szédítő magasságból kellett lehozniok.</p>
					<p>Brentford elkötött karja érzéketlenné vált, éppen a szoros kötés miatt. A sebből
                  rongy- és bőrfoszlányokat emelt ki, amikor kitisztította s hajdani ruházatának
                  maradványaival kötözte be. Nem tudta, hányadán áll ezzel a csontig ható
                  sérüléssel, hiszen állandó, magas láza volt és nem tudhatta, a seb maga okoz-e
                  lázat, vagy sem?!</p>
					<p>Helyzetük a második napon reményteljessé és mégis kétségbeejtővé vált: kijutottak
                  a dzsungelből és Brentford tudta, hogy észak felé előbb-utóbb emberi települést
                  talál. De, jobbra, balra és előttük, észak felé, ameddig láttak a szakadó esőben:
                  minden kopár és csupasz volt, kő, kő és víz, víz, semmi más. A növényzet fojtogató
                  bújasága után az ellenkező véglet: egyetlen fűszál se nőtt a fennsíkon. És
                  mérföldekre, ameddig elláttak, folyton emelkedett a sziklás talaj. Ennélfogva nem
                  láttak messzire és ez jó volt, amint hogy jó a jövőt se látni.</p>
					<p>A harmadik napon minden eleségük elfogyott. Déltájban a nyugati sziklák közül nagy
                  ugrásokkal közeledett feléjük egy tigris, - a sziamangok kiáltoztak és remegtek;
                  egyikük szabályos idegsokkot kapott. A tigris meg is változtatta útját. Brentford
                  állapota egyre rosszabbodott.</p>
					<p>Most már képtelen lett volna szigorra s nem tudta volna fenntartani a rendet, ha
                  rendetlenség támad... De nem támadt rendetlenség. Az éhes, fegyvertelen s a
                  sok-sok járástól végtelenül kifáradt sziamangok szótlanul követték Brentfordot;
                  megálltak, ha megállt s elindultak, ha elindult. Moaka és fia, Gutta, elől mentek,
                  kézenfogva és gyakran beszélgettek egymással. Brentford azonban nem értette őket,
                  mert fülei zúgtak s agyában minden súlyossá és merevvé vált. Egybefolyt előtte a
                  köves pusztaság s néha percekig az volt az érzése, hogy ő maga is nehéz, vándorló
                  kődarab s nincs is öntudata.</p>
					<p>Az éjszakában megélénkült a levegő: nehéz szárnyak csapásait hallották s egymás
                  nyögését.</p>
					<p>Brentford kétségbeesett. Kihozta a sziamangokat az erdőből, átvezette őket a
                  dzsungelen, ha nagy áldozatok árán is...</p>
					<p>- De hova vezeted őket?! - kérdezte magától lázas éjszakáin; s azt felelte rá: -
                  Nem tudom!</p>
				</div>
				<div type="chapter">
					<head>Láz.</head>
					<p>Az ötödik napon a csapat viselkedése megváltozott. Az eső már csak ritkásan
                  hullott s messze, délen, felragyogott a napsütés. A sziamangok egyik-másika
                  lefeküdt és semmi biztatásra nem kelt fel. Volt, aki őrjöngeni kezdett s esztelen
                  dolgokat kiabált. Moaka maga is letargikus állapotban cammogott előre, maga után
                  vonszolva fiát.</p>
					<p>Ezekben az órákban kiderült, hogy az ifjú és szertelen Homahi a legerősebb lelkű
                  mindannyiok között. Bármilyen különös is, a valóság az volt, hogy ő öntött lelket
                  a csüggedő Brentfordba is. Amint azt Európa történetének számtalan részletéből
                  tudjuk - feltéve, hogy nem olvasunk történelemkönyveket - gyakran előfordul, hogy
                  a nagy embereket alvezéreik győzik meg saját nagyságukról. Homahi makacsul és
                  bizakodva ismételte ekkor:</p>
					<p>- Nagy vagy és erős, Pepong! Kelj fel, Sir és vezess minket.</p>
					<p>És Brentford elrestellte magát; nagy és erős akart lenni és elindult ismét, előre.
                  Feltámogatták a gyöngéket, bíztató szavakkal űzték el a kétségbeesést. Azok a
                  sziamangok, akik éhezve s ólomnehéz tagokkal tovább mentek, holott a szervezetük
                  maradni akart - valóban hősök voltak: emberi módon legyőzték önmagukat. S egy
                  sziamang számára hősi dolog ember módjára viselkedni; amint az emberek kis része
                  is mindent megtesz, hogy a Felsőbbrendű Ember módján viselkedjék. Ez persze
                  nehezebb és nem jár annyi sikerrel, mint a többség azon törekvése, hogy az állatok
                  nívójára süllyedjen.</p>
					<p>Igy tehát tovább mentek s a hatodik nap hajnalán, messze előttük, pálmaliget tűnt
                  fel. A pálmaligetre ragyogó napfény zúdult, bár felettük még szürke volt az ég s
                  esett az eső. Ez úgy tünt előttük, mintha ott lent egy egészen más világ lenne; a
                  föld, amit Brentford igért, Szigong kékhúsú halaival s édes, csörgedező
                  patakjaival. Utolsó erőfeszítéssel vánszorogtak a ragyogó pálmaliget felé, amely
                  keskenyen húzódott keletről nyugat felé. Az ég kék volt felette s ez a kékség ott
                  káprázott hunyorgó szemük előtt, mint valami éteri igéret. Hosszú-hosszú órákba
                  telt, amíg a közelébe értek s az első cserjék között egymás után rogytak össze,
                  anélkül, hogy erejük lett volna élelmet keresni.</p>
					<p>Brentford felkelt és lépésről-lépésre jutott előbbre. Nagy fájdalmak kínozták,
                  karja megdagadt s ajkai szederjesek voltak. Egész teste lázasan sajgott, szemei
                  mélyen visszaestek üregükbe.</p>
					<p>De azért eljutott a fák közé. Látta a levelek tövén a piroshegyű pizánggyümölcs
                  fürtjeit, de olyan szörnyű magasnak tüntek előtte, mint egy hangyának a kölni dóm
                  csúcsa. Órákba tellett, amíg néhány mangógyümölcsöt és egy nyaláb szimantung
                  levelet össze tudott szedni s elindult vele visszafelé. Ezt kétszer is
                  megismételte a délután folyamán s így végül mindegyik sziamang evett valamit.
                  Brentford emberfeletti mértékben igénybevette erejének utolsó cseppjeit; olyan
                  állapotban volt, hogy hangos zokogás rázta minduntalan, - különösen, ha eszébe
                  jutott a sziamangnép kitartása és ragaszkodása a vezetője iránt. Igy aztán nem is
                  volt tudomása róla, hogy rosszabbul lett s elvesztette eszméletét, - mert addig se
                  volt eszméleténél.</p>
				</div>
			</div>
			<div type="group">
				<head>NEGYEDIK RÉSZ: A Brentford-legenda</head>
				<div type="chapter">
					<head>A miszióstelep.</head>
					<p>Ha Emmahaven és a Bariszán-hegy között gondolatban vonalat húzunk, akkor, ezt a
                  vonalat gondolatban meghosszabbítva, negyvenhét mérföldnyi távolságban keletre,
                  találjuk Mejang misszióstelepet.</p>
					<p>Van Whool lelkész özvegy ember volt; aránylag fiatal. Leányát Júliának hívták,
                  huszonhét éves volt s húsz éves korában érkezett Szumátrába, miután összeveszett a
                  nagynénjével, aki Júlia hozományát bélyeggyűjtésre fordította.</p>
					<p>Van Whool Júlia néhány évvel később a kissé nagyképű „Emlékirataim” címmel adta ki
                  első írásművét. Az anyaországon kívül sehol se jelent meg ez a könyv és így
                  nyugodtan használhatom fel azokat az adatait, amelyek Brentfordra
                  vonatkoznak.</p>
					<p>Mejang lakói atjehek és malájok voltak, a misszionáriuson és leányán kívül; számuk
                  a kérdéses időben mintegy 110-re rugott.</p>
					<p>Háziállataik voltak: baromfi, néhány kecske és két hátasló, Van Whoolék
                  birtokában. A bennszülöttek pompás szinezésű kézimunkáiért jó pénzt adtak a
                  minden évben egyszer megtartott padangi vásáron. Délről Mejang lábánál kezdődött a
                  sziklás Melingin-fennsík, amely enyhén lejtett a járhatatlan és fenyegető hírű
                  belföld: dzsungelek és ősvadon felé.</p>
					<p>A bennszülöttek - fekete tyúkjaik húsán kívül - pizángon és mangógyümölcsön éltek;
                  a férfiak foga fekete volt a bételrágástól, a nőké ellenben vakító fehér.</p>
					<p>Van Whool Bernát magas, sovány, barna férfi volt, aki hitt az ember
                  fennsőbbségében az állat felett; a fehér ember fennsőbbségében a színes ember
                  felett és végül Istent úgy képzelte el, mint egy, mindezek felett uralkodó
                  irodafőnököt. Elégedett, komoly és becsületes ember volt, akit hívei szerettek s
                  aki nem csak ezen a szellemileg könnyű, fizikailag nehéz poszton, de bárhol
                  megállta volna helyét, mert tájékozott és megfontolt ember volt, aki még a
                  katolicizmus nagy íróit se volt rest elolvasni...</p>
					<p>Leánya, Júlia eleinte remekül érezte magát ezen a telepen, amely meglehetős
                  élességgel különbözött a svájci intézetektől, amelyekben felnőtt. Később pedig
                  veleszületett kötelességérzete akadályozta meg benne, hogy akár önmagának is
                  bevallja csalódottságát és vésztjóslóan növekvő elégedetlenségét, amelyet a
                  világgal való kapcsolatuk hiánya idézett elő. Minél tovább hiányzott ez a
                  Kapcsolat, annál szebbnek tünt és annál jobban hiányzott a Világ. Különösen akkor,
                  amikor Emmahavenből megkapták az első rádiókészüléket s a Világ, minden hamis
                  csillogásával, mesterkélt szépségével és hazug mélységével bevonult a nagy, lapos,
                  erdei ház falai közé. Csodálatos volt, hogy egy-egy érzelgős színdarab mennyire
                  felkeltette Júlia vágyát a nyugati világ iránt s ha utána Beethovent hallgatta,
                  mennyire függetlenné vált a Tértől s milyen jól érezte magát Mejangban is. A
                  rossz színdarab hazug dolgokat igért; a jó zene igaz dolgokat adott.</p>
					<p>Júlia belső türelmetlenségét, napközben energikus fellépés, mindennapi kifakadások
                  alá rejtette. Nem volt már olyan barátságos, mint eleinte, de nem volt
                  igazságtalan se. Kivárta és megkereste az okot, amelyért joggal civakodhatott.</p>
					<p>Van Whool Bernátnak lelkiismeretfurdalásai voltak a lánya miatt, de attól is félt,
                  hogy egyedül marad. Ha Padangba küldte, akkor Júlia így felelt:</p>
					<p>- Nem vállalkozom egy kéthetes útra csak azért, hogy néhány üresfejű fickó bókjait
                  meghallgassam s aztán visszajöjjek.</p>
					<p>Az igazság az volt, hogy ezekre a reménybeli bókokra éppúgy vágyott, mint
                  bármiféle élményre, ami női mivoltával lenne kapcsolatos.</p>
					<p>És ezért tudjuk fenntartás nélkül megérteni, hogy Van Whool Júlia életében olyan
                  nagy és egyedülálló élmény lett Brentford megjelenése.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Találkozásuk magában véve is rendkívüli volt, de még inkább azzá tette a tény,
                  hogy Brentford számára egészen mást jelentett Van Whool Júlia, mint amit Júlia
                  látott benne. Egy húszéves lánynak még semmiről sincsenek illuziói, csak a
                  férfiről; de egy huszonhét éves lánynak már mindenről vannak illuziói, csak a
                  férfiről nincsenek többé. Brentford, félig-halottan s ijesztő külsejével nem mint
                  férfi hatott Júliára, de ennek a hatásnak mégis az volt az oka, hogy hét év alatt
                  ezúttal találkozott harmadszor fehér férfivel. Brentford számára nem volt vitás,
                  hogy, amint magához tért, mértéktelenül és megrázóan hatott rá Júlia friss és
                  erőteljes nőisége, de amint ő egyre jobban és kétségtelenebbül férfivá vált a lány
                  számára, úgy mosódott el benne ez az első, érzéki benyomás a betegségének és
                  lelkiismereti vívódásainak hatása alatt.</p>
					<p>A találkozás napján Van Whool Júlia megnyergeltette lovát; s Remingtonját
                  keresztbefektetve maga előtt a nyeregben, vaddisznóvadászatra indult.</p>
					<p>A kistermetű, gyors szumátrai vadkan, amely kopogva fut a kiégett földön, nagy
                  számban élt a pálmaerdőben, amely Mejangtól felfelé húzódott a fennsík felé. Júlia
                  két disznót lőtt, a harmadikat megsebezte. Miután az elejtett kanok rejtekhelyét
                  megjelölte, felfelé lovagolt a bozótban, amely lova szügyéig ért, de nem volt
                  tüskés és lágyan hajlott a vágtató ló alatt. Júlia kétszer is talált vérnyomokat,
                  de elvesztette és később babonásan gondolt a makacsságra, amellyel a megsebzett
                  állatot üldözte s amelynek köszönhető, hogy végül is Brentfordra bukkant.
                  Közvetlenül a pálmaerdő szélén, ahol már csak néhány magányos arékapálma állt,
                  találta meg Brentfordot, akiről az első pillanatban azt se tudta, ember-e?</p>
					<p>A tűző napon feküdt, nyakszirtjét, fejét és arcát piszkos, rőt bozont nőtte be.
                  Csak csupasz orra és szinte áttetsző, sárga, lapos szemhéjai ébresztették Júliát
                  annak a tudatára, hogy ezen a rettenetes helyen fehér ember fekszik, - még pedig
                  beteg, vagy halott.</p>
					<p>Leugrott a lováról, kipányvázta; a nyereg mellől leakasztott egy kis
                  aluminium-kulacsot s a mozdulatlan test mellé térdelt vele. Lecsavarta a kulacsot
                  s félrehúzva Brentford ínyét, a fogai közé csöpögtette a brandyt.</p>
					<p>Az erős alkoholnak meglepő hatása volt. Brentford pillanatok mulva remegni és
                  borzongani kezdett; felnyitotta szemeit és különös, cseppet sem emberi pillantást
                  vetett a mellette térdelő lányra. De ez a zavarodottság is eltűnt a tekintetéből,
                  amikor kinyitotta a száját és Van Whool Júlia kínálására még néhány kortyot ivott
                  a brandyből. A lány többféle nyelven szólt hozzá s Brentford végül angol nyelven
                  válaszolt; megmondta a nevét s azt, hogy éhes.</p>
					<p>A lány kétségbeesve nézett rá.</p>
					<p>- Dehát hogyan tévesztette el ennyire az utat?! És hol van a felszerelése?</p>
					<p>Brentford kissé felemelkedett és úgy felelte:</p>
					<p>- Én nem arról jövök, - mondta s nyugat felé intett ép jobbkezével, - hanem a
                  dzsungelből.</p>
					<p>- Az lehetetlen! - csóválta a fejét Júlia és bizonyos volt benne, hogy ez az ember
                  félrebeszél. De a külseje és ruházata nem arra vallott, hogy eltévedt, vagy, hogy
                  valamely expedicióhoz tartozott volna.</p>
					<p>- Mindegy, - mondta - felrakom a lóra és beviszem a telepre. Nincs semmi baj; van
                  orvosságunk és minden, ami kell. Apám Van Whool Bernát, hittérítő és
                  Mejang-telepen lakunk.</p>
					<p>De ekkor, a lány nagy csodálkozására, az idegen férfi fejét csóválva felelt:</p>
					<p>- Én nem mehetek... azaz... nem vagyok egyedül.</p>
					<p>Júlia felemelkedett.</p>
					<p>- Bocsásson meg, - hol vannak a társai?!</p>
					<p>Brentford bólintott.</p>
					<p>- Nem társaim. Ott vannak a bozótban. Kissé meg lesz lepve, Miss... Miss Van
                  Whool. A sziamangokat gondolom, akik velem jöttek idáig.</p>
					<p>Júlia megrettenve nézett rá!</p>
					<p>- Sziamangok?!... Majmokra gondol?!</p>
					<p>- Igen, - felelte Brentford határozottan és nagy erővel - de civilizált és
                  szervezett majmok. Igen, Miss, az én népem és én az ő vezérük vagyok.</p>
					<p>Júlia a fennsík felé futott és csakhamar visszatért, kipirulva és izgatottan.
                  Valóban látott fekvő, vánszorgó, vagy kuporgó sziamangokat és valóban, némelyiknél
                  bambuszrúd volt s az egyiken párduc-bőr táska.</p>
					<p>- Most nincs idő rá, hogy alaposan megbeszéljük, - mondta Brentfordnak - be kell
                  vinnem magát a telepre, aztán majd meglátjuk, mit tehetünk a majmokért.</p>
					<p>Brentford azonban határozott volt.</p>
					<p>- Nem megyek a telepre nélkülük.</p>
					<p>A lány bosszusan nézett le rá.</p>
					<p>- Dehát - mondta - nem csődíthetek egy csapat majmot a telepre. A bennszülöttek
                  utálják a majmokat és agyonverik őket. Velem kell jönnie, mert elpusztul itt.</p>
					<p>- Akkor elpusztulok, - felelte Brentford - de nem hagyom cserben őket, mert ők se
                  hagytak cserben engem.</p>
					<p>Júlia válaszolni akart, de akkor Brentford balkarjára esett a tekintete. Ez a kar
                  élettelen volt, véres rongyok takarták s könyöktől lefelé ijesztő mértékben
                  duzzadt lehetett.</p>
					<p>- Jól van - mondta a lány, - nem vitatkozhatom magával. Maradjon itt nyugodtan,
                  egy félórán belül visszatérek. Megkérdem az apámat, hogy mit szól a majmokhoz.</p>
					<p>Gyors és határozott mozdulatokkal oldozta el a lovat, felkapaszkodott rá és
                  elvágtatott. Brentford fátyolos szemekkel nézett utána és még sokáig látni vélte
                  széles vállát és karcsú derekát.</p>
				</div>
				<div type="chapter">
					<head>Van Whool véleménye.</head>
					<p>Júlia rövid akart lenni s ez nem sikerülhetett neki: roppant körülményesen adta
                  elő a dolgot. Van Whoolban felbuzgott a segíteniakarás és hálát adott a
                  Gondviselésnek, hogy lánya megmenthetett egy emberi életet.</p>
					<p>Mindez azonban csak addig tartott, amíg a fehér ember különös kíséretéről is nem
                  szerzett tudomást. Majmok! Magában véve Brentfordra se vetett jó fényt a dolog,
                  majmokat meg egyáltalában nem volt hajlandó megmenteni Van Whool Bernát, -
                  legkevésbbé azon az áron, hogy embereinek nehezen szerzett eleségkészletét ossza
                  fel közöttük. Lánya sürgetésére kiment a telepre és megkérdezte Kuolangát, a
                  főnököt és még néhány bennszülöttet, hogyan vélekednek a dologról. Az eredmény
                  egyhangú volt. Egyesek nevetve, mások bosszankodva utasították el a feltevést,
                  hogy akár istállóikból, akár eleségükből bármit is átengedjenek egy
                  majomcsapatnak; vagy, hogy egyáltalán beengedjék őket a telepre. „Ilyesmit még nem
                  is hallottak az én embereim” mondta Kuolanga „és az illető fehér ember vagy
                  rosszindulatú varázsló vagy pedig nem is fehér ember, hanem maga is majom.”</p>
					<p>A lelkész tehát visszament a házába és így szólt a lányához:</p>
					<p>- Menj el Mr. Brentfordhoz és mondd meg neki, hogy szeretettel várom. Házam,
                  éléskamrám és orvosságos-üvegeim az övék; boldog vagyok, hogy segíthetek rajta. De
                  a majmait nem hozhatja ide; és ha megkísérelné, én meg fogom akadályozni ezt a
                  merényletet.</p>
					<p>Júlia tehát lóra ült és némi eleséggel és itallal a tarsolyában, elindult
                  Brentfordhoz, akivel közölte apja üzenetét.</p>
					<p>Brentford evett, ivott és kissé magához tért. Júlia segítségével felült és -
                  meglehetősen keresgélve a szavakat, - így szólt:</p>
					<p>- Embertelenség lenne kitaszítani őket azért, mert majmok. Ha nem kilencven
                  sziamanggal, hanem kilencven, éhségtől haldokló emberrel jöttem volna ide és ezt a
                  választ kapnám, akkor megtámadtam volna a telepet s utolsó erőnkkel és utolsó
                  lehelletünkig küzdöttünk volna az életért, amelyhez jogunk van. Ezen senki sem
                  ütődhetett volna meg. Nos, az élethez nekik éppannyi joguk van, mint nekem.</p>
					<p>- Mit akar ezzel mondani?!</p>
					<p>- Azt, hogy meg fogom kísérelni a lehetetlent: felkelek és életet öntök beléjük
                  szavaimmal. Közlöm velük az igazságot. Az ennivaló itt van a szomszédban. Meg kell
                  szereznünk.</p>
					<p>- Hogyan, hát értik az ön szavait, Mr. Brentford?!</p>
					<p>A férfi végtelen távolságból nézett a lányra... szinte nem is értette a
                  kérdést.</p>
					<p>- Természetes - mondta végül - ők éppúgy értenek engem, mint én őket. Katonák,
                  bajtársak és alattvalók. Van köztük olyan, aki az életemet mentette meg és olyan,
                  aki az életét nekem köszönheti.</p>
					<p>Júlia ismét felkelt s a lovához ment. Bizonytalan érzések küzdöttek benne.</p>
					<p>- Mégegyszer beszélek az apámmal - mondta, - de nem tudom, hogy lesz-e
                  eredménye...</p>
					<p>Elvágtatott s amikor eltűnt a bóbitás fák között, - Brentford feltápászkodott és
                  elindult a sziamangok felé. Tántorogva és szédülő fejjel ért közéjük: az akarat
                  vitte. De amikor elkiáltotta magát, - ugyanilyen tántorgó léptekkel és
                  szédelegve, de egytől-egyig megjelentek a szine előtt.</p>
					<p>Brentford remegő hangon szólt hozzájuk:</p>
					<p>- Bízzatok bennem; hamarosan minden jól lesz.</p>
					<p>És a sziamangok megfogták a karját és gyenge hangon, becéző szavakat kiáltottak
                  felé. Akkor Brentford figyelmeztette őket, hogy ne kószáljanak szét; várjanak
                  türelemmel rá. Mire visszament a helyre, ahol Júlia rátalált, ismét elfeketedett
                  előtte a világ; leült a földre, csodálkozó szemekkel nézett körül s elvesztette
                  eszméletét.</p>
					<p>Júlia nem vette észre ezt, amikor megérkezett. Leült mellé, megfogta a kezeit s
                  így szólt hozzá:</p>
					<p>- Mr. Brentford, a falu népe fegyverekkel várja a majmokat. Lemészárolnák őket. De
                  önnek velem kell jönnie és...</p>
					<p>Akkor látta, hogy Brentford mindebből semmit se hall.</p>
				</div>
				<div type="chapter">
					<head>Bizonyos kérdések tisztázódnak.</head>
					<p>Brentford négy napig volt eszméletlen. Ezalatt sok minden történt vele.</p>
					<p>Négy bennszülött, Van Whool kisasszony vezetésével, hordágyra emelte Brentfordot s
                  a telepre vitte. Ott a lelkész vette gondjaiba. Lehúzták róla fantasztikus
                  öltözékét, amellyel szinte összenőtt már s amely helyenkint még londoni eredetű,
                  máshelyütt őserdői nyersbőrökből álló volt. Van Whool felvágta a balkaron
                  keletkezett gennyes duzzanatot; fertőtlenítő szerekkel mosta le az egész testét,
                  - azután a kinin-adagok és injekciók is megtették hatásukat. Az ájulás mély és
                  nyugodt álommá szelidült.</p>
					<p>Ugyanakkor Van Whool Júlia, apja tudtán kívül, élelmiszeres-kosarakat vitetett ki
                  az erdő szélére s a szolgák elújságolták, hogy a pálmaerdőből visszatekintve,
                  láttak néhány sziamangot, amint a kosarak felé közeledett.</p>
					<p>Brentford eszméletlenségének harmadik napján jelentették a lelkésznek, hogy az
                  erdőben sziamangok járnak. Van Whool maga ment ki az erdőre, hogy meggyőződjön az
                  igazságról. Hosszadalmas sétája azzal végződött, hogy egy narancsligetben furcsa
                  kiáltozást hallott, amelyből a „Pepong”, vagy „Beppong” szavakat hámozta ki s
                  amely néha úgy tünt neki, „mintha egy tehén beszélne angolul.” Ő maga is kiáltozni
                  kezdett, amikor rémülten - és felháborodva - vette észre, hogy nagy csapat
                  sziamang rohan felé a sűrűből. Gondolkodás nélkül futni kezdett, de menekülés
                  közben hátranézett s ekkor első impressziója megerősítést nyert. Ezek a sziamangok
                  sok tekintetben különböztek azoktól, amelyeket Van Whool ismert. Egyenes tartásuk,
                  gyorsaságuk és főleg az a körülmény volt szokatlan és meghökkentő, hogy szabályos
                  sorokban futottak és legtöbbjüknél dárda volt.</p>
					<p>- Pepong! Pepong! - kiáltoztak és már most mindegy, azért futottak-e Van Whool
                  után, mert Brentfordnak vélték, vagy pedig támadó szándékkal-e?! - elég a tény,
                  hogy Van Whool korát és állását meghazudtoló fürgeséggel ért a telepre; fegyverbe
                  szólította a benszülötteket s mivel úgy érezte, hogy a halál torkából menekült
                  meg, - bizonyos dühvel sorakoztatta fel embereit a telep déli határán.</p>
					<p>- Ha közelednek, - mondta remegő szakállal - csak lőjjetek közéjük.</p>
					<p>S a sziamangok közeledtek. Mi mást tehettek volna?! Éppen abban különböztek az
                  emberektől, hogy jóllakottan lelkesebbek voltak, mint korgó gyomorral. Nem
                  akartak mást, mint követni vezérüket. Nem tudták, hogy vezérük egy másik világhoz
                  tartozik, amely éppen azért elérhetetlen az ő számukra, mert pontosan olyan, mint
                  az övék.</p>
					<p>Közeledtek az embercsoporthoz, amely messziről azt az érzést keltette bennük, hogy
                  csupa Brentfordból áll. Ha elérték volna, nyilván zűrzavar támad közöttük és egyik
                  embertől a másikig futva kerestek volna magyarázatot kétségeikre. Dehát erre nem
                  került sor. Moaka bíztatta őket, bár nem kerülte el figyelmét, hogy most nem
                  ragadozó állatokkal állnak szemközt, hanem magukhoz hasonló lényekkel, akiknek
                  éppúgy dárda volt a kezükben, mint nekik. De ezek a dárdák világítottak és
                  dörögtek a végükön és sok sziamang felfordult, halálos sebbel, - anélkül, hogy
                  bárki is hozzányúlt volna.</p>
					<p>Riadalmuk és menekülésük vontatott volt, mert nem értették meg, mi történt velük.
                  De, mert a puskagolyók amúgyis megbontották soraikat, nem volt értelme, hogy
                  rendet tartsanak és valóságos értelmi pánik tört ki közöttük. Hiszen értelmük
                  aránylag bámulatosan fejlett, de teljességgel gyökértelen volt. Eszméletüket
                  egyenes irányba terelte egyetlen Brentford, de tökéletesen visszavetette sok
                  Brentford, aki ismeretlen fegyverekkel támad rájuk.</p>
					<p>Visszavonulásuk, állapította meg Van Whool később, nem kevéssé duzzogva, a legjobb
                  időpontban következett be, mert a bennszülöttek jobban féltek ezektől a
                  hypersziamangoktól, mint azok tőlük. A felsőbbrendű sziamang nehéz dió lett volna
                  az alsóbbrendű ember számára, akit ez a felfedezés furcsa helyzetbe hozott.</p>
					<p>Van Whool a történtek után hazaküldte szolgáit és híveit. Nem tartotta
                  lényegesnek, hogy a menekülő sziamangok üldözésére induljon. Elképzelhető, hogy
                  összeverődnek és ismét megkísérlik a telepre való bejutást, de a tapasztalatok
                  szerint ez se jelenthetett veszélyt. Minek halomra öldösni őket, gondolta Van
                  Whool, amikor ezek is élő lények és végeredményben még ártalmatlan lények is, ha
                  nem akarnak többnek bizonyulni, eredeti rendeltetésüknél.</p>
					<p>Hazatérvén, a nagy, fehéroszlopos verandán ebédelt s megkérdezte a lányától:</p>
					<p>- Hogy van Mr. Brentford?</p>
					<p>Júlia méltatlankodva felelt:</p>
					<p>- Miért kérdezel ilyesmit, amikor tudod, hogy aggódtam érted?!</p>
					<p>- Semmi az egész - mondta Van Whool, a húskivonattal bibelődve - meghátráltak.</p>
					<p>- Szóval eleinte szembeszálltak veletek?!</p>
					<p>- Igen! - felelte a lelkész megfontoltan. Júlia fejcsóválva nézett az ajtóra,
                  amely a vendégszobába vezetett.</p>
					<p>- Attól félek, hogy megzavarodott - mondta és Van Whool bólintott.</p>
					<p>- Nem lenne csoda, - dörmögte. - A láz teljesen legyöngítette és annyira elkéstünk
                  a kezeléssel, hogy megítélésem szerint bármelyik roham végezhet vele.</p>
					<p>- De ez nem bizonyos!? - kérdezte Van Whool kisasszony, tartózkodóan.</p>
					<p>- Nem bizonyos. De lehetséges.</p>
					<p>- Pedig sokkal jobban van, mint eleinte volt.</p>
					<p>- Ez természetes. De azért óvatosan kell felfognunk a dolgot, Júlia. Nem
                  tudhatjuk, ki volt és hogyan került a dzsungelba. Olyan közel van az Andaman-i
                  fegyenctelep...</p>
					<p>- Igen, igen, de nem valószínű - mondta a lány - akkor nem ragaszkodott volna
                  annyira a majmokhoz...</p>
					<p>Van Whool Bernát lecsapta az asztalkendőt és felállt.</p>
					<p>- Ami a majmokat illeti, Júlia - mondta jellegzetesen lágy baritonján - ami ezeket
                  a majmokat illeti, az én véleményem változatlanul az, hogy a dolog inkább ellene
                  szól, mint mellette; és ez a véleményem alapos megfontolás eredménye, ha tudni
                  akarod.</p>
				</div>
				<div type="chapter">
					<head>Tiszta ágy.</head>
					<p>Meszelt falak között ugyanaz az ember is egészen más, mint mohos fák alatt. De
                  Brentford, még első, gyenge napjaiban is következetes maradt.</p>
					<p>Annyit tudott csupán, hogy a „sziamangok megtámadták a falut s a bennszülött
                  lakosság elkergette őket.”</p>
					<p>Ez aggodalmakat ébresztett benne; de nem tehetett semmit, olyan gyenge volt.
                  Ismételt, sürgető kérdéseire Júlia kénytelen volt kegyes hazugsággal felelni: a
                  sziamangok a teleptől nyugatra eső szelíd és dús erdőkbe vonultak vissza és
                  valószínűleg szétszéledtek ott... De Brentford megkérte, hogy hozzon tollat és
                  papirost, mert diktálni akar...</p>
					<p>Első beadványát a kormányzósághoz címezte s a következőket mondta benne:</p>
					<p>- A vezetésem és irányításom alatt álló rendezett erkölcsi
                     felfogású és eléggé képzett belső-szumátrai sziamang-nép aláveti magát a
                     Holland-Szumátra-i kormányzóság parancsainak és fennhatóságának. Természetesen
                     védelmet és elismerést kér ezért. Harci és erkölcsi erényeit egyetlen nagy cél
                     szolgálatába
                  kívánja állítani: az összes sziamangok megszervezése és
                     civilizálása szolgálatába.</p>
					<p>Dátum.</p>
					<p>Brentford s. k.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>A második memorandum sokkal hosszabb volt s azt a brit Foreign Office címén Sir
                  Malcolm Arthur Luddall számára fogalmazta Brentford. Leírta benne jelentését
                  Walker haláláról, a „Wales” pusztulásáról. Megírta, hogyan menekült a Védtelenség
                  és a Magány elől, társakat keresve a rengetegben; hogyan fedezte fel a sziamangok
                  tanulékonyságát, valamint:</p>
					<p>„... az átmenetet az ember és a kevésbé-ember, vagyis a majom között... Méltóságod
                  csodálkozással tapasztalta volna, hogy kifejezőképességük olyan, mint az átlagos
                  angol polgár szóbőségének köbgyöke. Érzéseik és hajlamaik elárulták közös
                  eredetüket az emberi uralomvágy nemes ösztönével. Nem taníthattam meg őket a
                  számok összeadására és Shelley erkölcsi felfogására: képtelenek lettek volna
                  megtanulni, mert nem volt szükségük rá. Az angolnak sincs szükség arra, hogy
                  számolni tudjon és megértse Shelleyt. Az általános védkötelezettségre volna
                  szükségünk a brit szigeteken éppúgy, mint Szumátrában; és ez az, amit könnyen
                  megtanultak sziamangjaim. Felfedeztem bennük a legnemesebb emberi erények csíráit:
                  a bátorságét, a bajtársiasságét, határozottságét, - valamint azt a képességet,
                  amellyel felismerték és gyűlölni tudták ellenségeiket.</p>
					<p>Ön, Sir Malcolm, nem tudja elképzelni, miken mentem keresztül én, a városi ember
                  és mennyire nevelésemnek és a családunkban öröklődő katonás szellemnek
                  köszönhettem életbenmaradásomat. Ha mérleget csinálok, azt kell látnom, hogy olyan
                  helyzetben, amelyben gyöngébb lelkek magukon se tudtak volna segíteni, én még
                  másokon is segítettem. Ismétlem, az lebegett előttem, hogy a kultúra nem számok és
                  rímek összeadásából áll. Az őserdő szelleme lengett körül, és ez az egészséges
                  szellem, higyje el. Azt kérdeztem: tudod-e, milyen nap van ma? És azt feleltem:
                  nem tudom. Nem tudtam, mert nem volt fontos; és nem volt fontos, mert nem tudtam.
                  Ha magamban kimondtam egy számot, éreztem, hogy nem mondok vele semmit. Tíz?!
                  Vajjon milyen lelkiismeretű ember lehet az, aki a sziamangokkal elhiteti, hogy ez
                  a szám valóban jelent valamit?! Tíz dekát jelent?! - vagy
                  tíz égitestet, vagy pedig tíz hernyót?! Nem tudom. És az se tudja, aki meg van
                  győződve róla, hogy tudja. Mert ha azt mondom: tíz nap, - akkor kétszáznegyven
                  órát mondtam és egyik más, mint a másik és mégis ugyanaz.</p>
					<p>Van Whool lelkész leányának diktálok Mejangban. Minden vágyam, hogy keretet és
                  támaszt adjak a sziamangnépnek, mielőtt visszazüllene állati sorsába, s elvesztené
                  büszkeségét és öntudatát, amelynek megszületésénél jelen voltam...”</p>
					<p>Ezekután arra kérte Luddalt és rajta keresztül a Külügyi Hivatalt, hogy adjon
                  bevándorlási engedélyt az általa vezetett sziamangoknak valamely brit kolóniába.
                  Hangsúlyozta, hogy tervei nem az emberi fajok ellen irányulnak, de igenis,
                  támogatni és táplálni akarja a sziamangok faji önérzetét a többi majom- és
                  állatfajtákkal szemben; és mindent meg fog tenni, hogy a sziamang-lakta területek
                  egyesüljenek. Fejlődőképes, nagy és erős néppé akarja tenni őket, mert kiválóbbak
                  minden fajnál, kivéve az embert.</p>
					<p>Van Whool Júlia megmutatta ezeket a leveleket apjának is és együttesen úgy
                  határoztak, hogy becsapják Brentfordot, a saját érdekében persze. Most már
                  tisztában voltak a történtekkel; de azt is tudták, hogy Padangban éppúgy őrültnek
                  fogják tartani Brentfordot, mint Londonban. Hiszen még Van Whoolék is őrültnek
                  tartották. De ők az őserdő határán éltek és így sok minden világos előttük, amit a
                  Foreign Office és a kormányzóság emberei éppúgy badarságnak tekintenének, mint a
                  világsajtó. Aki csak állatkertben látott eddig majmot, az képzelődésnek fogja
                  tartani az egész rendszert és történetet. De Van Whool lelkész sokkal rosszabbnak
                  tartotta annál: mert tudta, hogy igaz. Látta a lándzsás majmokat és hallotta
                  Brentfordot „népemről” beszélni. Nem volt kétséges előtte, hogy Brentford
                  államfőnek hiszi magát és ellenségeinek tekinti azokat, akik el akarják választani
                  a „híveitől”.</p>
					<p>- Nincs más szó rá, gyermekem - mondta, amíg apró darabokra hullottak Brentford
                  beadványai - nincs más, mint, hogy bűn ez, bűn az emberi méltóság ellen és bűn
                  Isten ellen, aki egymás fölé és nem egymás mellé rendelte a fajokat.</p>
					<p>Júlia felkapta a fejét:</p>
					<p>- Nem veszed észre, mennyire téves az, amit mondasz?! Hiszen ugyanazt mondod,
                  apám, amit Brentford!</p>
					<p>Van Whool hevesen tiltakozott.</p>
					<p>- Visszautasítom! - mondta.</p>
					<p>- De igen - felelte a lány - mert ez valóban bűn; valóban
                  bűn az emberi méltóság és bűn Isten ellen, aki nem egymás
                  fölé, hanem egymás mellé rendelte a fajokat. Ha eggyel kivételt teszel,
                  felborítottad az egész világ egyensúlyát. Ha az ember nem csupán fejlettebb és
                  nemesebb, hanem monopolizált példánya a Gondviselésnek, akkor igaza van azoknak,
                  akik különbséget tesznek ember és ember között és ellenségei a
                  kereszténységnek.</p>
					<p>- Én is különbséget teszek ember és ember között és nem vagyok ellensége a
                  kereszténységnek! - felelte büszkén Van Whool.</p>
					<p>- Te ilyen különbséget teszel, más meg másmilyen különbséget tesz és te vagy a
                  hibás, mert te kezdted! - felelte Júlia kipirult arccal és apja csodálkozva nézett
                  rá, mert ilyen merésznek és határozottnak még sohase látta. - Te kivételes
                  véleménnyel vagy bizonyos emberfajokról - folytatta. - Brentford kivételes
                  véleménnyel van bizonyos állatfajokról. És majd lesz más, aki egy állatot az
                  emberek fölé helyez és az éppolyan új pogányság lesz, mint amilyen régi pogányság
                  egy embert a másik ember fölé helyezni.</p>
					<p>- Szóval - mondta Van Whool lelkész bizonyos iróniával - te Brentfordnak adsz
                  igazat.</p>
					<p>- Én nem adok neki igazat, mert a majmokat képtelenség sorbaállítani és ezzel
                  felborítani a természet rendjét. De ezt az ötletet az emberi társadalomból vitte
                  magával és ezért én nem ítélhetem el őt az emberi társadalom nevében, amint te
                  teszed. Az emberi társadalom nevében csak helyeselhetem, amit tett és amire
                  törekszik.</p>
					<p>- Szóval te a jó kereszténységet úgy értelmezed, hogy nyugodtan férjhezmehetsz egy
                  bennszülötthöz?! - mondta Van Whool önuralommal. De Júlia felkészült a
                  válaszra:</p>
					<p>- Nem! A krisztusi egyenlőségnek semmi köze nincs a férjhezmenéshez, amint hogy
                  semmi köze nincs az evéshez. Krisztus nem azt akarta, hogy mindenki ugyanazt egye,
                  hanem, hogy mindenki egyék. Krisztus nem azt akarta, hogy egy maláji férfi fehér
                  nőt vehessen feleségül, hanem, hogy minden férj szeresse a feleségét és minden
                  asszony azé legyen, akit szeret. Krisztus nem azért ítéli el Brentfordot, mert
                  szerette a sziamangokat, hanem azért, mert nem szerette a nemsziamangokat.</p>
					<p>Van Whool kedvetlenül kelt fel az asztaltól, mert az a homályos érzése volt, hogy
                  vereséget szenvedett.</p>
					<p>- Hozd be a pipámat, - mondta mogorván és bosszantotta, hogy lánya vidáman és
                  gyorsan engedelmeskedik.</p>
					<p>Júlia megtömte a hosszúszárú pipát, lángot tartott föléje és Van Whool
                  szippantásai nyomán nagyokat ugrott a kis láng... Júlia jókedve nem egészen onnan
                  eredt, hogy könnyen és sikeresen védelmezte meggyőződését, amely véglegesen csak
                  az utóbbi napokban alakult ki benne. Valójában Brentford nem lehetett olyan
                  gyenge, olyan idegen és olyan őrült, hogy ne legyen sokkal inkább az egyetlen
                  fehér férfi Júlia utolsó hét esztendejében, az első fehér férfi, aki a gondjaira
                  bízta magát. A legérettebb és legszelídebb asszony is ellensége kissé a férfinak,
                  aki határozottan és erélyesen áll előtte; de semmiesetre sem ellensége annak a
                  férfinak, akit vízszintes helyzetben ismert meg s aki nem képes felkelni. Az
                  ilyen férfi az ő magánügye; átvette a sorsa irányítását és felelős érte.</p>
					<p>Az ilyen férfi nem kalandot jelent, hanem elfoglaltságot; és az elfoglaltság
                  mindenkor fontosabb a nőnek, mint a kaland, mert a kaland nem mindig köti le, de
                  az elfoglaltság mindig leköti. Egy férfi, aki nem áll a lábán, minden nőt le tud
                  venni a lábáról; és én okvetlenül hiszem, hogy Casanova és Don Juan azért hódított
                  meg naponta más nőt, mert egyet se sikerült két napig megtartania.</p>
					<p>Kétségtelen, hogy ezek az érzések megvoltak Júliában és kétségtelen, hogy nem
                  voltak meg Van Whoolban. És mégis, tökéletes egyetértésben semmisítették meg
                  Brentford beadványait és tökéletes egyetértésben állították Brentford előtt, hogy
                  a beadványokat továbbították Emmahaven postahivatalába. Mert hiszen az igazságban
                  nagyon nehéz megegyezni, de annál könnyebb megegyezni egy hazugságban.</p>
				</div>
				<div type="chapter">
					<head>Elv és nő.</head>
					<p>Brentford és Van Whool kisasszony vonzalma nem volt különleges és meglepő se volt.
                  Természetesen, símán adódott a két ember neméből és helyzetéből. A sietség zavart
                  okozna valamely vonzalom alakulásában, ha az a vonzalom Kensingtonban, Potsdamban,
                  Heiligenstadtban, a Canale Granden, Zuglóban, a Wörtherseen, a
                  Maximilianstrassen, vagy a Calea Victoriein keletkezett. Mejangban pedig éppen ez
                  a sietség volt természetes. Lázas és ösztönös sietség volt; valódi, mérhető lázzal
                  és valódi, leegyszerűsödött ösztönökkel.</p>
					<p>Benne volt, röviden és elkülönítve mindaz, ami bármely hasonló vonzalmat széppé és
                  rúttá tehet.</p>
					<p>Ha valamely nagyvárosban valamely férfi meglát az uccán egy nőt, aki csinos,
                  karcsú, kívánatos és fiatal; s a férfi minden idegszálával elérni kívánja ezt az
                  elérhetetlent, - akkor arra kell gondolnia, hogy ez a csinos és üde nő, akit
                  követ, magában véve nem is létezik. Csak életének szövevényes teljességével,
                  családjával, rokonaival, pletykáival, étvágyával, varrónőjével és különleges
                  igényeivel együtt válik megfoghatóvá. Ha meg akarjuk szerezni, akkor elsősorban le
                  kell mondanunk arról a képről, amit az uccán láttunk; tehát arról,
                 amit meg akartunk szerezni. Mert ez az alapvető különbség
                  férfi és nő között:</p>
					<p>A férfi testének és lelkének egyetlen, elválasztható, külön fajsúlyú és vegyjelű
                  része a nő iránti vágy, amely semmi kapcsolatban nincs törekvéseivel, akaratával,
                  tehetségével és világszemléletével. Ezzel szemben a nő vágyai, szerelme, odaadása
                  és odanemadása tökéletesen azonos a teljes önmagával.
                  Megírtam egy könyvemben azt a különös igazságot, hogy ha egy nőt boldoggá
                  teszek, ő lesz boldog; és ha boldogtalanná teszem, akkor én leszek boldogtalan.
                  Azért van ez így, mert a nő legkisebb felületén is életprogramjának teljes
                  egészével érintkezem; és amikor megkaptam tőle, amire vágytam, akkor már
                 arra vágyom, hogy eldobjon, míg ő azt akarja, hogy újra
                  vágyjam azt, amit az imént; mert közben kiderült, hogy ő vágyott arra, amire én
                  vágytam. Különösen a mai nő gesztióin látható szépen, milyen végtelenül bölcs és
                  erőszakos, mint maga a természet, amelytől megtanulta jogait, de nem vette át
                  kötelességeit.</p>
					<p>Azt akarja, hogy gyereke legyen és ezt úgy éri el, hogy provokálja a férfi
                  lényének egy tizedrészét, amelyre e célból szüksége van; de végül a többi kilenc
                  tizedrészt tartja meg és legvégül nem akar gyereket.</p>
					<p>A férfi szerepe a legszánalmasabb ebben a „természetes” folyamatban, amelyből
                  néhány legutóbbi évszázad kiherélte a lényeget és felfújta a formát;
                  elsikkasztotta a célt és helyébe csempészte az eszközt, mint egy cigánygyereket,
                  amely a család nyakára nőtt. A hormonális folyamat alig változott, a szekszuális
                  rengeteget. Az a pillanat az uccán, amikor a férfi meglátta a nőt és megtetszett
                  neki: még ma is ugyanaz, mint volt az őserdőben. Onnan kezdve aztán tisztára
                  elrajzolódott minden: nászéjszaka következik, amelynek az após, a háziorvos és a
                  menetjegyiroda a főszereplői; s amelyben az történik, amit a férfi akar, de csak,
                  mert azt akarja, amit a nő akar, - aki viszont nem akarja azt, amit kíván és nem
                  kívánja, amit akar. Tehát az egész, természetes folyamatból csupán a folyamat
                  maradt meg; de nem természetes.</p>
					<p>A mejangi körülmények között ez is könnyebben volt
                  felismerhető, mint a kultúrális központokban. Brentford egyidejűleg vette
                  tudomásul, hogy jobban van, hogy ezt egy nőnek köszönheti, hogy a nő szeméből a
                  szerelem rövidhullámai áramlanak át belé, - és hogy ez tökéletesebben lefegyverzi,
                  reménytelenebbül gátolja akaratában, mint a pokol, az őserdő és a vadállatok
                  együttvéve. Nem volt szabad felkelnie, azután pedig nem sétálhatott messzire, nem
                  maradhatott egyedül; és mindezt gondoskodásból, amiért hála és köszönet járt, még
                  hozzá.</p>
					<p>Brentford, akit lelke mélyéig átjárt a sziamangok sorsán érzett aggodalom,
                  határozottan érezte ingerültebb pillanataiban, hogy: vagy meg kell ölnie szép és
                  kívánatos őrét, vagy bele kell szeretnie, hogy elfelejtse a sziamangokat. Vagyis,
                  mint minden férfinak, választania kellett a Világ és a Nő között. Ez a választás
                  sohasem szimbólikus; a költők hitették el, hogy az. Valóban
                  le kell mondani a világról, vagy pedig valóban le kell
                  mondani a nőről. Brentford a legtriviálisabb példára gondolt: az embernek vagy a
                  kártyában van szerencséje, vagy a szerelemben. Igy is volt. De mind a kettő
                  elviselhetetlenül nehéz. Brentford nem az az ember volt, aki életprogramjától
                  tágít; de a sziamangok fontosabbak voltak, Júlia viszont közelebb volt.</p>
					<p>És az akarat, amely átvette a parancsnokságot a fogyó erő helyett a dzsungelban:
                  itt a puha és vászonillatú ágyban s az evőeszközök mérsékletet hirdető csöngésében
                  elvesztette jelentőségét. Brentford már csak gyenge volt és nem akart erős lenni,
                  mert nem volt szüksége rá. Egy beteg sohase hal meg akkor, amikor harcolnia kell
                  az életéért más életekkel szemben. A beteg akkor hal meg, amikor már nyugodtan
                  élhetne. Ez természetes.</p>
					<p>Napi sétáikban Brentford türelmetlenül magyarázta álláspontját és kalandjait;
                  Júlia pedig türelmesen helyeselt. Gyakorlati érvei kelepcék voltak, amikbe
                  Brentford minden esetben beleesett.</p>
					<p>- Mi történik akkor - kérdezte egyízben - ha maga, Isten őrizz, meghal?!</p>
					<p>- Van már helyettesem, Moaka. Ő volt az első hívem s a legtanulékonyabb. Ő már
                  nemcsak engedelmeskedni tud, hanem parancsolni is.</p>
					<p>- Rendben van, - felelte Van Whool Júlia - és ha Moaka is meghal?! A magától
                  szerzett közvetlen tudást nem lesz ideje továbbadni és mindegyik kevesebbre fogja
                  megtanítani az utódát, mint amennyit ő tudott.</p>
					<p>Brentford türelmetlenül felelt:</p>
					<p>- Nem hiszem, de ez nem is fontos. Vajjon az emberi közösségek fejlődése
                  folyamatos?! Mekkora lenne ma Nagy Sándor birodalma?! Az ilyesmi személyekhez van
                  kötve. Én a jelennek dolgozom.</p>
					<p>- Ugy - mondta a lány - de a diktátorok mind azt mondják népeiknek, hogy minden
                  tettük a jövőért van, a nép jövőjéért. Ők a holnap emberei. Ma lemondást
                  követelnek a holnapi boldogságért. De a történelemben ez sohase következett be. A
                  vonuló harcosok, a piramisépítő rabszolgák s a légiók sanyarú élete csak
                  évszázadokkal későbbi könyvekben szerepelt, mint Nagyság, Hatalom és Gyönyör.
                  Közelről nézve csak egy ember nagysága, hatalma és gyönyöre volt.</p>
					<p>Brentford éppolyan dühösen hallgatott, mint Van Whool lelkész, néhány nappal
                  előbb. Ha Júlia érvei igazak voltak, akkor ezt önzésének köszönhette, mert ki
                  akarta egyenlíteni az ellentéteket apja és Brentford között. A Vallás és Diktatúra
                  ellentéte volt ez, amelyben a Nő álláspontja győzött, aki egy képzeletbeli Vő és
                  egy képzeletbeli Após ellentétének látta ezt az ellentétet.</p>
				</div>
				<div type="chapter">
					<head>A láp meséi.</head>
					<p>Nagy eső utáni nap volt. Az új Nap sugaraiban szinte hallhatóan forrt és párolgott
                  a miriád vízcsepp a leveleken, fűszálakon és gyümölcsön. Van Whool méhesében
                  Brentford úgy érezte magát, mintha Európában lenne. Megvékonyodott ujjai között
                  cigarettát tartott, amely rohamosan fogyott mohó szippantásai nyomán.
                  Percről-percre melegebb lett; bodzaillat lengett körülöttük s Júlia arca a fehér
                  sisak alatt olyan rózsaszínű volt, mint egy hízelkedő festmény.</p>
					<p>Brentford a sziamangok társadalmi és erkölcsi haladottságáról beszélt;
                  egynejűségükről s Dud-Dar csábításáról. Ez a kérdés határozottan érdekelte Júliát.
                  Brentford szárazon és fülledt tárgyilagossággal magyarázott, de a lány azt
                  hallotta belőle, amit akart.</p>
					<p>- És maga, hogy bírta ki ilyen sokáig, magához hasonlók nélkül? - kérdezte.
                  Brentford nem értette a kérdést.</p>
					<p>- A sziamangok hasonlók voltak hozzám - felelte.</p>
					<p>- Óh, nem úgy gondolom. Mi hiányzott legjobban magának a
                  rengeteg idő alatt, amit a vadonban töltött.</p>
					<p>Brentford összehúzott szemekkel nézett maga elé, a reggeli sugárzásba.</p>
					<p>- Nem tudom, - mondta. - Különös, de ha visszagondolok arra az időre, nem jut
                  eszembe semmi, ami rendkívüli módon hiányzott volna.</p>
					<p>A lány csöndesen felelt:</p>
					<p>- Szerencsés ember. Nekem hiányzott volna... a maga helyzetében... egy férfi,
                  akivel így elbeszélgethetek.</p>
					<p>Brentford bólintott.</p>
					<p>- Igen, - mondta - az hiányzott, egy nő, aki...</p>
					<p>- No látja, erre gondoltam. Bizonyos mértékig a...</p>
					<p>Csönd támadt. Brentford kellő szavakat keresett.</p>
					<p>- Az ember nem is hinné - kezdte.</p>
					<p>- Igen...</p>
					<p>Ezt a témát be is fejezték ilyenformán. Júlia bement a házba és Brentford
                  utánanézett. Minden vér a fejébe szállt, amint a lány karcsú derekát s alakjának
                  harmónikus ringását nézte.</p>
					<p>Aztán feltápászkodott és szinte kisurrant a kertből.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>A díszes tetejű házikók között elsietve, csakhamar ültetvények közé ért. Lihegett
                  s szíve hevesen, egészségtelenül dobogott. Legalább egyetlen irányban, találomra,
                  át akarta kutatni a környéket. Bizonyos volt benne, hogy a sziamangok nem mentek
                  el messzire. Hallotta, hogy Júlia ennivalóval telt kosarakat vitetett ki nekik a
                  határba. S most az erdő mentén sietett felfelé.</p>
					<p>A napfény erősen tűzött le s Brentford a szívére szorított kézzel állt meg
                  időnkint. A talaj süppedőssé és szürkévé vált s a fák helyét alacsony,
                  ragacsos-virágú cserjék vették át. És Brentford ismerős nyomokat látott a
                  lápon.</p>
					<p>Tovább sietett, kiáltozva. De teljes némaság fogadta kiáltásait. Csak egy
                  hosszútestű, szürkészöld madár ugrált a cserjék közt; fehértövű csőrét a lápba
                  döfködve. Brentford növekvő izgalommal ment tovább.</p>
					<p>Körülötte egyre szürkébbé vált a táj. Az ég nem volt elég tág és kék, a sugárzás
                  elég erős, hogy felvidítsa ezt a lápot, amelynek növényzete terjengős, tüskés,
                  ragadós és mérges volt s amely magához húzott minden életet.</p>
					<p>A bokrok között, amelyek, virággal telve, nehéz, émelyítő illatot árasztottak,
                  Brentford egy jó barát hullájára bukkant. Homahi volt az; hátán feküdt, vicsorgó
                  fogakkal, mereven s az ujjai görcsös erővel kulcsolták körül törött lándzsáját.
                  Szeme rebbenés nélkül tudott már a Napba nézni; nyelve szederjes és duzzadt volt,
                  de táskája ott feküdt a válla mellett.</p>
					<p>Brentford tovább sietett. Tíz lépéssel arrább két harcos teteme hevert, aztán,
                  arcával egy tócsára borulva, Gutta; Moaka és Szi-Huhu gyereke, aki annyira
                  szerette Pepongot...</p>
					<p>Ennyi volt az egész, Brentford bejárta a környékét, de nyomot se talált, amely
                  arra mutatott volna, hogy többen is jártak itt... De az kétségtelennek látszott,
                  hogy Homahi és társai itt aludtak egy éjjel; hogy sebesültek voltak és halálosan
                  fáradtak; hogy körben topogtak, tanácstalanul és reménykedve, talán órákon
                  át...</p>
					<p>Brentford legyengült szervezete nem bírta már ezt a gyors kapaszkodást. Leült a
                  lápra és sírt. Megfogta Homahi fejét; ujjait a fehéresszürke hajkorona közé
                  fúrta.</p>
					<p>- Gyenge voltam - motyogta - és az én gyengeségem volt a ti halálotok. Az erő
                  minden. Erő és bátorság. Ugylátszik, gyenge és gyáva lettem. Talán már soha meg
                  nem találom a többieket.</p>
					<p>Nagy erőfeszítésbe került, hogy felkeljen a puha és iszapos földről. Elindult
                  lefelé a lápon; remegő szájszéllel, borus homlokkal és botladozva, mint egy
                  megvert hadvezér.</p>
					<p>Homahi üveges szeme az ízzó Napba nézett és talán több bíztatót látott ott, mint
                  Brentford a virágzó rizsföldeken, amelyek mélyen a liget alatt, ezüst tavakban
                  álltak. Homahi értette meg legtökéletesebben Brentford lelkének bátor és
                  emelkedett szárnyalását; Homahi tudta legtisztább szívvel gyűlölni az ellenséget
                  és Homahi értette át leginkább, hogy a dárda csak szimbóluma az erőnek, amely
                  belülről kell, hogy jőjjön: hiszen megölni valamely támadót korántsincs akkora
                  erény, mint eleve és öntudattal vállalni a gondolatot, hogy
                  ölni fogunk.</p>
					<p>És most Homahi is halott; és a legszomorúbb, hogy igaza van a lelkész lányának: a
                  hatalom is születik és meghal, akár az egyes ember; mert a gyávaság tartósabb,
                  mint az erő.</p>
				</div>
				<div type="chapter">
					<head>Az ellobbanó láng.</head>
					<p>Éjszaka volt; bársonyos és szomorú, mint egy Mahler-szimfónia. A síma és kövér
                  pálmalevelek feketén hajoltak a vakítófehérre meszelt házfal fölé, amelynek komor
                  ablakai egy sápadt arc árnyékolt szemgödreire emlékeztettek. Valahol egy kutya
                  vonított esztelenül. A hosszú és lapos ház szélső ablakánál állt Brentford,
                  vállába húzott nyakkal, szinte meggörbülve láthatatlan korbácsütések alatt.
                  Befelé nézett a szobába, amelyben égett a villany s amelyet nagy, széles függöny
                  takart el a külvilág elől. De ez a függöny finom szövésű volt és könnyű, mint a
                  köd. Brentford előrehajolva tisztán látta a szobát és benne a lányt, amint rövid
                  hálóingben járt és tett-vett.</p>
					<p>Brentford nem is tudta, hogy került tulajdonképpen ide. A ház belső udvarán
                  bennszülött nem járhatott, csak Kalaingai, egy öreg asszony-cseléd.</p>
					<p>Három nappal ezelőtt történt először, hogy Brentford álmatlanul járt a belső
                  kertben, amelynek szanaszét heverő kertiszerszámai ezüstté és ébenfává
                  varázsolódtak a holdsütésben. Akkor látta meg az ablakot, amelyből lobogó
                  világosság látszott; s benézett rajta, azt hívén, hogy a saját szobája az,
                  amelyben égve hagyta az olajlámpát... De nem, Júlia szobája volt s a lány már az
                  első alkalommal is finom anyagból készült, furcsán rövid hálóingben járt-kelt és
                  aztán is, minden este félóránál tovább talált tennivalót, amíg végre lefeküdt és
                  eloltotta a lámpát.</p>
					<p>Ez a három este nem rokonszenves, de teljességgel érthető változást idézett elő
                  Brentford magatartásában. Homlokát az aránylag hűvös falhoz szorítva, úgy érezte,
                  hogy halántékereinek lüktetése alapjában rázza meg az egész házat. Sok volt neki
                  a testi szépségnek ez a pompája; mint ahogy a halálra éhezettnek sok, ha egyszerre
                  kedves ételeinek dús halmával találkozik egy kirakatban. Brentford is így volt
                  vele: embertelenül vágyódott a kirakat mögé, de tudta, ha bezúzza az elválasztó
                  üveget, minden reménye elveszett.</p>
					<p>Amikor ezen a napon a szoba sötét lett, Brentford sokáig állt még mozdulatlanul az
                  ablak alatt. Hallani akarta Van Whool Júlia lélegzését s nehéz, helyezkedő
                  mozdulatait az ágyban. De nem hallott semmit. Akkor ellopózott a kertből s kiment
                  az útra, amely fehéren és nyurgán tekergett a görbe, szines házak között. A
                  bennszülöttek nem érdekelték egyáltalán; amint hogy általában, megcsappant az
                  érdeklődése az emberi nem iránt. Éppen ezért volt nehéz a szíve s lázadt fel
                  önmaga ellen. Tökéletesen elfeledkezett arról a becsvágyó és határozott énjéről,
                  amelynek kalandos megmenekülését köszönhette s amely nem hagyta cserben a Halál
                  küszöbén. Ugylátszik, az ember csak akkor tud igazán férfias lenni, ha nő nincs a
                  közelében.</p>
					<p>- Ó, egek! - sóhajtotta - milyen szerencsétlen vagyok.</p>
					<p>Derekasan küzdött ösztönei ellen, amik követelték ezt a nőt. De hasztalanul
                  vitázott önmagával:</p>
					<p>- Amint az őserdőben nem gondoltál nőre, ugyanígy csodálkozol majd önmagadon, ha
                  valamikor Londonban, vagy Párisban eszedbe jut mostani problémád. Akkor rengeteg
                  nő lesz körülötted és csaknem mind elérhető; és nem fogod megérteni, hogyan
                  hihetted egy percre is, hogy nem tudsz meglenni Van Whool
                  Júlia nélkül...</p>
					<p>Mindazonáltal a negyedik nap délelőttjén, míg szokott pihenőhelyükön, a méhesben
                  üldögéltek, éppen Júlia kérdése robbantotta fel a helyzetet:</p>
					<p>- Mi van magával napok óta, Brentford?! - kérdezte a lány. - Már kezdtem hinni,
                  hogy egészségileg rendbejött, elfelejtette azokat az átkozott sziamangokat; és
                  most megint azt látom, hogy búskomor, szórakozott és ingerült...</p>
					<p>Brentford torka hirtelen kiszáradt; nyögve felelte:</p>
					<p>- Nem a sziamangokról van szó.</p>
					<p>A lány arca felderült.</p>
					<p>- Akkor nincs baj. Talán az otthonára gondolt?! Mihelyt rendbejött...</p>
					<p>- Nincs otthonom! - szakította félbe Brentford szárazon. Van Whool kisasszony
                  szürke szemei felragyogtak:</p>
					<p>- Mi más lehet?! Árulja el nyugodtan, Brentford.</p>
					<p>A férfi ránézett, vörös szemhéjai alól.</p>
					<p>- Igen?! - mondta hevesen - elmondhatom?! Jó! De ne felejtse el, hogy én Szumátra
                  belsejéből jöttem és nem a Piccadillyről. A helyzet az...</p>
					<p>A lány kiváncsian nézett rá; gondatlanságot tettetve, bár erősen dobogott a szíve,
                  hiszen a bevezetés körülbelül megszabta a dolog várható irányát... Brentford
                  utálta, hogy most szavakra kell bíznia magát; gyenge és hibás szavakra erős és
                  elháríthatatlan indulatait...</p>
					<p>- A helyzet az, ha meg kell mondanom, hogy... nem tudok sokat teketóriázni. Nem
                  úgy kerültem ide, mint egy lovag, vagy udvarló, vagy nőcsábász, akinek feltett
                  szándékai vannak. A fene egye meg, mindenre számítottam, csak arra nem,
                  hogy...</p>
					<p>- Mire?!...</p>
					<p>Brentford sóhajtott.</p>
					<p>- Nézze, nem olyan könnyű ez. Én mindig hittem a hivatásomban, pedig ma már tudom,
                  hogy nem is volt hivatásom. Mert repülni bárki repülhet, például. De az erdőben
                  megtaláltam a magam helyét és megtanultam, hogy mi az, amit csak
                  én végezhetek el, más nem. És ez a hitem megmaradt abban az órában is,
                  amit az életem utolsó órájának hittem... és ez a hitem nincs meg most,
                  amikor...</p>
					<p>- Én nem hiszek ebben a hitében - mondta Júlia őszintén.</p>
					<p>- Az nem baj! - felelte Brentford, heves mozdulattal - az a baj, hogy
                 én nem hiszek már ebben a hitemben...!</p>
					<p>- És ki tehet róla?!</p>
					<p>- Maga.</p>
					<p>Van Whool kisasszony vállat vont és mosolygott. Az ilyesmit könnyű megérteni, de
                  azért mégis feltette a kérdést:</p>
					<p>- Hogyan?! Nem értem.</p>
					<p>Brentford sötéten bámult maga elé.</p>
					<p>- Az történt, hogy meglestem magát.</p>
					<p>A lány felnézett.</p>
					<p>- Engem?! Ho...</p>
					<p>- I... igen. Már három este, az ablakán át. Nincs rá mentség, ne is mondja meg a
                  véleményét. Az enyém ugyanaz... És nem azért vallottam be ezt, hogy enyhítő
                  körülménynek tudja be, hanem egyszerűen azért, mert nem bírom ki maga nélkül, mert
                  meg fogok őrülni, ha... ha nem történik valami, amivel betetőzhetem ezt a
                  bűnömet.</p>
					<p>Hirtelen megfordult.</p>
					<p>Nem értette a dolgot, nem hitt a fülének s ezért szemeit meresztette a lányra, aki
                  hangosan nevetett... Nevetett...!</p>
					<p>- Ó, milyen igazi férfidolog ez! - mondta, míg nevető szájából kicsillantak a
                  fehér, nedves fogak. - Csoda, hogy még nem akasztotta fel magát, bánatában! Dehát,
                  mondja el, mit látott tulajdonképpen?!</p>
					<p>Brentford együgyű arcot vágott.</p>
					<p>- Elmondani?! - kérdezte. - De hiszen...</p>
					<p>- Nem olyan nagy eset, - mondta elkomolyodva és nagylelkűen a lány. - Fő, hogy nem
                  volt magánál fényképezőgép.</p>
					<p>Brentford felegyenesedett és tragikus arccal állt meg a lány előtt.</p>
					<p>- Dehát nem érti meg, hogy...</p>
					<p>- Mit?! - kérdezte Van Whool Júlia nyugodt mosollyal.</p>
					<p>- Nem érti meg, hogy ez nem beszédtéma és nem egy kis, frivol történet, ennek
                  következményei vannak bennem és valamit tenni kellene. Nem tudok szavalni. Értse
                  meg, én...</p>
					<p>A lány is felkelt.</p>
					<p>- Mért nem tud szavalni?! - kérdezte iróniával - gondolja, hogy a sziamangoknak
                  szaval és próbáljon meggyőzni...</p>
					<p>- Miről?! - kérdezte Brentford.</p>
					<p>- Ez az, amivel nem vagyok tisztában, - mondta a lány - mert mindent megmondott,
                  csak azt nem, hogy mit akar.</p>
					<p>Elment a kavicsos úton és Brentford kétségbeesve nézett utána.</p>
				</div>
				<div type="chapter">
					<head>Éjszaka.</head>
					<p>Brentford egész nap nem találta a helyét. Komolyan foglalkozott a gondolattal,
                  hogy megfelelő felszerelést szerez és visszaszökik az őserdőbe. Egy jó puskával
                  valóban az őserdő ura lehetne. És miért nem szerezhetne több
                  puskát?! És miért ne taníthatná meg a sziamangokat a lőfegyver
                  használatára?!</p>
					<p>És miért ne tanulhatnák meg, hogy arany- és ezüstércet keressenek; amelynek
                  birtokában csakúgy vásárolhatnának fegyvereket, mint az emberek!</p>
					<p>Ezek a gondolatok elterelték a figyelmét Júliától, de cseppet se hatottak
                  megnyugtatóan felzaklatott idegeire, amelyeknek minden ellenállását felemésztette
                  a többhónapos láz. Szíve is rendetlenül működött. Gondolatai éppolyan lázasak
                  voltak, mint az érverése.</p>
					<p>Egész nap járt-kelt és kerülte az embereket. Látta Van Whool lelkészt, aki egy
                  nagy könyvvel a karja alatt sietett végig a napos uccán. Egy asszony vajat vitt
                  kétkerekű talicskáján. Öt apró, csokoládészínű gyerek egy tenyérnyi nagyságú
                  orrmányos-bogárral játszadozott. Hátára fektették a bogarat, amelynek lábai úgy
                  jártak a levegőben, mint valami megbolondult gép.</p>
					<p>Brentford káprázó szemekkel járt ebben az éles, hangos és sugárzó világban,
                  amelyet teljesen idegennek érzett. Nem érdekelte Van Whool lelkész, sem a hóna
                  alatt levő könyv, sem a gyerekek. Aránylag leginkább még a bogár érdekelte, amely
                  ott kínlódott, megalázva és szégyenletesen a visítozó gyermekek között.</p>
					<p>Valósággal megszökött a közös ebéd elől és Van Whool meg is kérdezte a lányát:</p>
					<p>- Mi van a vendégünkkel, Júlia?</p>
					<p>- Sétál, - felelte a lány - már jobban van és nehezen szokja meg a tétlenséget.
                  Szerencséje ez a kényelmes átmenet: ha mindjárt Angliában tért volna magához,
                  talán meg is bolondult volna a különbségtől... Ugy megszokta a harcot, hogy
                  képtelen abbahagyni. Most önmaga ellen harcol. Utóvégre másfél évig élt a pokol
                  közepén.</p>
					<p>- Ő nem hiszi el - mondta Van Whool, a fogait piszkálva - nem akarja elhinni, hogy
                  másfél év volt. Azt hiszi, csak pár hónap... Pedig emlékszem, hogy tavalyelőtt a
                  Telegraph írt a két angol repülő eltűnéséről... az Andaman-szigeteken keresték
                  őket, eredménytelenül...</p>
					<p>- Igen, igen, - mondta Júlia türelmetlenül - sok mindent nem képes megérteni,
                  amint hogy mi sem értünk benne mindent. Az embernek nincsenek évgyűrűi.</p>
					<p>- De van időérzéke, - mondta Van Whool. Júlia hevesen rázta a fejét.</p>
					<p>- Az évgyűrű sokkal megbízhatóbb dolog, mint az időérzék, - mondta.</p>
					<p>- Sokat foglalkozol vele - jegyezte meg Van Whool később - de legalább nem
                  unatkozol. És végre is, jót teszel vele, amire itt ritkán
                  nyílik alkalom.</p>
					<p>- Jobb is így - felelte távozóban Júlia - mert egy ember, aki
                  folyton jó, olyan, mint a vastagon megcukrozott rostélyos.</p>
					<p>Ő maga is erősen a délelőtti „leleplezés” hatása alatt állt, amint azt
                  becsületesen bevallotta magának. Csakhogy ez a hatás az ő esetében egészen más
                  volt.</p>
					<p>Tudta, hogy a dolog nem marad ennyiben, de nem látott problémát benne. A
                  körülmények kiszámíthatatlanok, - ez az érdekes. A végeredmény nem kétséges, - ez
                  a megnyugtató. Az ember vár és megy a dolgok elé.</p>
					<p>Brentford késő estig járkált a faluban, mint egy alvajáró. A bennszülöttek
                  elbújtak előle s elkerülték a lábnyomait.</p>
					<p>Brentford Moakára gondolt és szíve csordultig megtelt keserűséggel. Mire
                  gondoljon, ami elérhető, nemes és reményteli?! Vagy szép valami, vagy elérhető.
                  Vagy elérhetetlen, vagy csunya.</p>
					<p>Észre se vette, hogy este lett, felragyogtak a csillagok. Hazament. Szobája
                  asztalán hideg sültet, bort és gyümölcsöt talált. Keveset evett, szórakozottan.
                  Kint szél támadt, porral tele szél, amely olyan kopogással szórta szúrós tartalmát
                  az ablakokra, mintha eső verné őket.</p>
					<p>- Hiszen a vége úgyis az lesz, - gondolta Brentford - esni fog. - Jó a
                  sziamangoknak, amelyek a fákon ülnek és a lombok betakarják őket. Ezek nem tudnak
                  rólam, nem tudnak az ígéret földjéről és így nem tudnak önnön nyomorúságukról sem.
                  Jobb lett volna, ha semmi se történik abból, ami történt. Senkin se lehet
                  segíteni, mert egyik lény megakadályozza, hogy a másikon segítsenek. És mi végre
                  volt az egész?!</p>
					<p>- Hogy beszélhetsz így, - torkolta le magát, - egészen megváltoztál. Gyáva vagy és
                  megalkuvó; ki akarod magadból irtani a gondolatot, amely utadban van, amikor a
                  nőhöz mennél. Igen, te vagy az oka, hogy nem lehet segíteni rajtuk. Vissza kellene
                  menned, hogy újra és újra felrázd őket tespedtségükből; össze kellene szedned a
                  megmaradtakat, beszervezni a többieket, mert nincs rosszabb munka a félbemaradt
                  munkánál.</p>
					<p>Csakhogy ebben a világban, felelte magának, úgylátszik minden munka félbemarad,
                  mert az élet rövid és az erő kevés. Mi az ördögnek kezdünk bele egyáltalán
                  valamibe?!</p>
					<p>Kiment a kertbe, de a szélvihar megállította. Szembefordult vele, dühödten és
                  keserűen, mint egy megfoghatatlan és földöntúli erejű ellenféllel.</p>
					<p>- Szigong! - kiáltotta - látod ezt a szemét világot?! Megyünk libasorban a szél
                  ellen és süt a Hold, ez az egész.</p>
					<p>Megborzongott a láztól; csattanás hallatszott s utána tompa dörgés. Nem hallotta a
                  hangját s szinte ököllel támadt a szélre, amint előrenyomakodott. A ház fala fehér
                  volt és ferdének látszott a rongyként rácsapódó árnyékban. Vonítás hallatszott, de
                  elnyelte a szél búgása és távoli füttye, amely a hegyszorosból hangzott ide.
                  Brentford beletaposott a szélbe s az árnyak után kapkodott, tántorogva és csikorgó
                  fogakkal. Az ablak, amely felé igyekezett, sötét volt, de nyitva. A hosszú, fehér
                  függönyt a vihar kirántotta a szobából s most úgy lobogott fehéren és szederjesen,
                  mint egy haldokló nyelve. Brentford elérte a falat s megkapaszkodott az
                  ablaktáblában. Kiáltani akart, de újra erős csattanás hallatszott s az eső olyan
                  mennyiségben s olyan hirtelen zuhant le, hogy a fehér és lobogó függöny egy
                  pillanat alatt csuromvizesen és feketén bukott le, a falhoz tapadva. Brentford
                  felhúzta magát a párkányra.</p>
				</div>
				<div type="chapter">
					<head>Szavak a viharban.</head>
					<p>Ott kuporgott a sötétben, hátát verte az eső, amíg egy villám meg nem világította.
                  És akkor hangot hallott a szoba belsejéből:</p>
					<p>- Brentford!</p>
					<p>Ez a hang nem volt ijedt és nem volt haragos; barátságos se volt, - csak
                  megállapító.</p>
					<p>Brentford beugrott a szobába és becsukta maga mögött az ablakot.</p>
					<p>Egy újabb villámcsapás fényében meglátta Van Whool Júliát, aki fekete, vagy kék
                  köpenyben állt egy íróasztal-féle bútor mellett, amelybe két kézzel
                  kapaszkodott.</p>
					<p>- Nem bírom tovább - lihegte Brentford - ne törődjön vele, mit beszélek; de nem
                  bírom tovább. Nem a szépségére és nem az okosságára van szükségem; nem akarom
                  boldoggá tenni és nem akarom boldogtalanná tenni. Magát akarom. Igy, ahogy van és
                  most.</p>
					<p>Júlia szemei már megszokták a sötétséget, amelyben úgy lobogtak Brentford zöld
                  szemei, mint két imbolygó lámpa a Styx felett... A lány elgondolkodva nézett maga
                  elé; nem volt nyugodt és nem volt nyugtalan.</p>
					<p>- Júlia - suttogta Brentford; de ebben a suttogásban nem volt semmi gyengédség. -
                  Júlia, én elvakult, kevély ember voltam és az őserdőben hatalmasan kifejlődött
                  minden rossz tulajdonságom. Talán mégis az az erős, aki megalázkodik.</p>
					<p>Hosszú ideig csak az ég dörgése hallatszott, aztán megint a zápor verése és megint
                  a dübörgő fellegek...</p>
					<p>- Igen - mondta Brentford, valahol Júlia baloldala mellett - meg akarok alázkodni.
                  Meg akarok alázkodni, maga előtt.</p>
					<p>Júlia felsóhajtott.</p>
					<p>- Miért nem Isten előtt, Brentford? - kérdezte kiáltva.</p>
					<p>- Istent én már nem találom meg. Mert nem hiszek benne. Én az emberben hittem és
                  esküszöm, hogy a malária spirohétái győztek le, semmi más. Én hajlandó vagyok
                 nem hinni magamban többé. Az elmúlt napokban úgyis arra
                  gondoltam, hogy talán a gyöngeség a világ ereje. Az abszolut Erő elpusztítaná
                  önmagát. Bennem volt valami az abszolút Erőből; különben nem repültem volna
                  Londonból Mandzsuriába és Manilából Szumátra közepéig, minden ok nélkül... Én
                  elpusztítottam magamat a saját erőmmel és elpusztítottam a sziamangokat, a saját
                  erejükkel, amelynek tudatára ébresztettem őket... és elpusztítottam volna bármely
                  népet, amely a kezembe került volna, mert nem hagytam volna őket eltespedni és
                  úgylátszik csak két út van: a tespedés lassú halál, a küzdelem gyors halál. Más
                  nincs.</p>
					<p>- Élet is van, - mondta Júlia. - És Istenről beszéltünk.</p>
					<p>Brentford leroskadt a földre, erősen dobogó szívvel és úgy mondta:</p>
					<p>- Jogom van eldobni egy hitet és az ellenkezőjében hinni tovább. De
                 mi Istennek az ellenkezője...</p>
					<p>- Az ördög, - mondta Júlia - és maga az övé volt.</p>
					<p>Brentford felkelt a sötétben és szinte megkönnyebbülten mondta:</p>
					<p>- Tényleg! Milyen egyszerű.</p>
					<p>Előrenyujtotta a karjait és megérintette a lány nyakát.</p>
					<p>- Minden nagyon egyszerű! - kiáltotta, túlharsogva az égzengést. - Isten és Ördög,
                  ez az egész. Magyarázza meg ezt a majmoknak! Én abban hiszek, amit meg tudtam
                  magyarázni nekik. Amit egy sziamang nem tud megérteni, az nincs is. Mi is
                  sziamangok vagyunk és nem tudjuk megérteni Istent. Tehát nincs Isten.</p>
					<p>- Magunkat se tudjuk megérteni, - felelte Júlia csendesen - tehát mi se
                  vagyunk...</p>
					<p>De Brentford nem figyelt rá. Egész testében remegett. Homloka tüzes volt,
                  tekintete fátyolos. Tántorgott.</p>
					<p>- Magának láza van, - mondta Júlia, - le kell feküdnie.</p>
					<p>- Nem akarok, - kiáltotta Brentford. - Nincs lázam. Magát akarom és meg fogom
                  kapni, ha addig élek is; van még valami akaratom és az elég.</p>
					<p>- Csak a maga akaratán múlik? - hallotta Júlia hangját s ez olyan volt, mintha egy
                  láthatatlan lény szólna hozzá valahonnan. De Brentford határozottan felelt:</p>
					<p>- Igen! Az én akaratomon múlik minden! Pokolba mindenféle elmélettel, amely
                  elveszi az ember hitét önmagában! Én meg akartam menekülni, az őserdő nem akarta,
                  hogy megmeneküljek: az én akaratom győzött, megmenekültem. Én magát akarom, maga
                  nem akarja, de az én akaratom erősebb, - még most is, amikor gyönge.</p>
					<p>A mennydörgés elcsitult, a zápor egyenletesen verte az ablakot. Brentford
                  leroskadt az ágyra és Júlia mellette állt, mint egy fehérfejű fekete szobor.</p>
					<p>- Én nem mondtam, hogy nem akarom, - mondta lassan, - de talán a végzet nem
                  akarja...</p>
					<p>- Hát az mi! Ki az?! - kiáltott Brentford, lobogó vörös hajával - hol van,
                  micsoda?! Mit tehet az ellenem és ellenünk?!</p>
					<p>- Ne kiabáljon, - mondta a lány - például azt teheti, hogy maga kiabál és őrjöng,
                  ahelyett, hogy kedves volna és méltóságteljesen udvarolna... Ezt például én sem
                  akarom, maga se akarja és mégis így van.</p>
					<p>- Igaz. De tekintse, hogy milyen állapotban vagyok és mit szenvedtem; és hogy azt
                  a nőt, akit szeretni tudtam volna, akkor ismerem meg, amikor már... már mindegy,
                  hogy ki... csak nő legyen.</p>
					<p>Csönd támadt s a lány kissé elérzékenyült.</p>
					<p>- Talán... annál jobb, nem?!</p>
					<p>- Nem, - felelte Brentford rekedt hangon. Kissé lecsillapodott, de ekkor is két
                  malomban őröltek. Júlia leült mellé az ágyra.</p>
					<p>Brentford megfordult és, mintha tüzet érintett volna az ujjai hegyével,
                  felkiáltott. A fekete, selymes pongyola szétnyílt és Brentford valami forró és
                  síma és rugalmas húshoz ért, amelyről nem tudta, micsoda, csak görcsösen
                  összehúzta az ujjait és föléborult. A lány mély lélekzetet vett és ülő helyzetében
                  is kiegyenesedett. Tudta, hogy nem tudja, mit tesz. Öntudata lebegve figyelte
                  cselekedeteit, amelyeknek csak kritikusa volt már, ura nem.</p>
					<p>Azt érezte, hogy forró lehellet éri az arcát és két sovány, erős kéz ragadja meg a
                  derekát, amely, mintha az érzékenysége felfokozódott volna, pontosan és egyenkint
                  érezte a ráfeszült kezek kidagadó ereit.</p>
					<p>Azután egy hosszú és szikár test borult fölé és egy pillanatig elcsodálkozott,
                  mert semmit sem érzett, se vágyat, sem ellenkezést. De egyszerre csapkodni,
                  marcangolni, fojtogatni kezdte a parancsoló ösztön, amely a pórusain ömlött át
                  belé. Torka elszorult s úgy érezte, mintha valami bogár lenne, teljesen különálló
                  alsótesttel, amely függetleníti magát a központi, mérsékelt akarattól és eszelős
                  táncra vágyik. És ez az eszelős tánc megkezdődött.</p>
					<p>De alig, hogy megkezdődött, hirtelen hidegséget érzett, amely sejtelmesen
                  megelőzte a következő pillanatban történteket. Brentford lefordult az ágyról, mint
                  egy fadarab és ugyanúgy koppant.</p>
					<p>Júlia felugrott, tágranyílt szemmel meredt a sötétbe. Hörgést hallott, két mély
                  sóhaj között.</p>
					<p>Az asztalhoz lépett és remegő ujjakkal meggyujtotta a lámpát. Kint elkésett,
                  távoli dörgés hallatszott.</p>
					<p>Brentford a földön feküdt, szederjesen és alig észrevehető módon rángatózva. Júlia
                  mindjárt arra gondolt, hogy ez szívattak lehet. Nem törődött önmagával, úgy ahogy
                  volt, egy szál ingben berohant apja szobájába.</p>
					<p>Brentford nem tudott a végső küzdelemről, amelyet teste folytat a végső
                  ellenféllel. Pillanatokra tökéletesen felszabadult az idegeinek minden befolyása
                  alól. Szelleme az őserdők lombja közt járt és Moakát kereste; de nem a hős Moakát,
                  hanem a szerelmében csalódott Moakát. Látta Homahit a Liang partján ülni; Homahi a
                  halakat nézte a vízben; de ez nem a bátor Homahi volt, hanem a vidám.</p>
					<p>És az egész őserdő megváltozott, pillanatok alatt. A virágok illatoztak s a
                  vadállatok sétáltak és nyoma se volt a karmos és tépő tülekedésnek; és Brentford
                  szelleme nem is emlékezett rá, hogy itt valaha különböző erők ütköztek meg és nem
                  is tudta, miért tették volna ezt?! Olyan természetesnek látszott minden; mert
                  hiszen mi látsszék természetesnek, ha a Természet nem az?! Ebben a csodálatos
                  világban még sohasem járt Brentford, - holott eleddig csak
                  ebben a világban járt. De most, felszabadult szelleme nem vitte magával a
                  lázt; sem azt a lázt, amit az őserdőben szerzett, sem azt a másikat, amit magával
                  hozott a világra. Tudta, hogy a tigrisek gonoszak, de tudta, hogy ez így van
                  rendben; és ha így van rendben, akkor nem is gonoszak. Tudta, hogy a sziamangok
                  valójában cseppet se különbek a többi majomfajtánál; és csak akkor lesznek
                  különbek, ha elismerik, hogy egyáltalán nem különbek náluk.
                  Tudta, hogy a Nap nem azért meleg, hogy a csillagászok felfedezzék, hanem ez a
                  felfedezés csak parányi hála a Fényért. És hirtelen azt is tudta, hogy van Isten.
                  Nem tudta, honnan tudja, de egyszerre csak tudta. Szerette volna elmondani
                  Júliának, hogy tudja, de az ilyen kései felfedezéseknek éppen az a sajátsága, hogy
                  nem mondhatók el senkinek. Van Isten, igen, aki ugyan saját képére teremtette az
                  embert, de ez nem jelenti azt, hogy az ember is saját képére teremtheti Istent.
                  Nem tudjuk elképzelni, milyen: és éppen ez mutatja, hogy milyen. Nem tudjuk
                  megérteni, hogy van; és éppen ez bizonyítja, hogy lennie
                  kell. Ugy képzeltük el, mint önmagunk tökéletesebb mását s ezzel kezdettől fogva
                  elhibáztuk a dolgot; megaláztuk Istent és felmagasztaltuk önmagunkat.</p>
					<p>Egyszerűen, ahogy a szél fúj a hideg, hajnali felhők felett, úgy tudta mindezt
                  Brentford és elhatározta, hogy ezentúl más ember lesz. De ezentúl semmilyen ember
                  nem lett; mert meghalt.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Amikor Van Whool lelkész belépett a szobába, lánya már ismét ott állt Brentford
                  teste mellett. És Van Whool végignézett ezen a testen és végignézett a lányán is.
                  Egész lényében megrendülve állt ott, de lelkében fennhangon mondta:</p>
					<p>- Én most orvos vagyok, azután lelkész leszek s csak legvégül lehetek apa.</p>
					<p>És megszólalt:</p>
					<p>- Hozzál vizet.</p>
					<p>Azután letérdelt Brentford mellé és megnézte. Visszaszólt:</p>
					<p>- Ne hozzál. Már meghalt.</p>
					<p>Lehúnyta a szemeit és imádkozott.</p>
					<p>- Nem is tudom, milyen felekezethez tartozott, - mondta azután, homlokát ráncolva.
                  De Júlia így felelt:</p>
					<p>- A halottak felekezetéhez tartozik.</p>
					<p>Van Whool felkelt és lassú léptekkel kiment a szobából.</p>
					<p>Júlia pedig ott maradt, lezárta a halott szemeit, keresztberakta a karját,
                  elsimította rendetlen haját és még fél óra multán is ott foglalatoskodott vele,
                  mert hiszen éppen azt szerette Brentfordban, hogy gondját viselhette és munkát
                  adott neki.</p>
				</div>
				<div type="chapter">
					<head>A Brentford-legenda.(Függelék.)</head>
					<p>A Brentford-történet - amelyet egyidejüleg két másik nyelven is feldolgozok -
                  pontos és megbízható és igaz. A Brentford-legenda már kevésbé. A
                  Brentford-történet siváran és egyszerűen bontakozott ki előttem az adatok
                  alapján, amelyek Voorhoof listája és Van Whool kisasszony naplója, valamint C. X.
                  Brentford eredeti feljegyzéseiből származtak. Nem kellett mást tennem, mint alapos
                  búvármunka és kellő tanulás útján megismerni a környezetet, amelyben Brentford élt
                  s már kiszámíthattam a történtek Hogyanját s a Hogyanok Miértjét, anélkül, hogy
                  önmagamnak túlzott szerepet juttattam volna.</p>
					<p>Csakhogy ez a történet egyáltalán nem arra való, hogy élénkítse a vállalkozó
                  kedvet és derűsebbé tegye az olvasó világszemléletét. Ezért egészítettem ki
                  kutatásaimat a Brentford-legendára vonatkozóan is. Az itt következő
                  megállapítások már lényegesen hiányosabbak magánál a történetnél; inkább afféle
                  szemelvények egy nagy műből, amely - ismeretlen előttem.</p>
					<p>Egy Johnson nevű állatkereskedő azt írja a Palembang-környéki gyüjtőhely
                  vezetőjének, hogy a kilenc sziamang között, amelyet elfogott, kettő angol szavakat
                  gagyog. Amikor a gyűjtőhelyre ért velük, elhívták Wallon professzort, a neves
                  zoológust, aki heteken keresztül megfigyelés alatt tartotta ez értelmes állatokat.
                  Wallon professzor, az Állatok Nyelve című ismert munkájában a következőket
                  írja:</p>
					<p>- Megállapításaim szerint az antropomorf-majmok közül a sziamangok nyelve a
                  legfejlettebb, de mindannyian egy ősnyelv-családhoz tartoznak, amelyből az emberi
                  beszéd is származott. Az átmenet elmosódott már, de csak olyan értelemben, hogy ez
                  az ősnyelv nem fejlődött tovább. Elég, ha a szanszkrit
                  alapzöngéjű pari (apa) és momo
                  (anya) szavakra utalok. Ragot és képzőt nem ismernek, a fokozást (és
                  szenvedélyt) szóismétléssel fejezik ki.</p>
					<p>A megfigyelés céljából rendelkezésemre bocsájtott kilenc sziamang közül hat
                  észrevehetően tompább és érzéketlenebb volt, mint a másik három, de valamennyi
                  egynek engedelmeskedett. Ez az egy időnkint önmagára mutatott és „Moaka” névvel
                  illette önmagát. Legsürübben használt szavuk a „Pepong” volt, amellyel valami
                  bálványt, vagy őst jelöltek meg, aki a Holdban volt, vagy onnan fog leesni.
                  „Moaka” gyakran valóságos szónoklatokat tartott a többiekhez és időnkint
                  összecsapta a tenyerét, amely mozdulat egészen szokatlan errefelé. Néhány mondatát
                  sikerült megértenem és feljegyeznem:</p>
					<p>-
                  A sziamangok ereje szétfolyt az esővel, (mint az eső)
                 de Pepong leugrik (leesik) és nagy, erős
                     nép lesz - (a sziamang-nép.)</p>
					<p>-
                  Pepong fehér volt és méz csurgott a szájából, Szigong karja volt
                     ő és Szigong a Hold sugaraiból fonódott. De Pepong ismét visszatért Szigongba
                     és Szigongból ismét Holdsugár lett.</p>
					<p>- Ennek a feltűnően homályos mítosznak, amely azonban mégiscsak mítosz volt, nagy
                  lelkesítő ereje lehetett, mert ilyenkor mindig ugrálni és kiáltozni kezdtek...</p>
					<p>Van der Lhine, a neves tigrisvadász, Szumátra hét, egymástól távol fekvő pontján,
                  különböző törzsekből származó hét sziamangot fogott össze és mind a hét ismerte a
                  „Pepong” szót.</p>
					<p>Különböző tapasztalt és öreg vadászok egybehangzó vallomása alapján
                  megállapíthatjuk, hogy a szumatrai sziamangok viselkedése az elmúlt évben
                  általánosan megváltozott. Gyakran lehetett a földön ülő és járó
                  sziamangcsoportokat látni; ezek a csoportok nem menekültek hanyatthomlok, hanem
                  szembenéztek az emberrel és öklüket rázták... Igen sokszor faágakat és
                  bambuszpálcákat hordtak s azzal döfködtek maguk köré. Mindez érthetően meglepte a
                  vadászokat, akik soha eddig ilyesmit nem tapasztaltak a sziamangok részéről.</p>
					<p>Porhauw padangi fűszerkereskedő öttagú expedícióját hetven sziamang támadta meg,
                  kövekkel és botokkal felfegyverkezve. A botokkal nem ütöttek, hanem szúrtak. Egy
                  szolga lágyékába döfték a bambuszrudat és mindnyájuk élete veszélyben forgott, de
                  Porhauw kiáltásaira szétfutottak. Porhauw maga volt a legjobban meglepve; és én
                  sem értettem a dolgot, amíg meg nem tudtam, hogy Porhauw fűszerkereskedőnek
                  lángvörös haja van és véletlenül bőrkabátot viselt. Saját előadása szerint:</p>
					<p>- Majdnem elájultam az undortól, amikor körülöttem nyüzsögve összefogdostak. De
                  nem bántottak.</p>
					<p>Mások megfigyelték, hogy a sziamangmajmoknak még egy új
                  szokásuk van: élelmiszert halmoznak fel és őriztetik éjjel-nappal. Egymással
                  szemben is különös módon viselkednek. Veszély esetén nem hagyják egymást cserben,
                  de viszont botokkal támadnak egymásra, csekélységekért...</p>
					<p>Végeredményben nem mondhatjuk, hogy ez minden, ami Brentford álmaiból és
                  tanításából megmaradt, mert nem ismerjük a sziamangok gondolatait. De a fentiek is
                  felkeltik a reményt bennünk, hogy nem felejtették el az összetartás gondolatát;
                  nem tévesztik össze a jóbarátot az ellenséggel; és generációról generációra
                  erősödik majd bennük az érzés, hogy a legerősebb gondolat is gyengébb, mint a
                  leggyengébb ütés. Ha elég életrevalóak, akkor akad majd köztük kivételes
                  egyéniség, aki egyesíti őket a győzelem akarásában; aki nem hagyja békén élni
                  őket, mert hiszen a béke: tespedés. Nem hiszem, hogy Brentford hiába élt. Minden
                  háború véget ér egyszer, de a legelső háború sohasem ér véget; mert ha győzelem
                  volt, akkor új győzelemre csábít, ha pedig vereség volt, akkor bosszúra kötelez.
                  Brentford a sziamang-történelem első háborúját jelképezi, amely sohasem ér véget
                  és feledhetetlen. A tigris, ha embervért kóstolt, embervért fog ontani, amíg
                  lehet. És az ember, amióta megkóstolta saját vérét, azóta saját vérére szomjas. És
                  végül, nem inkább ember-e a sziamang, mint tigris?!</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Néhány héttel ezelőtt a W...-i állatkertben jártam és sokáig ácsorogtam egy
                  kivénhedt sziamang-majom ketrece előtt. Már jó ideig bámultunk egymásra, amikor
                  tekintetem a ketrec fölötti táblára esett:</p>
					<p>Hylobates syndactilus F. Cuv. Gibbon. Neve: Moaka.</p>
					<p>Bevallom, hevesebben vert a szívem, amikor újra felnéztem, ennek az öreg,
                  fájdalmastekintetű emigránsnak a szeme közé. Egyszerre úgy éreztem, hogy a
                  ketrecnek történelmi levegője van. Ime, Moaka, aki a Liauang-tó feletti fekete
                  sziklán ült Brentford mellett, lelkesen és fiatalon és új, csodálatos harci
                  kedvvel telve...</p>
					<p>Később beszélgettünk egymással; az őr, aki arra sétált, meg is rőkönyödött ezen,
                  mert úgy találta, hogy a sziamang-majom angol kiejtése lényegesen jobb, mint az
                  enyém. Moaka szívesen beszélt Brentfordról, aki meg fogja őt szabadítani
                  szenvedéseitől; de amikor Dud-Darról és néhai feleségéről érdeklődtem, látszott
                  rajta, hogy már nem emlékszik rájuk. Ugy láttam ebből, hogy szerelmi emlékeink
                  kevésbé tartósak, mint politikai emlékeink. Talán a politika fontosabb része
                  életünknek, mint a szerelem?! Nem, mert hiszen a szerelem szaporítja a fajt, a
                  politika pedig fogyasztja.</p>
					<p>Dehát, érdemes szaporítani?...</p>
					<p>VÉGE.</p>
				</div>
			</div>
		</body>
	</text>
</TEI>