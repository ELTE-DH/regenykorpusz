<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU13834_2" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>René</title>
            <author>
               <persName>
                  <surname>Harsányi</surname>
                  <forename>Zsolt</forename>
               </persName>
               <date from="1887" to="1943">1887–1943</date>
               <idno type="VIAF">76335271</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">23810</measure>
            <measure unit="pages">52</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Életre-halálra; René</title>
               <date>2015-02-25</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/13800/13834/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Erdélyi Zsolt</name>
                  <name>Maczelka Árpád</name>
                  <name>Góczán Andrea</name>
               </respStmt>
            </bibl>
            <bibl type="printSource">
               <title>Életre-halálra; René</title>
               <author>Harsányi Zsolt</author>
               <pubPlace>Budapest</pubPlace>
               <publisher>Franklin</publisher>
               <date>1931</date>
               <ref target="https://mek.oszk.hu/13800/13834/"/>
            </bibl>
            <bibl type="firstEdition">
               <title>René</title>
               <author>Harsányi Zsolt</author>
               <date>1931</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-01-26"/>
     </revisionDesc>
  </teiHeader>
  <text>
      <body>
            <div type="chapter">
               <head>I.</head>
               <p>A rendőr nagy igyekezettel próbálta a tömeget egy korlát mögé szorítani. Nem ment
                  éppen nehezen, hiszen nem százezernyi tömegről volt szó, hanem legföljebb
                  húsz-huszonöt járó­kelőről, aki észrevette, hogy az Első Lodomériai
                  Kátrányolajgyár vöröstéglaépületének a kapujában két frakkos úriember izgatottan
                  álldogál. Az egyik volt az igazgató, az minduntalan a homlokát törölte a hőségben,
                  a másik volt a cégvezető, az izgalmában hol lehúzta a fehér kesztyűjét, hol megint
                  felhúzta.</p>
               <p>A várakozók között egy fiatalember mindenáron jó helyet akart biztosítani magának.
                  Ezért könyökét szomszédainak feszítvén, erőteljesen nyomakodott előre. A
                  megkönyökölt emberek bosszankodva mérték tetőtől-talpig. A rendőr is rászólt:</p>
               <p>- Ne tessék itt lökdösődni, kérem, mert igazoltatom.</p>
               <p>A fiatalember ránézett a rendőrre és roppant szerényen ezt kérdezte:</p>
               <p>- Mondja, biztos úr, ki a maga legfelsőbb feljebbvalója ebben az országban?</p>
               <p>- A kancellár úr.</p>
               <p>- Na, hát én arra a vén panamistára is fütyülök. Most képzelje, mi van
                  magával.</p>
               <p>Többen elnevették magukat. A rendőr nagy lélekzetet vett, próbált dühbe jönni, de
                  aztán unta. Legyintett a kezével és méltóságteljesen tovább sétált. Lelke mélyén ő
                  is fütyült a kancellárra, ez nyilvánvaló. Általában mindenki fütyült a
                  kancellárra.</p>
               <p>Őt várták ide a gyár elé. A járókelők közül egynek-kettőnek eszébe is jutott, amit
                  ma a reggeli mellett olvasott a Lodomériai Közlönyben, hogy tudniillik őfelsége
                  XIV. René király ma délelőtt Malatesta János herceg kancellár kíséretében
                  legmagasabb látogatásával fogja meg­tisztelni a kátrányolajgyárat. Most már
                  nyilvánvaló volt, hogy a frakkos igazgató mit akar azzal a papírlappal, amit
                  minduntalan eléhúz a belső zsebéből, hogy belepillantson s aztán hangtalanul mozgó
                  szájjal tovább ismételgessen valamit magában.</p>
               <p>- Ni, hogy drukkol! - mutatott rá egy lodomér bakfis és összenevetett a
                  barátnőjével.</p>
               <p>Ezen megint az egész tömeg elkezdett nevetni. A rendőr is mosolygott a bajsza
                  alatt. De azért tessék-lássék rájuk szólt:</p>
               <p>- Ne tessék zajongani, kérem, rögtön itt lesz őfelsége, igazán lehetne egy kis
                  belátásuk, csak nekem csinálnak vele kellemetlenséget. Tessék ott bemenni a korlát
                  mögé, kérem.</p>
               <p>- Úgy dolgozik - mondta egy derűs öreg úr, - mintha fizetnék érte.</p>
               <p>- Mondja, rendőr bácsi, - szólt egy nyelves parasztlány, - mikor kaptak utoljára
                  fizetést?</p>
               <p>- Le a kancellárral, éljen György! - rikkantott egy diák.</p>
               <p>Az igazgató rémülten vetette fel a fejét, melynek homloka verejtékesen ragyogott a
                  hőségben. Izgatottan odalépett a rendőrhöz és félrehúzta.</p>
               <p>- Biztos úr, az istenért, hát maga ezt tűri? Hiszen itt a trónörököst éltetik és
                  szidják a kancellár urat! Ez mégsem lehet! Rögtön jön őfelsége és itt miket
                  kiabálnak, az Istenért!</p>
               <p>A rendőr egy kicsit gondolkozott, aztán bölcsen és nyugodtan így döntött:</p>
               <p>- Azt én nem hallottam, kérem.</p>
               <p>Ekkor az igazgató, aki az ország fegyelmének ekkora lazulásáról mondani akart
                  valamit, hirtelen egy autót látott meg a távolban. Semmi kétség, az udvari
                  kocsi.</p>
               <p>- Jönnek! - mondta roppant izgatottan, hamar felszaladt a lépcsőre és pózba vágta
                  magát.</p>
               <p>A rendőr végigment a közönség sorfala előtt.</p>
               <p>- Most aztán tessenek rendben maradni. Az a kommunistaszínű blúz menjen hátrább,
                  kérem.</p>
               <p>Egy pirosruhás hölgy hátrahúzódott. Többen nevettek. És a nagy udvari Rolls-Royce
                  zaj­talanul, puhán odafordult a gyárépület elé. A soffőr mellől azonnal leugrott a
                  lakáj és kitárta az ajtót. A kocsiból kiszállott a kis pohos és nagyképű Cox, az
                  udvari marsall, utána a hatal­mas, délceg, fehérbajszú Malatesta herceg és végül a
                  király.</p>
               <p>XIV. René őfelsége vézna, lányosképű, tizenkilencéves fiatalember volt. Szürke
                  utcai ruhát hordott és hozzá olyan nyakkendőt, amely élénk színével nem igen
                  illett egy komoly ural­kodóhoz, de általában sem illett egy elegáns
                  fiatalemberhez. Ahogy kiszállott a kocsiból, kedvetlenül ránézett a gyárra.
                  Véghetetlen unalom és bosszúság volt a pillantásában. Cox marsall halkan és
                  dühösen rászólt a tömegre, hogy éljenezzenek. De alig egypár csendes és
                  meggyőződéstelen éljen hallatszott, amelyeket a király nem is vett tudomásul. Nem
                  nézett se jobbra, se balra, csak fáradtan és látható dühvel hagyta magát terelni
                  az izgatottan váró frakkosok felé.</p>
               <p>Most jött a botrány. A király, amint lehajtott fejjel, tétován bandukolt előre,
                  felnézett, meglátta a két várakozó frakkost, körülnézett, az arca elkomorodott,
                  hirtelen megállott, fel­vetette a fejét és érthetően ezt mondta:</p>
               <p>- Hát nem!</p>
               <p>És megállt dacosan, mint egy gyerek. A herceg és a marsall hirtelenében nem
                  értették a dolgot. Zavartan megállottak ők is és meghökkenve bámultak a
                  királyra.</p>
               <p>- Hát nem, hát nem, hát nem, - folytatta a király most már hangosabban, - elég
                  volt, nem megyek.</p>
               <p>A közönség érdeklődve, izgatottan összesúgott Látni lehetett, amint a marsall, meg
                  a kancellár megdöbbenve suttognak a királyhoz és kézzel-lábbal igyekeznek valamire
                  rábírni, de a király makacsul a fejét rázza. Cox marsall hamar magához intette a
                  rendőrt és súgott neki valamit, erre a rendőr odasietett a sorfal gyanánt álló
                  közönséghez és fojtott hangon oszlásra szólította fel őket. A nézők habozva
                  engedelmeskedtek. Amilyen kevéssé érdekelte őket eredetileg a parádé, éppen úgy
                  szerettek volna most egypár pikáns részletet megtudni a skandalumból. De azért
                  elsomfordáltak, csak messziről próbáltak a királynak és két tanácsadójának
                  izgatott csoportjára visszafigyelni.</p>
               <p>- De, felség, - mondta ingerülten az öreg Malatesta herceg - a programm szerint az
                  Első Lodomériai Kátrányolajgyár Részvénytársaság...</p>
               <p>- Hagyjon békét! - kiáltott türelmetlenül a király. - A kátrányolajgyár pedig
                  pukkadjon meg vagy forduljon fel, bánom is én.</p>
               <p>A frakkos igazgató fájdalmasan összerezzent a zord királyi szavakra. János herceg
                  az ajkába harapott, aztán rászólt az igazgatóra:</p>
               <p>- Az urak csak menjenek be. Az előcsarnokban fogják fogadni őfelségét. Őfelsége
                  pillanatnyi indiszpozícióval küzd.</p>
               <p>A két frakkos úr mélyen lesujtva bement a gyárba. A soffőr, meg a lakáj
                  szoborszerűen merev arccal szemlélték a jelenetet. De még ők is elcsodálkoztak
                  most, mert a vézna kis királyból, miután minden zavaró tanu eltávozott, végre
                  kitört a szó és most egyszerre úgy dőltek belőle a mondatok egy szuszra, szinte
                  lélekzetvétel nélkül, mint a Niagara. És a két öreg úr elképedve hallgatta.</p>
               <p>- Persze, a programm, - kiáltotta a kis király elkeseredve, - mindig a programm!
                  Ma reggel megnyitottam a Lodomériai Szalón állatfestészeti tárlatát, nyolc
                  teremben megnéztem nyolcvan oroszlánvadászatot és nyolcszáz angoramacskát olajban.
                  Akkor elmentem a Test­egyenészeti Klinika szabadelőadására és egy karbolszagú
                  teremben másfél óra hosszat vetített képeken néztem a legrémesebb betegségeket.
                  Akkor holtfáradtan leültem a lunchhöz, de a karbol még az orromban volt és a
                  fáradtságtól nem tudtam enni és még siettettek is, mert el kellett rohanni, hogy
                  megnyissam a Terménygazdasági Kiállítást, ahol mindenféle kukoricák meg
                  kendermagok között ácsorogtam egy óra hosszat és nem tudtam leülni és most zúg a
                  fejem és fáj a lábam és éhes vagyok és émelygek és szédülök az állatképektől, a
                  beteg­sé­gektől, a sikértartalomtól és majd összerogyok és most még
                  kátrányolajgyár és megint be kell menni egy ilyen büdös gyárba és a gépek
                  dübörögni fognak, mikor fáj a fejem és az egészből teremről-teremre nem értek
                  semmit és holnap megint előlről az egész és felszentelés és avatás és díszszemle
                  és alapkőletétel és megtekintés és nincs egy órám, hogy leüljek egy sarokba
                  magamnak, énnekem olyan életem van, mint egy kutyának, én ezt nem bírom, értsék
                  meg, nem bírom, na!</p>
               <p>Az utolsó szavaknál őfelsége annak rendje és módja szerint elbőgte magát. Bizony,
                  mi tűrés-tagadás, XIV. René, Lodoméria királya, Biscaya örökös grófja és
                  jeruzsálemi báró, ott bőgött fővárosának egy nyilt utcáján, kivette a kabátja
                  külső zsebéből finom angol zsebkendőjét és abba úgy belefujta az orrát, mint a
                  trombita. Egy tizenkilencéves fiatalembertől egyrészt, egy koronás királytól
                  másrészt elég különös, hogy sír az utcán. Egy-két közeli ház ablakában kíváncsi
                  fejek hajlottak össze, egy-egy ablakban még gukkerező lodomér honpolgárokat is
                  lehetett látni.</p>
               <p>Malatesta herceg és Cox marsall tanácstalanul és kétségbeesve néztek egymásra.
                  Aztán elkezdték kérlelni a királyt. Egyszerre beszéltek. Úgy kapacitálták, mint
                  egy képviselő­választót szokás. De a király konokul rázta a fejét és csak azt
                  hajtogatta egyre, hogy haza akar menni. Egyszer csak felvetette a fejét.</p>
               <p>- Hát hallgassanak ide az urak. Addig amerikázni fogok és beteget jelentek, amíg
                  bele nem mennek, hogy Mária Eleonóra főhercegnőt meghívhassam a palotába legalább
                  két hétre.</p>
               <p>- Felség, - mondta savanyúan a herceg, - a főhercegasszony őfenségének túlságosan
                  energikus és minden iránt túlságosan érdeklődő egyénisége az udvarnál csak
                  fölösleges komplikációkat okozna. Az nem jó.</p>
               <p>- Miféle beszéd az, hogy «energikus», meg «komplikációk»? Egy drága, kedves,
                  aranyos, okos asszony, az egyetlen rokonom, akit szeretek. Olyan, mintha az anyám
                  volna. Mért ne jöhetne ide. Igazán olyan színe van a dolognak, mintha félnének
                  tőle és mintha takargatni kellene előle valamit.</p>
               <p>- Bocsánat, felség, - szólt önérzetének teljes méltóságával a kis pocakos Cox
                  marsall, - mi a hazának és dinasztiának tett szolgálatainkért egy sokkal
                  kritikusabb fórum előtt álljuk a felelősséget, mint Mária Eleonóra őfensége. És ez
                  a fórum, amelynek a szeme állandóan rajtunk van, a történelem.</p>
               <p>- Úgy, - csattant fel a király - szóval a történelemnek szabad idenézni, a néninek
                  nem szabad. Hát vegyék tudomásul az urak, hogy én ezennel elkezdek sztrájkolni.
                  Most megyek haza.</p>
               <p>- De az Istenért, felség, - szólott a herceg, - a Kátrányolajgyár igazgatója
                  komoly összeget fizet a reklámért. A pénzre égető szükségünk van!</p>
               <p>- Bánom is én. Megyek haza.</p>
               <p>A kancellár és a marsall kétségbeesve látták, hogy a kisírt szemű kis király
                  valóban indul a Rolls-Royce felé. Malatesta herceg kénytelen volt megadni magát.
                  Utána szólt az amerikázó uralkodónak:</p>
               <p>- Hát jól van, felség, nem bánom, hívja meg két hétre. Itt a kezem. De igérje meg,
                  hogy több botrányt nem csinál.</p>
               <p>XIV. René egy szempillantás alatt friss és jókedvű lett.</p>
               <p>- Megigérem. Rendben van. Na gyere, te kátrányolaj, a fene egyen meg.</p>
               <p>A király ruganyos léptekkel bement a gyárba. A kancellár és a marsall alig győzték
                  követni. Benn az előcsarnokban nagy karéjt alkotva állott a gyár irodai és
                  munkásszemélyzete. Hangos éljenzés tört ki. Az igazgató megigazította a
                  kesztyűjét, előlépett és elkezdte:</p>
               <p>- Felséges Uram! Mikor mint a lodomériai gazdasági élet legfőbb őre és jóságos
                  atyja e gyár­telepre legkegyelmesebben be méltóztatott lépni, ezt a napot felséged
                  örökre emlékezetessé tette a lodomér kátrányolajipar küzdelmes történetében...</p>
               
            </div>
            <div type="chapter">
               <head>II.</head>
               <p>Így történt, hogy egy hét mulva udvari szalónkocsi hozta Lodoméria hasonnevű
                  fővárosának pályaudvarára Mária Eleonóra főhercegnőt, vagy mint a legfelsőbb
                  körökben nevezni szokták, Európa nagynénjét. A király addig nyaggatta a
                  kancellárt, míg kiadta a rendeletet, hogy a várost fellobogózzák. A pályaudvaron
                  díszőrség állott és a berobogó vonatot XIV. René huszár­tábornoki egyenruhában
                  várta.</p>
               <p>A szalónkocsiból nyájasan és derűsen szállott le Európa nagynénje. Ötven
                  esztendejéhez képest ragyogóan leányos termetén elragadó angol utazóruha feszült.
                  Mögötte hordárok és udvari lakájok a disznóbőr-táskák, krokodil-nécessaire-ek és
                  kalapdobozok óriási arzenálját adogatták egymásnak. De ők nem figyeltek a
                  csomagokra. René király a nagynénje nyakába esett és úgy ölelte, csókolta, hogy a
                  főhercegasszonynak elfulladt a lélekzete is. Végre szem­ügyre vehette felséges
                  öccsét.</p>
               <p>- Hadd nézzelek már, te gyerek, hiszen tíz esztendeje nem láttalak. Borzasztó ez
                  nálunk, fejedelmi személyeknél, hogy ilyen ritkán láthatjuk egymást. Egész csinos
                  fiatalember lett belőled.</p>
               <p>Amerre az udvari autó elhaladt, díszbe öltözött zöldruhás lodomér rendőrök
                  szalutáltak. Ők ketten benn az autóban egymás kezét fogták és annyi kérdezni
                  valójuk volt egymástól, hogy egyszerre beszéltek, a válaszokat nem is várták meg,
                  tíz új kérdést kérdeztek egyszerre. A palotában a sárga lakosztályt rendezték be a
                  fenséges vendégnek, a király magánlak­osztályának tőszomszédságában. Lakosztályaik
                  érintkeztek; bármely pillanatban benyithattak egymáshoz.</p>
               <p>A főhercegnő déltájban érkezett. Csak annyi ideje volt, hogy átöltözzék, már
                  vitték is az udvari villásreggelihez. Intím társaság vett részt ennél az
                  étkezésnél. Malatesta János herceg, a kancellár, továbbá a fia, Malatesta Alfonz
                  herceg, a lodomér hadsereg huszonkétéves fő­parancsnoka. Cox marsall és a
                  sanduriai érsek. Étkezés fölött többízben a lodomér belső politikára terelődött a
                  szó, de János herceg láthatóan igyekezett ilyenkor a társalgást más mederbe
                  terelni. És mikor a fekete után a király felállott, hogy vendégével egy kis
                  meghitt családi beszélgetésre visszavonuljon, a kancellár odasúgott neki:</p>
               <p>- Felség, fölösleges figyelmeztetnem, hogy valahogyan el ne szólja magát.</p>
               <p>A király felelet nélkül hagyta a figyelmeztetést. Minden jel arra mutat, hogy
                  ekkor már el­szán­ta magát arra a szenzációs és bizalmas közlésre, amely Mária
                  Eleonórát annyira feliz­gatta. Mert miután a villásreggeli résztvevői eltávoztak,
                  a király bezárkózott a főhercegnővel a magánlakosztályába. Ez negyed háromkor
                  történt. Negyed ötkor hirtelen lóhalálában kezdték keresni a kancellárt. Lakájok
                  rohantak a legkülönbözőbb telefónokhoz, udvari tiszt­viselők és szolgálattevő
                  tisztek izgatottan futkostak a folyosókon: Mária Eleonóra főhercegnő
                  halaszthatatlanul és azonnal kihallgatáson óhajtja fogadni a kancellár
                  őexcellenciáját, mégpedig a király magánlakosztályában és jelenlétében.</p>
               <p>Fél ötre előkerült János herceg. Mogorva volt. Nem tetszett neki, hogy a
                  főhercegnő már kezdi. Biztosan bele akar beszélni valamibe. Ezzel még sok baj
                  lesz, gondolta magában kelletlenül, mikor autója odafordult a királyi palota
                  oroszlánszobros, márványlépcsős fő­bejáratához. Pár pillanat mulva ott állt a
                  király és a főhercegnő előtt.</p>
               <p>- Kedves herceg, - mondta Mária Eleonóra - foglaljon helyet, mert meg kell
                  beszélnem egy fantasztikus dolgot magával. René ma délután egy olyan dolgot közölt
                  velem, hogy még most is kábul a fejem és még nem is tértem magamhoz egészen.</p>
               <p>János herceg, aki az első kinálásra leült, most úgy ugrott fel a székről, mintha
                  skorpió csípte volna meg, amely Lodoméria hegyei között, mint ismeretes, nem
                  ritkaság. A herceg meg­döbbenve és szemrehányóan kiáltott a királyra:</p>
               <p>- Elmondta?</p>
               <p>A király, aki egy keleti szőnyeggel leborított óriási kereveten üldögélt, két
                  lábát maga alá húzva, elfordította a fejét zavarában. Helyette a főhercegnő
                  felelt:</p>
               <p>- Igen, elmondta, és nagyon jól tette. Már nem bírta tovább. Elvégre mindenkinek
                  kell valaki, akinek a vállán kipanaszkodja magát.</p>
               <p>- Kipanaszkodja, - ismételte enyhe lenézéssel a kancellár - egy király!</p>
               <p>- Persze. Most megkönnyebbült szegény egy kicsit. Hiszen azt rettenetes el is
                  képzelni, hogy így teljesen magára hagyatva mit szenvedhetett egy ilyen
                  fantasztikus titokkal. Mikor el­mondta, először azt hittem, hogy rosszul értem.
                  Aztán azt hittem, hogy elájulok a meglepe­tés­től. De ha már tudom, akkor egészen
                  akarom tudni, hogy történt ez?</p>
               <p>János herceg engedelmet kért, hogy rágyujtson. Elévett egy zöldes-fekete szivart,
                  rágyujtott és belekezdett a bámulatos titok magyarázatába.</p>
               <p>- Fenséged visszaemlékezhetik, hogy most húsz esztendeje mi volt a dinasztia
                  helyzete. A trónon őfelségének dicső emlékű atyja ült, V. Félix. Arra is
                  emlékezhetik fenség, hogy boldogult Gizella királyasszonyunk sok évig hiába
                  imádkozott gyermekáldásért. Minden valószínűség azt mutatta, hogy Félix király
                  után a trónnak át kell szállania a Bourbon-Lodomér oldalágra. Félix őfelségének
                  még nem volt gyereke, de az oldalágon már élt akkor György főherceg, aki abban az
                  időben tízéves volt.</p>
               <p>- Jól ismerem Györgyöt. Most harmincéves.</p>
               <p>- Igen. Ő most a mi trónörökösünk, hamarosan nagyon furcsa dolgokat fog hallani
                  róla fenség. De most nem akarok eltérni a tárgytól. A helyzet az volt, úgyebár,
                  hogyha Félix király behúnyja a szemét, akkor a Contarini-Lodomér főág kihal és a
                  trónra egy régenssel a kiskorú György főherceg következik. Ekkor történt az a
                  váratlan öröm, hogy Gizella királyasszony kisbabát kezdett várni. És az örömmel
                  együtt hónapokig tartó rémes és feszült izgalom: fiú lesz-e, vagy lány. Mert, mint
                  jól méltóztatik tudni, a lodomér alkotmány szerint csak férfi utód léphet a
                  trónra. És a feszült várakozás után megszületett a kislány.</p>
               <p>A főhercegnő gyengéden rátette a kezét a mellette üldögélő René kezére.</p>
               <p>- Most már kezdem érteni.</p>
               <p>- Ekkor a mi királyunk, - folytatta egy fejbólintással a kancellár, - aki erélyes
                  és mindenre elszánt államférfiú volt, egyszerűen kijelentette, hogy az újszülött
                  kis főhercegnő igenis nem lány, hanem fiú. Az igazat a felséges szülőkön kívül
                  csak én tudtam, meg szegény boldogult Stephani orvosprofesszor, de az nem szólt
                  senkinek. A csecsemőt az első napokban maga a professzor fürösztötte és pólyázta,
                  hogy dajkát ne kelljen a közelébe ereszteni, később a felséges anya maga. Dajka
                  René őfelségét nem gondozta soha. Fiúnak neveltettük. Nem volt kis dolog,
                  mondhatom. Ebbe őszültem bele.</p>
               <p>A király eddig némán hallgatta az elbeszélést, de most megszólalt:</p>
               <p>- Maga? És én mit szóljak?</p>
               <p>- Nem értem, - szólt élesen és csodálkozva a kancellár, - felséged két év előtt
                  akadálytalanul átvehette a trónt és most egy szép kis országban uralkodik.</p>
               <p>- Hallottál még ilyen feneketlen önzést, Mária néni? Hát maga nem képes meglátni,
                  hogy mit kínlódom és mit gyötrődöm? Tudja maga, mi az egy nőnek, hogy még soha női
                  ruha nem volt rajta? Hiszen ez rettenetes élet, én ezt nem bírom tovább.</p>
               <p>A kancellár felállott és hatalmas, délceg, elegáns alakjával odaállt XIV. René
                  elé, aki össze­rezzent és ösztönszerűen a nénjéhez húzódott ettől a félelmes öreg
                  embertől való féltében. János herceg kinyujtotta a kezét és rámutatott az
                  összegubbaszkodó, félénk kis királyra.</p>
               <p>- Ez még semmi. Bírnia kell és bírni fog még többet is. Az ország végveszedelem
                  előtt áll. Felséged rendkívüli erőfeszítéseket lesz kénytelen tenni. Ezennel
                  bejelentem felségednek, hogy Irina királyasszony, aki Párizsba utazik szombaton,
                  arról értesített, hogy utazását egy napra félbe fogja szakítani és kiszáll nálunk,
                  hogy nyélbe üssük az illir-lodomér kereskedelmi szerződést.</p>
               <p>Mária Eleonóra meglepetten felugrott:</p>
               <p>- Irina? Az illir királyné? Ide fog jönni?</p>
               <p>- Ide, fenség. És előre megmondom, hogy amennyiben Irina királyasszony a szerződés
                  alá­írása nélkül távozik innen, akkor a dinasztia fölött meghúzták a
                  lélekharangot.</p>
               <p>- Micsoda? Hát maguk ilyen rosszul állanak? Hiszen Félix alatt ez az ország egy
                  aranybánya volt.</p>
               <p>- Hja kérem, - felelte vállát felhúzva a kancellár - ilyen uralkodás mellett ez
                  nem is lehet másként. Nagyon örülök, hogy a főhercegnő megtisztelt bennünket
                  látogatásával, legalább van, akinek elpanaszolhatom, hogy René őfelsége egyre
                  tehetetlenebb uralkodónak bizonyul. Egyre népszerűtlenebb a lakosság körében és a
                  korona legelemibb kötelességeit is elhanya­golja... bocsánat felség, ne is tessék
                  engem félbeszakítani, nagyon örülök, hogy ezeket a dolgokat egyszer elmondhatom.
                  Felségednek lovasbravúrokat kellene csinálnia, férfidivatot kellene lanszíroznia
                  az utcán, meg kellene embereket szólítania, szóval népszerűsítenie kellene magát.
                  E helyett folyton panaszkodik, hogy nem bírja és bocsánat a kifejezésért:
                  állan­dóan nyafog. Én kimondom nyiltan, hogy felséged romlásba viszi az
                  országot.</p>
               <p>- Én viszem romlásba? Hát én intézem a pénzügyeket? Hallottál ilyet, Mária néni,
                  még ő beszél.</p>
               <p>- Bocsánat, - felelte a kancellár kiáltva - őfenségét ne tessék belevonni a
                  vitába, őfensége nincs a mi ügyeinkről informálva!</p>
               <p>Mária odaállott a kancellár elé és igen szelíden és nyugodtan csendre intette.</p>
               <p>- Kedves herceg, beszéljünk halkabban. Ez az első kérésem. A második pedig az,
                  hogy ha nem vagyok informálva, akkor legyen szíves haladék nélkül informálni.
                  Hiszen nincs semmi titkolni valója, úgy-e?</p>
               <p>- Kérem. Szíveskedjék kérdezni. Mire kíváncsi fenség?</p>
               <p>- Azt szeretném tudni, hogyan lehetnek maguknak anyagi gondjaik, mikor van egy
                  világhírű játékbankjuk, amelyik a monte-carlói játékbank után a második legjobb
                  ilyen vállalat egész Európában.</p>
               <p>- A válasz nagyon egyszerű, fenség. A játékbank jövedelmeit még tavaly kénytelenek
                  voltunk elzálogosítani a Speyer-bankháznál. Sőt mi több: a záloglevelet
                  Speyeréktől megvette valaki, aki egyetlen számbavehető jövedelmünket a kezében
                  tartja.</p>
               <p>- Kicsoda?</p>
               <p>- György főherceg, a trónörökös. És ha fenséged rokoni érdeklődésből meg akar
                  ismerkedni a király pontos helyzetével, akkor lépten-nyomon a trónörökös
                  láthatatlan kezébe fog ütközni.</p>
               <p>- Hát mit akar ez a György?</p>
               <p>- Egy percig sem kétséges, hogy mit akar. Nem óhajtja megvárni a trónöröklés
                  természetes rendjét. A koronát akarja. Hiába néz rám ilyen hitetlenül, fenség, ez
                  így van. Egy pillanatig sem volnék meglepve, ha most egy szárnysegéd rohanna ide
                  azzal a hírrel, hogy a trónörökös megérkezett, nyiltan lázít és ki akarja
                  robbantani a forradalmat. Ilyen körülmények között ezerszeresen fontos, hogy a
                  király valami kis népszerűséget szerezzen magának. De hát én itt kibeszélhetem a
                  lelkemet, nem ér az semmit.</p>
               <p>János herceg most már határozottan mérges volt. Úgy belelovalta sajátmagát a
                  királlyal való elégedetlenségbe, hogy egyenesen dühbe jött. És mikor Mária vissza
                  akart egy kérdéssel térni az ország pénzügyi gazdálkodására, idegesen és
                  ingerülten vágta ketté az eszmecserét.</p>
               <p>- Bocsánat, fenség, de én a pénzügyi politikámért az alkotmány értelmében csak a
                  korona­tanácsnak vagyok felelős. És felhívom kegyes figyelmét arra, hogy velem itt
                  úgy kell bánni, mint a hímes tojással. Mert ha én csak egy szót ejtek el a Times
                  itteni tudósítója előtt őfelsége férfiasságáról, akkor európai botrány következik
                  és öt perc mulva az ül a trónon, akit jogosan megillet: György főherceg. Most
                  pedig kegyeskedjék az ország sorsára vonatkozó beszél­getést nélkülem folytatni,
                  mert nekem dolgom van.</p>
               <p>Azzal összeütötte a sarkát, kétszer meghajolt és erőteljes, nehéz lépésekkel
                  kirobogott. René félelemmel és gyűlölettel nézett utána.</p>
               <p>- Látod? Zsarol. Közönséges zsaroló, hogy el ne küldhessem! Mint a parkettáncos,
                  aki azzal fenyegetődzik, hogy eladja a férjének a szerelmes leveleket.</p>
               <p>Mária Eleonóra nem állhatta meg, hogy el ne nevesse magát.</p>
               <p>- Ő te kis csacsi, hát honnan tudsz te ilyeneket?</p>
               <p>- Könyvekből. Este mindig olvasok. Regényeket, illusztrált lapokat. Néha titokban
                  divatlapot.</p>
               <p>- Mit? Divatlapot?</p>
               <p>- Persze. Ha feltűnés nélkül tudok valahonnan keríteni. Tudod, nagyon kell
                  vigyáznom. De a legutóbbi Vogue-ot sikerült megcsípnem. Láttam azt a fekete
                  zsett-ruhádat a pakolásnál, az már az új vonal szerint van rajzolva. Nem Lanvintől
                  való?</p>
               <p>- De bizony onnan, hogy tudod?</p>
               <p>- Egy divatlapban a Lanvin modelljai között láttam. Volt egy délutáni ruha is,
                  nagyon apart. Egy beige Kasha-ruha, tudod, nem olyan mélyen van a taille, hanem
                  feljebb csúszott és egy széles övvel volt markírozva.</p>
               <p>- Bőrövvel?</p>
               <p>- Igen, egész széles szarvasbőr, bár a színe nekem nem tetszett, mert sötétbarna
                  volt. Inkább egy diszkrét beige-szín kellett volna...</p>
               <p>Az ajtón a szolgálattevő kamarás lépett be. Figyelmeztette a királyt, hogy ma este
                  színházba kell mennie. Mélyen meghajolt és elment. René fáradt, unott és kedvetlen
                  arccal nézett maga elé. Persze, a díszelőadás Mária Eleonóra tiszteletére.</p>
               <p>- Jaj de fáradt vagyok és most frakkot kell vennem.</p>
               
            </div>
            <div type="chapter">
               <head>III.</head>
               <p>Mária Eleonóra sportoló asszony volt és szeretett korán kelni. Figyelmes
                  házigazdája, aki tudta, hogy a főhercegasszony minden reggel kilovagol,
                  gondoskodott róla, hogy Bric-à-Brac, a királyi istállók legszebb kancája, a
                  fenséges vendég rendelkezésére álljon. Mária reggel hatkor már ott állt a kis
                  udvaron, fején kacér fekete keménykalappal, lábán sarkantyús csizmával, kezében
                  ezüstvégű lovaglóostorral, amelybe a spanyol királyi korona volt vésve és alatta:
                  «Alphonse». A lovat elővezették. Mária megveregette a szép állat nyakát, amely
                  bol­dogan horkolt és toporzékolt a türelmetlenségtől. Egy pillanat mulva már
                  ügetett is kifelé, elegáns lovasával a hátán. Az a katonatiszt, aki a kabinetiroda
                  rendelkezése szerint lóháton volt kísérendő a főhercegasszonyt, kedvetlenül nézett
                  utána. Mária Eleonóra igen udvariasan értésére adta, hogy egyedül szeret
                  lovagolni.</p>
               <p>Lodoméria kis görbe dombjai között csavargott az ösvény, amelyet Mária találomra
                  választott magának. A lapostetejű, olaszos villák sora hamar megszűnt és kopár,
                  sziklás rétek követ­keztek, amelyeket ösztövér, poros fű pörkölődött a nyári
                  reggel napsütésében. A levegőben szunyogok zizegtek és Bric-à-Brac szorgalmasan
                  csapkodott rövidre nyírt farkával. Egy fordulónál megállott az amazon,
                  visszafordította a lovat és lenézett az öbölre.</p>
               <p>Gyönyörű pici ország volt a René országa. Komikus területi kicsinysége, amely
                  Lichtenstein, Andorra és Monaco mellé helyezte a sorban, bizonyos kedélyes
                  kedvességgel ruházta fel. Ahogy fehér házaival, ápoltan kígyózó autó-utaival,
                  pálmás villáival lent ragyogott a Földközi-tenger mesésen kék öblének a partján,
                  olyan édes volt, olyan játékszerű, hogy a szemlélőnek kedve kerekedett volna
                  megcsókolni. Már amennyire egy országot meg lehet csókolni.</p>
               <p>Itt uralkodik ez a szegény kis René, ez az aranyos, segélytelen, ijedt kis bakfis.
                  Milyen bol­dogtalan szegényke. Milyen halálos fáradtsággal rogy össze mindennap a
                  kancellár zsarnoki uralma alatt. És milyen kemény, elszánt öreg kutya ez a
                  kancellár, aki egész Európa minden vicclapjában állandó jelképe a panamista
                  politikusnak. Az állampénztár állandóan üres, de ő hallatlan fényűzés közepette
                  él, palotájának udvartartása felülmulja a királyét, megdöbbentő összegekben
                  kártyázik és Edward király halála óta ő a férfi-öltözködés királya Európában.</p>
               <p>A kis ország belső helyzete olyan volt, mint egy nyitott könyv. Bárki
                  belenézhetett és tisztán látott azonnal mindent. Ezek a kancellári egyeduralmak a
                  történelemben mindig egy kaptafára mentek. Gyönge uralkodó, kiszipolyozott nép.
                  Csak egy alak volt, aki ebbe a képbe, amit az okos Mária ezen a nyári reggelen
                  lóháton tünődve rajzolt ki magának, sehogy sem illett bele. György főherceget, a
                  trónörököst folyton emlegették itt, bizonyos idegenkedő ellenszenvvel, bizonyos
                  ösztönszerű védekezéssel és fenyegetéssel. És Mária végiggondolta magában
                  mind­azt, amit erről az érdekes fiatalemberről tudott.</p>
               <p>György főherceg az elhunyt király, V. Félix első unokanővérének volt a fia. Ez az
                  unokanővér halálosan beleszeretett egy Bourbon-hercegbe, akinek a francia
                  történelem hagyományain kívül semmi sem volt a zsebében. A házasságból, amely a
                  viharos szerelmi házasságok rendes lefolyásával ellentétben mindvégig boldog és
                  harmónikus maradt, két gyermek született: György főherceg és Henriette főhercegnő,
                  akik azért kapták meg a királyi hercegi rangot, mert a házasságkötés alkalmával a
                  lodomér parlament külön törvénnyel királyi háznak deklarálta a Bourbonokat.</p>
               <p>Bourbon-Lodomér Emil, az apja, egyenesen a trónra nevelte a fiát. De ezt a
                  működését nem sokáig folytathatta, mert mikor a fiú tízéves volt, egy szép napon
                  ágyúlövések hirdették a lodomériai kikötőben, hogy az ország álma teljesült és
                  Gizella királyasszony fiúgyermeknek adott életet. Ettől kezdve a szép remények
                  meghiusultak. A családnak meg kellett békélni azzal a gondolattal, hogy György
                  most már sohasem lesz király. Az oldalág minden politikai súlyát elvesztette. Emil
                  rosszul is gazdálkodott és mikor a szülők elhaltak, György és Henriette, a két
                  gyerek, szegényebben maradt itt az Isten szép ege alatt, mint egy lodomér
                  telek­könyvi díjnok. De ekkor csoda történt: György elkezdett dolgozni. Minden
                  bevezetés nélkül kiderült róla, hogy ritka szervező tehetség, erős, gerinces fiú,
                  fáradhatatlan és nagyon okos. Azzal kezdte, hogy eladott néhány történelmi
                  ékszert, hogy a maga és húga nyers megélhetését biztosítsa és beállott egy párizsi
                  bankba hivatalnoknak. Rövidesen megtanulta az értékpapír-szakmát és elkezdett
                  kereskedni. Az egész párizsi tőzsde szájtátva bámulta a tizen­nyolcéves
                  főherceget, akit először jóindulatú leereszkedéssel és pártfogó mosollyal
                  veregettek vállon a pénzpiac legöregebb fejedelmei, de csakhamar meghökkenve
                  ocsúdtak rá, hogy a nyájas, derült fiatalemberben félelmes üzleti ravaszság és
                  szívósság lakik. György főherceg végigjátszotta a világháború eszeveszett
                  tőzsde-áramlatainak minden lehetőségét és most dúsgazdag embernek számított. Hogy
                  mennyi vagyona van, azt nem tudta pontosan senki. Volt, aki megesküdött, hogy
                  tízmillió dollárja van, mihelyt mobilizálja a vagyonát, viszont volt, aki
                  kizártnak tartotta, hogy többje van kétmillió dollárnál. Közben egy évi
                  katonás­ko­dásra is volt ideje. Ezt az évet az angol lovas testőrségnél szolgálta
                  le és ebben az időben sokat emlegették azt a kis balkáni államot, amely egy
                  dinasztiabuktató forradalom után őt hívta meg köztársasági elnöknek, hogy ezzel a
                  vakmerő ötlettel úgy a republikánus, mint az ó-konzervatív árnyalatokat egyszerre
                  megnyergelje. De György a küldöttségnek azt felelte, hogy ő lodomér állampolgár és
                  nincs joga csekély tehetségének szolgálatait saját hazájától elvonni. Ez a
                  nyilatkozat, amelyet különösen az amerikai Hearst-sajtó napokon át «lovagolt ki»,
                  úgy festett, mint izenet haza Malatesta János herceg rothadt uralmának.</p>
               <p>György azóta is a politikai mumus szerepét játszotta itthon. Lodomériában már évek
                  óta nem járt, noha ő volt a kis ország trónörököse. A király nevenapjára és
                  születése napjára pontosan gratulált, V. Félix halálának évfordulóján mindig
                  koszorút küldött a dominikánus klastromban levő királyi szarkofágra és a május
                  nyolcadiki lodomér nemzeti ünnepen mindig ő nyitotta meg a jótékony adakozások
                  listáját, mégpedig hatalmas összeggel. De abból, ahogy ezt az összeget szétosztani
                  rendelte, meglátszott, hogy a kis ország belső életének minden vonat­kozását
                  pontosan ismeri. Hogy értesüléseit honnan szerzi, azt nem tudta senki. Minden
                  mozdulata királyhű volt, de ha interjút adott a világlapoknak, agyafúrt
                  fogalmazású mondatai között mindig ott bujkált valami nyugtalanító, amitől János
                  herceg mérgesen csapott a remekbe faragott Chippendale-íróasztalra. A föld alatt
                  mozgott valami ebben a kis országban.</p>
               <p>Mária felsóhajtott, ahogy lenézett az ultramarinkék öbölre, amelyben a
                  halászbárkák rozsda­vörös vitorlái mint kis színes pillangók ragyogtak fel.
                  Szegény kis René, a férfikirálynak nevelt gyenge hölgyecske, most alszik az óriási
                  baldachinos ágyban, gondosan bezárt ajtók mögött. Kénytelen maga, segítség nélkül
                  végezni a reggeli toalettjét. Ébredésétől kezdve addig a pillanatig, amíg teljesen
                  felöltözve ki nem lépett a dolgozószobájába, halandó ember nem lehetett
                  segítségére. A legfantasztikusabb óvóintézkedésekkel kellett óvni azt a titkot,
                  amely a trónon tartotta és amely a kancellár harácsoló uralmának alaptőkéje volt.
                  Mit kellene itt csinálni! A legegyszerűbb volna kézenfogni ezt a szegény gyereket,
                  szoknyát adni rá és elvinni innen. De semmi magánvagyona nincs. Ha szűkös kis
                  civillistáját meg nem kapja, nincs mit ebédelnie.</p>
               <p>Mélyen elgondolkozva baktatott hazafelé Lodoméria fenséges vendége. És ahogy a
                  hegyi utak­ról lakottabb részekbe közeledett, észrevette, hogy a kis fővárost
                  valami rendkívüli izga­lom tartja hatalmában. Az utcákon csoportok állottak össze
                  és izgatottan tárgyaltak. A királyi palota körül igen élénk volt a forgalom. A
                  főbejáratnál egész autópark sorakozott, az udvaron hivatalos külsejű feketeruhás
                  urak száguldoztak aktatáskákkal és katonatisztek rohantak. Mi történt itt?</p>
               <p>Mária egyenesen a királyt kereste. De nem beszélhetett vele. A király még nem jött
                  ki magán­lakosztályából. Ehelyett Cox marsallal találkozott, aki úgy lihegett
                  izgalmában, mint a fujtató.</p>
               <p>- Mi van itt, marsall? - kérdezte tőle Mária az elsőemeleti empire-teremben, ahol
                  találkoztak.</p>
               <p>A marsall felelet helyett a nagy erkélyre vezette ki a főhercegasszonyt és
                  kimutatott az öböl túlsó felén álló hegyre.</p>
               <p>- Látja, fenség, a hegyen azt a nagy fehér épületet? Az a Bellevue-szanatórium az
                  ország­határon túl. A határ ott van, ahol a vasuti sín megy. A szanatóriumba
                  tegnap este érdekes vendég érkezett. György trónörökös.</p>
               <p>- Ah, igazán?</p>
               <p>- Részletes jelentésünk van. És ennek a jelentésnek fele se tréfa. A trónörökös
                  nagy kísérettel érkezett a szanatóriumba. Kíséretének létszáma kétszáznyolcvanhat
                  ember. És mind férfi. Egyetlen nő van köztük, Henriette főhercegnő, a trónörökös
                  húga.</p>
               <p>- És ez mit jelent?</p>
               <p>- Azt én nem tudom. Én csak azt tudom, hogy a mi állandó hadseregünk létszáma
                  kétszáz­ötvenhat ember. A trónörökös kísérete harminc emberrel több. Rögtön itt
                  lesz a kancellár, hogy a királlyal aláírassa a mozgósítási parancsot.</p>
               <p>Cox izgatottan simította meg a homlokát. És egy úr felé fordult, aki most lépett
                  be a terembe.</p>
               <p>- Mi az, kérem? Kijött már a király?</p>
               <p>Akihez a kérdés szólott, udvari díszruhát viselt térdharisnyával, csatos
                  lakkcipővel és arany­spádéval. Meghajtotta magát Mária Eleonóra felé és így
                  felelt:</p>
               <p>- Őfelsége a házi telefónon a legkegyelmesebben értesített, hogy öt perc mulva a
                  dolgozó­szobájában lesz.</p>
               <p>Aztán megint meghajtotta magát és elsietett. Mária utána nézett. Ez az ember már
                  tegnap feltűnt neki. Freistein báró volt ez, az udvari ceremóniamester, akit
                  mindenki csak Xavérnak szólított a keresztnevén. Amíg mindenki izgult, szaladt és
                  lihegett, ez az ember maga volt a megtestesült nyugalom. Okos arcán soha egy vonás
                  meg nem rándult és a szája körül volt az iróniának és bölcseségnek egy
                  leheletszerűen finom gondolata, amelyet alig is lehetett észrevenni. Csak ha az
                  ember nagyon figyelmesen megnézte.</p>
               <p>De Mária Eleonórának jó szeme volt. És látta, hogy ez az ember tud valamit, amit a
                  többiek nem tudnak.</p>
               
            </div>
            <div type="chapter">
               <head>IV.</head>
               <p>A király megint ott heverészett a nagy kereveten, ahogy szokta, összekuporodva,
                  mint egy fázós cica, a lábát maga alá húzva. Csendesen beszélgetett Máriával.
                  Panaszkodott. Közben a tekintete arra a kis naptárra esett, amely ott állott a
                  kerevet melletti fekete, faragott török asztalkán. Ahogy ránézett, hirtelen
                  felkapta és éktelen haraggal földhöz vágta, aztán azonnal elkezdett sírni. Mária
                  ijedten ugrott fel a hintásszékből és odaült melléje, hogy vigasztalja.</p>
               <p>- Mi lelt megint, az istenért? Hát ennyire ideges vagy? Mi történt?</p>
               <p>A király törölgette a szemét. Nem mint egy síró bakfishoz illett volna, gyűrött
                  pici csipke­zsebkendőjével, hanem nagy, mintás, férfiúhoz való vászonkendővel. Egy
                  kicsit várt, amíg felindulása elmúlik. Aztán rákezdte.</p>
               <p>- Meghalok ezektől a programmoktól. A kancellár elrendelte, hogy minden este
                  minden szobámba betegyék a másnapi programmomat. Nincs öt perc békességem. Ahová
                  nézek, ott programm. Nem tudom elfelejteni soha a gondjaimat egy pillanatra sem.
                  És most különösebb dühbe jöttem, mert ma csütörtök van és négy órakor jön a
                  művésznő.</p>
               <p>- Művésznő? Miféle művésznő?</p>
               <p>- Emlékszel arra a színésznőre, aki a díszelőadáson az amerikai milliárdoslányt
                  játszotta?</p>
               <p>- Igen, hogyne. Fel is tünt, hogy milyen szép lába van.</p>
               <p>- Egyszóval ez a művésznő, Sissy Love, az én hivatalos barátnőm. Hiába csodálkozol
                  és hiába nevetsz, ez így van. Ez is egyik rettenetes kínzóeszköze János hercegnek.
                  A herceg, mikor tizennyolcéves lettem, kijelentette, hogy egy tizennyolcéves
                  király nem élhet barátnő nélkül. Az ilyesmivel etetni kell a közvéleményt. És
                  szerződtette királyi szeretőnek ezt a Sissy művésznőt. A nép tudja, hogy minden
                  hétfőn és csütörtökön délután négykor jön hozzám. Ha látják az udvari autót,
                  amelyik idehozza, a járókelők egymásra kacsintanak és azt mondják: «Most megy a
                  királyhoz a babája». Négykor jön, ötkor megy.</p>
               <p>- Óriási. És ha nem vagyok indiszkrét, mit csináltok négytől ötig?</p>
               <p>- Ahogy jön. Eleinte felolvastattam vele, de azt meguntam. Akkor próbáltam vele
                  diskurálni, de dühbe hozott, mert mindig erről az undok Györgyről beszélt.
                  Tudniillik Párizsban viszo­nyuk volt. Hát most már nem is társalgunk. A művésznő
                  jön, leül, rosszul érzi magát és néz a levegőbe. Én meg kinézek az ablakon. Igen
                  kínos dolog, de muszáj. Minden módon mutatni kell a népnek, hogy férfi vagyok.</p>
               <p>- Hiszen a népnek még mutathatod. De mit szól hozzá a művésznő, hogy... hogy...
                  csak plátói módon vonzódol hozzá és még csak kísérletet sem teszel, hogy
                  meghódítsad?</p>
               <p>- Nem tudom, - felelt René vállat vonva, - ezen még nem gondolkoztam. Biztosan
                  halálosan meg van sértve, amiért nem méltatom szerelmemre.</p>
               <p>Ebben a pillanatban mély, zengő hangon négyet ütött az ó-német álló óra a sarokban
                  és ugyanebben a pillanatban egy lakáj, kitárván az ajtót, bejelentette:</p>
               <p>- A művésznő.</p>
               <p>A művésznő belépett. Nappal még sokkal csinosabbnak festett, mint a színpadon.
                  Öltöz­ködésével mindenesetre hangsúlyozni igyekezett, hogy kívül áll a
                  nyárspolgári társadalom keretein. A szoknyája rövidségben elérte azt a határt,
                  amelyen túl egy milliméterrel már a botrány kezdődik. Szemöldökének íve a gondos
                  párizsi kezelés nyomait mutatta, szép szemének pilláin kiáltóan ült a fekete, és
                  étvágygerjesztő ajkai a rúzsnak azt az árnyalatát hordták ugyanezen étvágy
                  mérséklésére, amelyet alig pár napja kezdtek lanszírozni Párizsban. A művésznő két
                  mély udvari bókot vágott ki és arca rögtön elborult, mert Mária Eleonóra
                  felállott, hogy távozzék, de aztán rögtön kiderült, mert a király hevesen
                  ellenezte a Mária távozását.</p>
               <p>- Foglaljon helyet, művésznő, - szólt a király - és ne legyen zavarban,
                  őfenségével, aki a maga művészetét igen nagyra becsüli, már közöltem, hogy a
                  szerelem nem nagyon dühöng közöttünk. Azt hiszem, bemutatnom nem kell magát,
                  őfensége jól tudja, hogy maga kicsoda.</p>
               <p>- Sok szépet hallottam magáról, gyermekem, - bólintott Mária nyájasan, - és az
                  alakítása is nagyon tetszett. Mondja, honnan való az a sportkabát, amit a harmadik
                  felvonásban hordott?</p>
               <p>- Az Bécsből való, fenség. Rájöttem, hogy némelyik nagy francia cég Bécsben
                  gyártatja a holmiját, miért menjek akkor Párizsba, a forráshoz magam is el tudok
                  menni. Csak a címeket kell tudni.</p>
               <p>- Nagyon helyes, azt a címet majd lesz szíves ideadni. Egyes darabokat nem
                  rendszeres helyen veszek magam sem.</p>
               <p>- Különben Párizsban dolgoztat fenség!</p>
               <p>- Ó nem, az én társaságomnak a hölgyei mind Milánóban dolgoztatnak. Az jobb, mint
                  Párizs.</p>
               <p>- Igen.</p>
               <p>- Igen.</p>
               <p>A társalgás megakadt. A király már ott állt az ablaknál és makacsul bámult kifelé.
                  A művésznő pedig ült a széken és nyilván szívből szerette volna az óramutatót
                  előre tolni, hogy ez a kínos óra mennél hamarább elmuljon. Mária Eleonóra arcán
                  részvétteljes mosoly szaladt végig. Nyájasan megveregette a művésznő manikűrözött,
                  fehér kezét, amely szórakozottan babrált a retikül csatjával.</p>
               <p>- Édes gyermekem, nincs értelme, hogy maguk ilyen halálosan únják egymást. Hallom,
                  hogy mind a kettőjüknek milyen keserves feladat ezt a két órát hetenként
                  végigunatkozni. Erre nincsen semmi szükség. Ha magának politikai okokból ide kell
                  járni, az még nem ok arra, hogy itt kínozzák egymást.</p>
               <p>A művésznő mélyen elpirult. A király gyorsan visszafordult az ablaktól és
                  meglepetve nézett Máriára. Mária pedig nyugodtan és nyájasan folytatta:</p>
               <p>- Maguk még mind a ketten nagyon fiatalok, elfogadhatják a tanácsaimat, mert én
                  viszont öregasszony vagyok...</p>
               <p>Sissy, akit hirtelen rokonszenvre indított, hogy valaki ezen a gyűlölt helyen
                  emberi hangon szól hozzá, lelkesen és etikett-ellenesen közbevágott:</p>
               <p>- Ó, fenség, bár a vállát elcserélhetném az enyémmel!</p>
               <p>Mária fejbólintással nyugtázta a bókot.</p>
               <p>- Magát bizonyára élénken sérti, - folytatta nyugodtan, - hogy hivatalos kedvese,
                  a király őfelsége, vonakodott magát ostromolni, holott a maga szépsége megérne egy
                  kis ostromot. Hát valamit el kell árulnom magának, amit őfelsége férfias
                  szeméremből elhallgatott. Őfelsége másba szerelmes.</p>
               <p>- Ő kérem, fenség, - szólt boldogan és zavartan hebegve a művésznő, - én nem is
                  mertem soha számot tartani arra, hogy őfelsége... irántam... engem... belém...
                  legyen szerelmes... én őfelsé­gét tiszta szívemből szeretem, de ha szabad nekem is
                  bizalmasnak lennem, én is... én is mást szeretek... és nekem inkább hálásnak kell
                  lennem, hogy őfelsége... nem törődik a szépsé­gemmel.</p>
               <p>René izgatottan közelebb lépett.</p>
               <p>- Igen, tudom, Györgyöt szereti! Tisztelem az ízlését!</p>
               <p>- Nem, felség, nem a trónörököst szeretem. Hozzá egy időben közel állottam, de már
                  el­felejtettem. A trónörökös urat, mint a dinasztia tagját, mélyen tisztelem. De
                  másba vagyok szerelmes, aki... aki engem el fog venni feleségül. A trónörökös úr,
                  mint férfi, rámnézve már teljesen közömbös.</p>
               <p>A király hirtelen felderült. Egy pillanat alatt rokonszenv ébredt benne a művésznő
                  iránt. Fogott egy széket, közel húzta Sissyhez és érdeklődve kezdte faggatni.</p>
               <p>- Hát nem Györgyöt szereti? Bocsásson meg, de egy időben annyit emlegette, én azt
                  hittem és gyűlöltem magát. De ha nem, hát az egészen más. Bocsánat. Férjhez is fog
                  menni? Szívből gratulálok. Ki a vőlegénye!</p>
               <p>- Bobby.</p>
               <p>- Bobby! Miféle Bobby! Csak nem a jazzdobos az udvari zenekarból?</p>
               <p>- De igen, ő. Olyan édes fiú. Én nagyon szerelmes vagyok bele, felség, és ő is
                  belém, és annyi bajom van.</p>
               <p>- Micsoda baja? Mi baja lehet, ha szerelmes és viszontszeretik. Hiszen az lehet a
                  legszebb a világon.</p>
               <p>- Kérem, felség, én elmondom, úgyis szeretném a segítségét kérni, és a fenséges
                  asszony olyan okos, tőle tanácsot szeretnék kérni. Az én vőlegényem kedves, jó
                  fiú, de az a hibája, hogy rettenetesen féltékeny. Előbb éjszakákat sírtam végig,
                  amíg elhitte, hogy a trónörököst már nem szeretem. Akkor következett egy hetekig
                  tartó állandó botrány, sírással, faggatással, öngyilkossági fenyegetéssel,
                  mindennel, mert nem akarta elhinni, hogy felségeddel nincs viszonyom. Valahányszor
                  hétfőn és csütörtökön ide indultam, mindig főbe akarta magát lőni. Végre
                  megesküdtem anyám sírjára, az ő szerelmére, a termetemre és esetleg születendő
                  gyermekünkre. Nagynehezen megnyugtattam. Most aztán kezdődik az újabb baj. Két
                  hete utánam vetette magát a marsall.</p>
               <p>- Cox? - kérdezte a király és a főhercegnő egyszerre, csodálkozással és
                  nevetéssel.</p>
               <p>- Igen, Cox marsall. Nem hagy békét. Az utcán hozzám csatlakozik, mindennap
                  virágot küld, minden este bejön az öltözőmbe és minden este még a Quisisana-barba
                  is eljön, ahol előadás után szintén fellépek. És a vőlegényem majd megőrül és én
                  ezt már nem sokáig bírom tovább.</p>
               <p>Mária nyájas részvéttel hallgatta mindezt, de Renére nyilván semmi hatást nem
                  gyakorolt a művésznő szorongatott szerelmi helyzete.</p>
               <p>- Ja, ha nem Györgyöt szereti, - mondta, - az egészen más.</p>
               <p>Ez a válasz egyáltalában nem illett ide. Mária látta, hogy a király ideges és
                  türelmetlen. Felállott. Azonnal felállott a művésznő is. Mária bizalmasan a
                  királyi álszerető vállára tette a kezét.</p>
               <p>- Majd beszélünk minderről részletesen, nem ilyen kutyafuttában és majd kitalálunk
                  valami okosat. Ha két asszony összeül, abból mindig kisűl valami. Most nézze meg a
                  ruháimat. Talán talál bennük olyan ötletet, aminek a színpadon hasznát veheti.</p>
               <p>Sissy Love, a Lodomér Nemzeti Színház tagja, majd elolvadt. Ezt remélni sem merte
                  volna. Mária Eleonóra főhercegnő, aki Európa egyik legízlésesebb és legelegánsabb
                  hölgyének számít, megmutatja neki a ruháit! Szeretett volna ennek az
                  ellenállhatatlanul kedves asszony­nak kezet csókolni. Mária becsengetett egy
                  lakájt, azzal átkérette a komornáját, annak meg­hagyta, hogy a művésznőnek az
                  összes ruhákat mutassa meg és mikor Sissy hálálkodva távozott, büszkén fordult a
                  kis királyhoz:</p>
               <p>- Látod, így kell. Ezt teljesen megfőztem neked. Ezentúl egészen jól el fogtok
                  diskurálni.</p>
               <p>- Igen, hogyne, - felelt élénken René, - ha nem Györgyöt szereti, az egészen
                  más.</p>
               <p>Mária fürkészően ránézett unokahúgára, a királyra. Egy kis szünetet is tartott.
                  Figyelmesen nézte az arcát és gondolkozott. Aztán, mikor René zavartan
                  elfordította a fejét, odanyúlt a király állához és a fejét maga felé fordította,
                  hogy a szemébe nézhessen.</p>
               <p>- Mondd csak, kicsikém, valamit furcsának találok. Mért olyan fontos neked, hogy
                  valaki szereti-e Györgyöt, vagy nem? A szerint osztályozod az embereket?</p>
               <p>René hirtelen tűzbe jött. Élénk lett és izgatott, mint akinek kényes pontjára
                  tapintottak.</p>
               <p>- Igenis, a szerint! Én ezt a Györgyöt gyűlölöm a legjobban a világon! Igenis!</p>
               <p>- Na csak azért ne egyél meg. Azt értem, hogy nem rajongsz érte. Egy király nem
                  szokott rajongani a trónörökösért. De így gyűlölni? Hiszen reszketsz az
                  izgalomtól. Ez furcsa! Mi van veled, te gyerek?</p>
               <p>René összeszorította az öklét és vak haraggal a foga között mondta:</p>
               <p>- Nem tudom! Gyűlölöm! Gyűlölöm!</p>
               <p>Aztán megsimította az arcát, mereven maga elé nézett és egy kicsit lecsillapodva,
                  mintegy bocsánatkérően hozzátette:</p>
               <p>- Én magam sem tudom megmagyarázni, de ha rágondolok, az már kihoz a sodromból.
                  Talán nem is szép vonás tőlem, de bennem ez a gyűlölet a legerősebb érzés. Még
                  alig bírtam az eszemet, már gyűlöltem. Akkor még kamasz fiú volt és itt lakott
                  nálunk. Henriettet, a húgát, azt szerettem. De ez a nagy, erős fickó, ez már akkor
                  borzasztó volt. Folyton tépte a hajamat és megvert. És mindig verekedett a
                  mágnásgyerekekkel és folyton be volt verve a feje, meg el volt szaggatva a ruhája.
                  Nagyon rossz fiú volt.</p>
               <p>Mialatt ezt mesélte, kinyitott egy kulcsra járó kis ébenfia-ládát és abból kivett
                  egy könyvet.</p>
               <p>- Látod, ez a naplóm. Tizennégy éves koromban kezdtem vezetni, most már öt éve
                  minden reggel beírom az előző napot. Nézd itt mindjárt az elején:</p>
               <p>«Ma elhatároztam, hogy soha senki mást nem fogok gyűlölni, csak őt!»</p>
               <p>- Látod, egypárat lapozok. Néhány hét mulva:</p>
               <p>«György ma megint egy nagy aljasságot követett el velem, mert a kabinetirodai
                  főnöknek, aki kint járt Párizsban és találkozott vele, azt mondta, hogy vézna és
                  unalmas fickó vagyok.»</p>
               <p>A napló forgatása közben valami kiesett a lapok közül. Mária utána kapott. René
                  azonnal élénken elkezdte magyarázni.</p>
               <p>- Kép. Egy lapból vágtam ki. Ő van rajta, amint Cannesban tenniszezik egy híres
                  opera­énekesnővel. Ezt eltettem, hogy annál jobban utáljam. Hát nem ízléstelen?
                  Egy főherceg egy színésznővel?</p>
               <p>- Édes fiam, - szólt bölcs mosollyal Mária, - ne magadból indulj ki. - Ő biztosan
                  nem fel­olvastatott magának.</p>
               <p>- Csak ne is fejtegesd, mert undorodom tőle. Látod itt mit írtam be?</p>
               <p>«Györgyről ma azt ujságolta a főhadsegéd, hogy Párizsban igen jó körülmények
                  között él. Édes jó istenem, add, hogy térdenállva itt kolduljon a palota előtt,
                  mikor én már király leszek, hogyha meglátom, akkor elfordíthassam a fejemet.»</p>
               <p>- És itt megint egy kép. Jelmezestélyen. Fel van öltözve spanyol grandnak. Mióta
                  ez a kép megvan, nem tudok ránézni egy spanyol emberre. Volt még sok minden, sok
                  el is kallódott. Volt egy félig szívott cigarettája, azt is ebben a könyvben
                  tartottam. Mikor nem látta senki, elővettem és rátapostam, jó erősen, sarokkal. Az
                  el is kopott a hosszú használatban.</p>
               <p>Mária csak bámult, és a fejét csóválta a naplóban való lapozgatás közben.</p>
               <p>- Hát drága fiam, ez olyan, amit rögeszmének szokás hivni. De hát miért
                  gyűlölöd?</p>
               <p>- Nem tudom. Talán az háborít fel annyira, hogy ő mindent el tud érni a világban,
                  én meg semmit. Ő szabadon kószál és utazik, én itt penészedem a palotában. Ő
                  dúsgazdag ember, nekem semmim nincs. Ő elegáns és jól öltözik, én még sohasem
                  vettem fel női ruhát...</p>
               <p>Letette a naplót és gondolkozva az ablakhoz lépett. Kinézett a határon túlra a
                  Bellevue-szanatóriumra. Ott van a gyűlölt ember, akinek a puszta megjelenése már
                  baj, kellemetlenség és izgalom. Mária erősen gondolkozva nézett hol maga elé, hol
                  az ablakon kibámuló királyra.</p>
               <p>Egyszerre ketten léptek be a szobába. Jobbról a művésznő, aki végzett a ruhákkal.
                  Balról egy adjutáns, aki jelentette, hogy őfelségét sürgősen kéretik a telefónhoz,
                  a kancellár úr őexcellen­ciája óhajt beszélni. Öt óra éppen most mult el.</p>
               <p>- Hohó, - mondta Mária, - én a másik kagylót hallgatni akarom. Viszontlátásra,
                  drága művésznő.</p>
               <p>A művésznő mély udvari bókkal búcsúzott. Azok kisiettek és ő egyedül maradt a
                  szobában. Eddigi viselkedése egy szempillantás alatt megváltozott. Villámgyorsan
                  kutató szemmel vizsgálódott jobbra-balra. Az asztalkán felejtett naplót azonnal
                  felfedezte. Körülnézett, odafutott, nyílsebesen a retiküljébe dugta, megint
                  körülnézett, aztán kisurrant a szobából.</p>
               
            </div>
            <div type="chapter">
               <head>V.</head>
               <p>Mária Eleonóra rosszul aludt. Soká hánykolódott az ágyban. Mit kellene ezzel a
                  gyerekkel csinálni? Mit lehetne? Ha itt marad, teljes bizonyossággal tönkremegy.
                  Az idegei rettenetes állapotban vannak, minden apróságtól azonnal sírni tud. Az
                  állásával járó fáradságos reprezentáló munka lassan megeszi vézna, gyöngéd
                  szervezetét. De különben is: micsoda élet, a jövőnek micsoda kilátása ez a
                  fantasztikus és gyötrő álarcosbál egy fiatal lány számára? Most tizenkilenc éves.
                  Tenniszeznie kellene lánypajtásokkal és magához való fiatalem­berekkel, pletykázni
                  kellene, táncórára járni, cukrász-süteményt szeretni, fehérneműssel vitatkozni,
                  keresztrejtvényt fejteni.</p>
               <p>Elviszi magához, ez az egyetlen megoldás. Igaz, hogy ő maga sem túlságosan gazdag,
                  de Santa Maria szigetén, a kastélyban, Renének még mindig juthat három szoba. És
                  ha szegény lány is, majd ád az isten valami derék embert, nem muszáj annak
                  uralkodónak lenni, megteszi egy alsóbbrendű lény is, valami kellemes, finom gróf,
                  vagy efféle ember. A trónra pedig üljön rá György, az a titkos célja úgyis.
                  Törvényesen mindenesetre megilleti. Ők majd meglesznek szerényen, idillikus
                  békében a Santa Maria-sziget nyugalmas, pálmakertes földi paradi­csomában.</p>
               <p>Igen ám, de itt van a kancellár is. Ha René egyszerűen itthagy csapot-papot, János
                  herceg körömszakadtig ragaszkodni fog a hatalmához. Györgyöt nem ereszti be és
                  most már minden ellenőrzés nélkül szabadon fog harácsolni mindent. Képes és eladja
                  az országot készpénzért az angoloknak. Azoknak flottabázis gyanánt főnyeremény
                  volna. Mit lehetne csinálni? Hogy lehetne csinálni?</p>
               <p>Éjszaka két óra felé Mária Eleonóra kieszelt valamit. Kész volt a terve és most
                  már elaludt. És másnap reggel elkezdett vizsgálódni. Egy embert keresett, aki
                  alkalmas volna arra, hogy a vakmerő tervet végrehajtsa.</p>
               <p>- Mondd, René, - szólt a királynak, - ki van itt olyan ember, aki feltétlenül
                  megbízható?</p>
               <p>- Ha ilyen nehezeket kérdezel, akkor nem tudok felelni.</p>
               <p>- Miféle ember ez a Xavér?</p>
               <p>- Nem tudok róla semmi különöset. Két éve van itt, a dolgát kitünően végzi. Szabad
                  idejét rádiózással tölti, az a nagy passziója.</p>
               <p>- Honnan került ide?</p>
               <p>- Én bizony nem is tudom. Talán valamelyik Orléans-háznál szolgált. De ez nem
                  biztos, csak úgy rémlik nekem. Miért?</p>
               <p>- Semmi, csak úgy kérdem.</p>
               <p>Mária délután hangos jazzmuzsikával elegy szóváltást hallott a nagy kék szalónból,
                  mikor a könyvtárból, ahol leveleket írt, a saját lakosztálya felé igyekezett.
                  Kíváncsian benyitott, hogy mi ez a veszekedés. Freistein Xavér báró civakodott a
                  jazzband dobosával, azzal a Bobby nevű fiatalemberrel, aki ezidőszerint a Sissy
                  lelkivilágát töltötte be. Csunya macskazenét csaptak itt a kék szalónban, mert
                  Xavér és Bobby egymással szemközt állva, szikrázó szemmel és mérgesen kiabáltak, a
                  jazz többi tagja pedig hol játszott, hol elhallgatott. Eltartott egy jó darabig,
                  míg az ajtónyílásban álló főhercegasszonyt észrevették. Akkor rögtön mind
                  elhallgattak, Xavér is, Bobby is, a muzsikusok is. A szaxofónos fújta legtovább,
                  mert az lett legkésőbb figyelmes a Mária váratlan jelenlétére. Macska-panaszhoz
                  hasonló óbégatást mívelt a hangszerével és nagy-keservesen nyávogott rajta, mígnem
                  a többiek rugásokkal figyel­meztették, hogy hallgasson.</p>
               <p>- Kérem, fenség, - magyarázta Xavér felháborodva, - ma a királynak hivatalos
                  táncórája van, de hat órakor. Most még csak fél hat és ezek a csirkefogók
                  önhatalmúlag rákezdik a muzsikát fél hatkor. És még feleselni mernek. Én ilyen
                  égbekiáltó szemtelenséggel nem tudok küzdeni.</p>
               <p>Mária Eleonóra kérdő arccal fordult Bobby felé, aki kissé megszeppenve, de még
                  mindig elég elszántan kezdte a maga álláspontját ismertetni.</p>
               <p>- Kérem, fenséges uram, vagyis izé... fenséges asszonyom, mink már elseje óta nem
                  kapjuk meg a fizetésünket. Bocsánatot kérek, de nekünk is élni kell, hát mink
                  leszerződtünk az Astoria halljába muzsikálni. De a szerződés szerint ott fél
                  héttől fél kilencig játszunk. Azért gondoltuk, hogy egy kicsit előbb kezdjük,
                  előbb leszünk készen és akkor mehetünk az Astoriába. Arról nem tehetünk, hogy
                  Xavér úr rádiózik és mink azt zavarjuk. Kérem, mi a plakáton is fél hétre vagyunk
                  hirdetve az Astoriában.</p>
               <p>Egy kis szünet támadt. A két vitázó fél Máriára figyelt, mint véletlenül adódott,
                  de azonnal elismert döntőbíróra. Mária egy darabig gondolkozott, aztán így
                  szólt:</p>
               <p>- Láttam az utcán azt a plakátot. Mi van még azon a plakáton.</p>
               <p>- Egy nagy jazzdob van lerajzolva, fenség, kérem szépen.</p>
               <p>- Nem arról beszélek. A szövegben mi van? Ha jól emlékszem, az van, hogy «Ő
                  felsége XIV. René udvari zenekarának személyes felléptével.»</p>
               <p>- Igenis.</p>
               <p>- Kértek maguk az udvarnál engedelmet, hogy ott is játszhassanak?</p>
               <p>Bobby úr kínos zavarba jött. Társaira nézett segítségért, de azok csak feszengtek
                  és nem segítettek. Bobby nyelt egy nagyot, majd köhögött, aztán hebegni
                  kezdett.</p>
               <p>- Mert mi azt hittük, kérem szépen, fenséges uram, vagyis izé... fenséges
                  asszonyom, hogy miután úgy gondoljuk, hogy hát izé...</p>
               <p>Itt megakadt és képtelen volt tovább menni. Mária könyörtelenül várt még egy
                  kicsit, aztán igen nyájasan és jóságosan bólintott.</p>
               <p>- Úgy. Hát csak menjenek az Astoriába muzsikálni, fiam, itt magukra nincs szükség.
                  De a plakátokról azt, hogy «Őfelsége zenekara» mindenesetre le kell venni.</p>
               <p>- De bocsánat, fenség, hiszen... éppen ezért szerződtettek minket... ez a mi
                  attrakciónk...</p>
               <p>- Jaj én arról nem tehetek. Ha maguk nem tartoznak az udvarhoz, akkor azt nem is
                  lehet hirdetni, úgy-e? Hát csak szedjék szépen a holmijukat, maga pedig, kedves
                  báró, lesz szíves szólni a marsall úr őexcellenciájának, hogy pont hatra
                  rendeljenek telefónon egy másik zenekart.</p>
               <p>Nyájasan biccentette a fejét, jeléül annak, hogy a kihallgatásnak vége, sarkon
                  fordult és indult kifelé. De a kék selyemtapétába vágott nagy tükörpanneaukból jól
                  látta, hogy jól számított. Bobby rémülten rohant utána.</p>
               <p>- De fenség, kérem, ez nem lehet, akkor mink ott is elveszítjük a szerződést, ha
                  nem vagyunk udvari zenekar, és innen is kitesznek, akkor mehetünk az utcára, ez
                  nem lehet, fenség, kérem...</p>
               <p>Mária megállott és visszafordult. Rendkívüli jóindulattal és nyájassággal
                  bólintott ismét. És csak ennyit szólt:</p>
               <p>- Vagyis?</p>
               <p>Bobby lehajtotta a fejét, mint az ókori vert sereg, hogy elvonulhasson az iga
                  alatt. A földet bámulva szégyenkező hangon felelt:</p>
               <p>- Talán esetleg megpróbálhatunk beszélni az Astoriában az igazgatóval, hogy
                  kezdhessünk esetleg talán hétkor. Vagy hét után öt perccel. Talán esetleg belemegy
                  az igazgató. És akkor itt... pontosan hatkor előírás szerint fogjuk kezdeni.</p>
               <p>És már intett is a többieknek. Mind kapkodták hangszereiket és egy pillanat alatt
                  megsem­misülten elpárologtak. Xavér mosolyogva nézett utánuk. Látszott az arcán,
                  hogy az előbb is csak műharagból kiabált. Az egész dolog nyilván kevéssé
                  érdekelte. Most, csakhogy mondjon valamit, udvariasan meghajlott.</p>
               <p>- Gratulálok, fenség, remekül tud bánni az emberekkel. Bizony elkelne itt
                  gyakrabban az ilyen segítség. Kétségkívül látta fenség, hogy az udvarnál gyakran
                  akadnak ilyen kisebb üzem­zavarok.</p>
               <p>- Magam is úgy látom, hogy segíteni kellene. De az nem olyan egyszerű. Nagyon
                  mélyen bele kellene nyúlni a dolgokba. Nekem volna egy igen célravezető tervem,
                  csak az a hibája, hogy egy feltétlenül megbízható ember kell hozzá.</p>
               <p>Itt Mária élesen ránézett Freistein báróra. De az néma maradt, mint a fal. Nem
                  ajánlkozott. Várt.</p>
               <p>- Mondja, báró, maga megbízható ember?</p>
               <p>- Bajosan nyilatkozhatom magamról, fenség. Az ember jobb szereti, ha az ilyesmit
                  mások állapítják meg róla.</p>
               <p>Mária látta, hogy ezzel az emberrel nem egykönnyen fog boldogulni. De azt is
                  látta, hogy a szimatja alighanem jó volt: minden jel arra mutat, hogy ez az ember
                  az, akit keres. Gyerünk, - mondta magában - elbántam én már különb legényekkel is.
                  És mialatt a szeme sarkából élesen figyelte a Xavér arcát, közömbösen
                  odatette:</p>
               <p>- Arról volna szó, hogy egy levelet csempésszen ki nekem, de a levélről senkinek
                  sem szabad tudnia.</p>
               <p>- Meglesz, fenség. Postán kell feladni?</p>
               <p>- Isten őrizz. Egy megbízható futárral el kell küldeni valakinek... a közelbe.</p>
               <p>Most Xavéron volt a sor, hogy figyeljen. Ugyanúgy, mint Mária őt, ő is élesen
                  figyelte Máriát. Mondataik hangja közömbös és hanyag volt, de pillantásuk
                  izgatottan és élesen igyekezett belátni a másik gondolatai közé.</p>
               <p>- A közelben? Kinek, kérem?</p>
               <p>- Hát azt nem olyan egyszerű megmondani. Hiszen éppen ezért olyan diszkrét a
                  dolog.</p>
               <p>- Már pedig, fenség, bajos lesz a levelet eljuttatnom, ha nem tudom, ki a
                  címzett.</p>
               <p>- Jól van. Gyerünk csak szépen sorba. Ki itt a palotában feltétlen híve René
                  királynak?</p>
               <p>- Ó édes Istenem, hát őfelsége kormánya. A kancellár úr őexcellenciája, a marsall
                  úr őexcellen­ciája...</p>
               <p>- Kedves báró, nem értjük egymást. Én őszinte választ kértem, nem pedig
                  nyilatkozatot a hivatalos lapból. Ki szereti itt feltétlenül a királyt! Vagy
                  fogalmazzuk így: ki akar itt feltétlen jót tenni?</p>
               <p>- Mást nem igen tudnék ilyen embert, fenség, mint magamat, ha egy szerény
                  szolgának szabad érdem gyanánt feltüntetni azt, ami kötelessége. Én a
                  legalázatosabban és teljes szívemből jót akarok neki. Csak az a kérdés, fenség,
                  hogy mit értünk jó alatt, mert a felfogások különbözők lehetnek.</p>
               <p>- Nagyon helyes. Kezdünk belejönni az egyenesbe. Jó a királynak ez a helyzet,
                  amelyben él?</p>
               <p>- Honnan tudhatná azt egy szerény udvari alkalmazott, fenség?</p>
               <p>- Mondja, Xavér, van magának gyereke?</p>
               <p>- Nőtlen ember vagyok, fenség.</p>
               <p>- De ha volna gyereke és úgy élne, mint a király, azt maga szeretné?</p>
               <p>- Más az én gyerekem, fenség, aki nincs és más az, aki a trónra született és ott
                  is van.</p>
               <p>- Maga se esett a feje lágyára, úgy látom. Mondja, sajnálja maga a királyt?</p>
               <p>- Sértő gondolat volna merészelnem, fenség.</p>
               <p>- És ha én kimondom, hogy nagyon sajnálom és hogy ez az élet tönkreteszi?</p>
               <p>- Az már más, fenség, ha kimondja. Akkor én is teszek egy lépést. Én is szívemből
                  sajnálom.</p>
               <p>- Na lássa. Lassan, de haladunk. Most mondja meg nekem, hogy mit tud a
                  trónörökösről.</p>
               <p>- Mit tudhatnék fenséged egy közeli rokonáról olyat, amit fenséged ne tudna.</p>
               <p>- Ó, én ritkán látom. Legutoljára nyolc éve láttam, mikor az angol testőrgárdában
                  szolgált. Mondják, hogy kemény és energikus ember.</p>
               <p>- Mondják, fenség.</p>
               <p>- Mondja. Nehéz most a határon egy levelet átvinni? Postára nem merem bízni, mert
                  azt hallottam, hogy a leveleket felbontják és cenzurázzák.</p>
               <p>- Az a kérdés, melyik határon. Egy irányban bizony nehéz. Azon az országúton,
                  amely a hegyen halad a... Bellevue-szanatórium felé. Azon a szakaszon szigorúan
                  vigyáznak. Nagy kémvadászat van. Szigorúan megmotoznak mindenkit.</p>
               <p>- Persze, a trónörökös miatt. Attól félnek, hogy bejön és felborít mindent,
                  mi?</p>
               <p>- Ilyesmit hallani, fenség.</p>
               <p>- Már pedig, ha a király lemondana a trónról, akkor ez a királynak megváltást
                  jelentene, eddig eljutottunk, úgy-e? Akkor tehát azok, akik György ellen
                  dolgoznak, tulajdonképpen a király érdeke ellen dolgoznak, úgy-e?</p>
               <p>- Nem én mondtam ki, fenséged mondta ki.</p>
               <p>- Akkor viszonozza az én nyiltságomat. Akik tehát a trónörökös mellé állanak,
                  azok?</p>
               <p>- Azok őfelségének jót akarnak.</p>
               <p>A főhercegnő és a ceremóniamester élesen figyelték egymás arcát. Mindegyik látta,
                  hogy a másiknak az arcán ott bujkál egy eszes és ravasz mosoly. És biztos volt,
                  hogy ez a mosoly mind a két arcon mindjárt meg fog jelenni. Mária valóban el is
                  nevette magát.</p>
               <p>- Lehet, hogy értjük egymást azzal a levéllel?</p>
               <p>Freistein báró jóízű nevetéssel felelt a nevetésre.</p>
               <p>- Nagyon is lehet, fenség.</p>
               <p>- Na lássa. Tud maga vakon parancsot teljesíteni? Volt maga katona?</p>
               <p>- Voltam fenség. Az angol testőrgárdában szolgáltam.</p>
               <p>- Micsoda? Ahol György?</p>
               <p>- Sőt ugyanakkor, mikor ő.</p>
               <p>Mária meglepetve nevetett. Szeretett volna valami olyanfélét mondani, hogy «na hát
                  ez óriási». De e helyett egyszerűen kezet nyujtott. A báró hódolattal kezet
                  csókolt. Most már nem volt kétség aziránt, hogy pontosan értik egymást és hogy
                  pontosan egyet akarnak.</p>
               <p>- Mondja, báró, van itt a trónörökösnek egy formálisan megszervezett pártja? Mert
                  én abba szeretnék belépni.</p>
               <p>- Hódolattal és szívesen látom a pártban fenségedet. A párt elnöke én vagyok.</p>
               <p>- Na, végre tisztában vagyunk egymással. Nagyon nehéz legény maga, báró, egészen
                  bele­fáradtam ebbe a beszélgetésbe.</p>
               <p>- Ha szabad így kifejeznem magam, fenséged sem tartozik a könnyű esetek közé.</p>
               <p>- Nem. Merem mondani, hogy nem. De hogy jut el a levél Györgyhöz?</p>
               <p>- Az nem levél lesz, fenség, hanem telefónüzenet. Drót nélkül. Londonban együtt
                  végeztük a rádiótanfolyamot György őfenségével. Most már azt is méltóztatik
                  érteni, hogy miért rádiózok én annyit. Mindennap beszélek vele. És rendes napi
                  jelentésem kapcsán át tudom adni a fenséges asszony üzenetét is.</p>
               <p>- Kitünő. Hát akkor a levelet, amit már megírtam, el fogom égetni. És elmondom
                  magának, miről van szó. Én egyszerűen felpakolhatnám a királyt és vihetném
                  magammal a szigetemre. De ha György nincs jelen, akkor ezzel a lépéssel a
                  Malatesta herceg kezére adnám az országot. Na már most. Én olyan adatok birtokában
                  vagyok, amelyek Györgyöt azonnal és símán trónra segíthetik. Ezeket azonban - ne
                  vegye rossz néven - csak vele magával közölhetem. Én tehát azt akarom, hogy György
                  jöjjön ide. A király erről nem tud semmit. Sőt ő maga csacsi gyerekeszével hevesen
                  gyűlöli a trónörököst. De ez nem jelent semmit. Ezt a részét én vállalom. A lényeg
                  az, hogy mikor én innen a királyt elviszem, György legyen itt és legyen résen.
                  Vállalja, hogy ezeket megmondja a trónörökösnek?</p>
               <p>- Vállalom, hogyne. De a döntés nem az én kezemben van. Aztán még egyet: az
                  üzenetet csak holnap tudom átadni. Őfelsége a trónörökös Henriette főhercegnő
                  kíséretében ma ebéd után egy hosszabb alpesi túrára indult. Az éjjelt a hegyekben
                  fogják tölteni és csak kora délután érkeznek vissza a szanatóriumba. Akkor engem
                  azonnal hívni fog.</p>
               <p>- Jaj, csak bejőjjön! Tudja mit: mondja meg neki, hogy a férfiasságán és
                  bátorságán múlik, bejön-e, vagy sem. Ez izgatni fogja.</p>
               <p>- Őt? Frázisokkal izgatni? Az nem megy, fenség. Okosabb, mint itt mindenki
                  együttvéve.</p>
               <p>- Hát jó. Maga jobban tudja. Holnap délután hírt kapok magától?</p>
               <p>- Okvetlenül, fenség.</p>
               <p>Kezet szorítottak. Mária Eleonóra indult a lakosztályába. Xavér odalépett az
                  ablakhoz, ki­bámult az öbölre és elgondolkozott. Aztán elment ő is. Végighaladt a
                  vastag szőnyeggel borított folyosón, befordult egy kisebb folyosóra és két ókori
                  római templomot ábrázoló metszet között benyitott egy kis ajtón a
                  dolgozószobájába, ahol szanaszét hevertek mindenféle rádió-készülékek és
                  alkatrészek. Elővett a zsebéből egy kis acélkulcsot, kinyitotta a sarokban álló
                  páncélszekrényt, annak egyik safe-jéből kivett egy kis könyvet és leült
                  olvasni.</p>
               <p>Freistein báró a XIV. René király naplóját olvasta.</p>
               
            </div>
            <div type="chapter">
               <head>VI.</head>
               <p>Szörnyű hőség volt, mikor I. Irina, Illyria királynője megérkezett Lodomériába. A
                  pályaudvar falai csakúgy ontották magukból a rekkenő meleget. A királyi vendég
                  tiszteletére kirendelt díszőrség csakúgy szédelgett a napon. Mégis igen nagy tömeg
                  gyűlt össze a forró délelőttön, mert Irina királyasszony érdekessége vetekedett
                  bármely hollywoodi filmcsillag érdekessé­gével.</p>
               <p>Irina a legbalkánabb Balkán egy foltján uralkodott egy kizárólag zordon
                  hegycsúcsokból álló ország fölött, amelynek lakossága a balkáni fajok és vallások
                  valóságos akváriuma gyanánt görögtől szerbig és mohamedántól pravoszlávig mindent
                  fel tudott mutatni. De amíg a hegyes kis ország történelme eladdig csak
                  forradalmakat, mészárlásokat és nem kevesebb, mint huszonhárom
                  kormányformaváltozást tudott felmutatni, Irina uralkodása óta az illir haza dús
                  virágzásnak indult. Atyja és elődje, I. Miroszláv, voltaképpen egy duodec német
                  fejedelemség Friedrich nevű őrgrófja volt, mikor Illyria egy újabb forradalmának
                  győztes vezérei végig­kilincselték Európát királyért és az ifjú Friedrichet a
                  müncheni Regina-bárban megtalálván, este fél tizenegytől reggel háromnegyed
                  háromig meggyőzték, hogy vállalkozása nem lesz életveszélyes. Friedrich elutazott
                  Illyriába, felvette a Miroszláv nevet és megkoronáztatta magát. Elég jó uralkodó
                  volt, népét nagyon megszerette, a nyelvüket megtanulta, sőt két leányát, akiket
                  Irinának és Lyubicának kereszteltetett, illir nyelven is nevelte. Halála után
                  Irina leányának férje ült a trónra II. Miroszláv néven, de hamar meghalt, mert nem
                  bírta a klímát. Annál jobban bírta Irina, aki egészséges volt, mint a vas,
                  feltűnően csinos és olyan okos, mint egy született diplomata. Az illir nép nem
                  sokat teketóriázott, az alkotmányt a trdeldnovi síkon szabad ég alatt tartott
                  lelkes országgyűlésen közfelkiáltással megváltoztatták és a fiatal özvegy I. Irina
                  néven a királyné koronája helyett a király koronáját tette a fejére. Lyubica már
                  előbb feleségül ment Del Rio úrhoz, Brazilia leggazdagabb emberéhez.</p>
               <p>A világsajtó humorának volt egy külön rovata: Irina királyasszony nyelvbotlásai.
                  Mert mi tűrés-tagadás, Irina nagyon nacionális nevelése elhanyagolta a külföldi
                  nyelveket. Az anya­nyelve illir volt, minden más nyelvet igen rosszul, de igen
                  vakmerően beszélt. A világsajtó külpolitikájának is volt egy külön rovata: Irina
                  zseniálisan ravasz sakkhúzásai a Balkán-politika kábítóan komplikált
                  útvesztőjében. Híres volt az öreg Pasicsnak az a mondása, hogy Illyriában a rókák
                  mind kipusztultak szégyenükben. És a világsajtó pletyka-tárának is volt egy külön
                  rovata: azoknak a daliás és érdemes uraknak a neve, akiket nyiltan kapcsolatba
                  hoztak «egy igen érdekes és igen magasállású balkáni hölggyel.» Az igen
                  magasállású hölgy ez­időszerint negyvenkét éves életkorral szerepelt a góthai
                  almanachban, magas, telt termetű, az egészségtől kicsattanó arcú, jóízű, jóhumorú,
                  ellenállhatatlanul rokonszenves asszony volt, a nőknek abból a típusából, akiket
                  «még mindig szép asszony»-nak szokás nevezni.</p>
               <p>Mikor most a lodomériai pályaudvaron megölelte XIV. Renét, a vézna kis király majd
                  összeroppant az impozáns karok szorításában. És Malatesta János herceg is
                  felszisszent volna a királynő kézszorításától, ha mint szenvedélyes lovas maga is
                  kemény markú ember nem lett volna. A lodomér nép viharosan éljenzett, a díszőrség
                  sortüzet adott, és a nézők érdeklődve mutogatták egymásnak az egzótikus királynő
                  rikító kíséretét, elsősorban Brbed herceg főhadsegédet, aztán azt a négy
                  császárkabátos, pirosfezes urat, akik mint az illir kormány kereskedelmi szakértői
                  kísérték el politikai látogatására a fejedelmi asszonyt.</p>
               <p>Irina azzal kezdte, hogy esze ágában sincs visszavonulni lakosztályába, mert egy
                  cseppet sem fáradt, sőt éppen ellenkezőleg: lunch előtt úszni szeretne egyet. A
                  kancellár azonnal intéz­kedett, hogy udvari kocsi a Félix-öbölbe szállítsa
                  őfelségét, ahol a Lodomér Yacht-Club egy remek strandfürdőt rendezett volt be
                  méregdrága olasz homokkal. Irina elment a strand­fürdőre, szorosan testhez tapadó
                  selyemtrikót öltött, felment a legmagasabb trambulinra, ott egy ideig közbámulatra
                  bocsátotta divatellenesen telt, de klasszikus vonalú termetét, aztán olyan fejest
                  ugrott a lodomér tengerbe, hogy a Yacht-Club jelen levő tagjai ámultan néztek
                  össze. Aztán bemutattatta magának a klubtagokat, a feltűnően csinos Cagliari bárót
                  arc­legyintéssel tüntette ki és megivott két pohár sört. Az udvari
                  villásreggelinél annyit evett, mint egy farkas és mivel a kancellár egy új párizsi
                  viccet mondott el a királyi vendég mulattatására, ő a maga humorosan hibás nyelvén
                  azonnal tíz olyan viccet mondott el egymásután, amelyeket XIV. René részben fülig
                  pirulva hallgatott, részben nem is értett.</p>
               <p>- Most egy óra alusz fogok, - mondta ebéd után, - és pont egy órát mulva maga lesz
                  szíves tárgyalsz velem a szerződés, kedves herceg. De mondjál nekem, te kis René,
                  mit vagy te folyton olyan bánatbús?</p>
               <p>René nem mondhatta meg, hogy mitől olyan levert. A naplója két nappal ezelőtt
                  eltűnt. Felforgatott már a szobáiban mindent, mégsem találta. És még csak nem is
                  szólhatott, hogy keressék, mert attól rettegett, hogy a napló, ha megtalálják, a
                  kancellár kezébe kerül. Már pedig, amit ez a napló György mellett a kancellárról
                  is tartalmazott, annak fele sem volt tréfa. Két napja állandó remegésben és
                  rettegésben élt. Noha szigorú felszólítást kapott a kancellár­tól, hogy Irinához
                  olyan kedves és figyelmes legyen, amilyen csak bír, egy szó sem jött ki a száján.
                  Alig várta, hogy a villásreggelinek vége legyen. Menekült kedvenc helyére, a park
                  egy eldugott, pálmalombos sarkába, ahol beásta magát egy piros-fehér pihenőszék
                  ölébe és tétlenül álmodozva, olykor a Mária kezét megsímogatva, hallgatta a tenger
                  zúgását.</p>
               <p>A kancellár és Cox már fél háromkor ott várakoztak a kis tanácsteremben.
                  Mindenesetre igyekeztek elbűvölni Brbed herceget, vagy ahogy ő albán nyelven
                  nevezte magát: Prenk Brbedet. Cox marsall a fővárosban előforduló görlökről
                  igyekezett részletesen tájékoztatni, János herceg pedig elmagyarázta neki, hogy az
                  igazi szivar-connaisseur a jó havannát előbb jégbe hűtteti, gyártanak is erre a
                  célra Amerikában vízmentesen zárható ezüst szivarhűtő tokokat, amelyeket az igazi
                  úriember betesz a jegesdézsába a pezsgő mellé, hogy az étkezés után behűtött
                  szivar hasonlíthatlanul jobb zamatát teljes odaadással és műgonddal
                  élvezhesse.</p>
               <p>De minden nyájaskodó igyekezetük kárbaveszett ennél a merev és faarcú embernél.
                  Prenk Brbed síma volt, mint egy japáni külügyminiszter, de soha az arcán egyetlen
                  vonás meg nem mozdult. Az összes európai nyelveket kitünően beszélte, de valami
                  szenvtelen egyhangú­sággal és hangsúly nélkül, mint egy gép. A két udvarló
                  államférfiúval szemközt mereven és mozdulatlanul pompázott papagáj-tarkaságú illir
                  tábornoki egyenruhájában, mellén az érdem­rendek komikus sokaságával. A kancellár
                  és a marsall határozottan rosszul érezték magukat. Látták, hogy igen kemény harcot
                  kell megvívniok az illir-lodomér kereskedelmi szerződés érdekében, amelyen sorsuk
                  függ, mint utolsó hajszálon.</p>
               <p>Háromnegyed háromkor Irina lépett be a kis tanácsterembe. Bólintott az
                  adjutánsnak, aki ide kísérte, bólintásával üdvözölte az urakat, leült és őket is
                  hellyel kínálta meg. Prenk Brbed merev arccal kezdte kirakni az asztalra
                  aktatáskájának tartalmát. Irina körülnézett és csodál­kozott.</p>
               <p>- Őfelség nélkül fogunk a tárgyalás csinálni?</p>
               <p>- Őfelsége, - szólt azonnal a kancellár, - őszinte tisztelettel bocsánatot kér és
                  kimenti magát. De őfelsége a kérdés részleteivel nem is foglalkozott. És az ő
                  gyenge fizikumát kímélnünk is kell a hosszú és fárasztó tárgyalásoktól...</p>
               <p>- Ó, dehogy, - vágott közbe Irina, - nem fogunk hosszú levesbe ereszteni a
                  tárgyalások. Nagyon kurta leszem.</p>
               <p>- De könyörgöm, Felség, - szólt János herceg rosszat sejtve, - szeretném előadni
                  az anyagot.</p>
               <p>Irina hallgatást intett és illir nyelven odaszólt Brbednek:</p>
               <p>- Zu klesku nyrm csa, Prenk.</p>
               <p>Prenk elővett az aktái közül egy vaskos memorandumot és azt a királyasszony elé
                  tette. Ő gyakorlott kézzel fellapozta, megállt egy oldalnál és Jánoshoz
                  fordult:</p>
               <p>- Ez az akta maga küldött az én bizottság tagjainak, úgy-e. Hát én hagytam
                  referálni nekem, én az egész most már tövedről-hegyedre ismerek. Tudja, herceg,
                  egy illir közmondás van nekünk: «Ha magad ráülöd a kecskédnek a hátadra, magad
                  rajta fogok nyargalni.» Nem kell, hogy anyag maga előadjon nekem. Itt a
                  tizennegyedik oldal az van, hogy maguk Illyriára odaruházod a rádium-kiaknálás
                  monopoliumját húsz évekre, de kérnek minden vámtételnek a mérsékezést, és a
                  transitoforgalomtól az 1912-es szerződésnek a visszaállításodat.</p>
               <p>- Igenis, Felség.</p>
               <p>- Hát egy fütyölt, kedves herceg.</p>
               <p>A királyasszony elővette a tárcáját és jóízűen rágyujtott. Hátradőlt és derüsen
                  fujta a füstöt a mennyezet aranyozott stukkói felé. János herceg és Cox elhülve,
                  riadtan pillantottak egymásra.</p>
               <p>- De felséges asszonyom, a tervezet rendkívül előnyösen...</p>
               <p>- A tervezet, - vágott közbe síri, monoton hangon Brbed, - rendkívül
                  hátrányos.</p>
               <p>- De bocsánatot kérek, - erősködött Cox, - ott a memorandum, amelyben a mi
                  szakértőnk tudományos alapon...</p>
               <p>- Hohó, - szólt Irina - a maga szakértődnek még a lehel is hazudik. Én a dolog
                  hagytam megvizsgázni két német hogymondjákkal, olyan tudorokkal. Hát, a
                  vámtételek, az lehet beszélni, de a transito, az nem megbolondultam. És az maguk
                  nem is kérik a komolyban. Csakis hogy lehessen az alkuszás, maga betyár herceg.
                  Belelátom én a tiktek vesevelőjébe, maga kis huncut excellencia. A transito nem
                  hozzá fogunk nyulni. És egy másik furcsa ponty is itt benne van, amit én nem
                  felfogom az eszemmel. Hol is van csak... igen, a nyolcvanhárom lap. «Szerződő
                  felek jelen kereskedelmi szerződés végrehajtását a jelenlegi lodomér kir. kormány
                  fennállásához kötik.» Hohó, ez így eldugni a végrehajtási utasítás bele! Azt
                  gondolod, maga huncut herceg, hogy az mi nem fogunk kisilibizálni? Hohó, de mink
                  nem estük a fejnek a puhájára! Ha én eztet aláírok, akkor az enyém kis barátom, a
                  René király, nem elküldhet magukat az állásodból, mert akkor Lodoméria krik és
                  minden krik.</p>
               <p>A két ijedt államférfi csodálkozva ismételte az ismeretlen szót.</p>
               <p>- Krik?</p>
               <p>- Krik, - mondta márványarccal Prenk Brbed, - illir nyelven annyit jelent, hogy
                  fuccs.</p>
               <p>Ezzel a lodomér-illir kereskedelmi tárgyalások igen kínos ponthoz érkeztek. A
                  kancellár és a marsall savanyú és ijedt arccal vetettek egymásra egy-egy
                  oldalpillantást. És egymással találkozó pillantásukban az illir királyasszony
                  politikai erélyéről olyan vélemény rejlett, amely felért egy felségsértéssel. De
                  régi dolog, hogy ahol legnagyobb a veszedelem, ott van legközelebb az egek
                  segítsége. A gondviselés e pillanatban Alfonz herceg földi képét öltötte magára,
                  akit az udvari lakáj bejelentett. Alfonz belépett a tanácsterembe és elfogódottan
                  meg­hajlott a királynő előtt, akivel még nem találkozott személyesen. Irina
                  azonnal a lornyettje után nyúlt. Volt egy fürkésző, vizsgálódó pillantása ezzel a
                  lornyettel, amely a legbiztosabb fellépésű férfiakat is zavarba tudta hozni. És
                  mialatt János herceg szertartásosan bemutatta a fiát, mint vezérőrnagyot és
                  hadseregfőparancsnokot, a királyasszony a nála közismert közvet­lenséggel lelkes
                  hangon fordult Brbedhez:</p>
               <p>- Nézd, Prenk, milyen szép fiatalember!</p>
               <p>- A vezérőrnagy megjelenése kitünő, - felelt szabatos ridegséggel az illír
                  főhadsegéd, miután egy tárgyilagos pillantást vetett Alfonzra és utána rögtön az
                  aktákba is temetkezett.</p>
               <p>- Csókolhasz a kezemet, maga kis vezérőrnagy, - mondta mély és kábító nézéssel a
                  királynő, és míg finom, ápolt kezét csókra nyujtotta, élénken a kancellárhoz
                  fordult, - tudniillik nagyon tetsz nekem a maga gyereked, herceg.</p>
               <p>- Annak rendkívül örülök, felség, - kapott mohón a szón János, akinek a
                  diplomáciai meg­oldás terve egy pillanat alatt megvillant a fejében, - mégpedig
                  annál jobban örülök, mert a koronatanács elhatározta, hogyha a formális
                  tárgyalásokat elindítottuk, a részletek letárgya­lásával őt bízzuk meg.</p>
               <p>- Na eztet egy okos dolog. Anak én rendkívüliesen örülök. Csak aztán álljon a
                  résre, maga kis izé, mert én nagyon okos asszony vagyok, ha velem alkusz.</p>
               <p>Azzal felállott és gyengéden meglegyintette az Alfonz ijedt arcát, úgy, mint ahogy
                  a kis­gyereket szokás, mikor a papa bemutatja a látogatónak. A többiek is azonnal
                  felugrottak, a tárgyalóasztal körül az odábbtolt székek szőnyegsúroló nesze és a
                  lakkcsizmák sarkantyúinak pengése hallatszott. Irina királyasszony kegyesen így
                  szólt a többi urak felé fordulva:</p>
               <p>- Akkor most a tárgysorozat be van rekedve, majd én ezzel a lurkó tovább fogok
                  folytatni a dolgot. Most pedig megyek és átöltözök magamat, mert egy kis séta
                  csinálom a kedves Lodomériában.</p>
               <p>A királyasszony még egy észbontó pillantást vetett vissza Alfonzra, aztán délcegen
                  eltávozott. Prenk utána. Ahogy az ajtó becsukódott, Malatesta János herceg
                  nekiesett a fiának.</p>
               <p>- Hallod-e, mostantól kezdve ne tágíts a királyasszony sarka mellől és úgy
                  udvarolj neki, mint egy őrült. Te fogod nekem megkötni a szerződést. És ha addig,
                  amíg őfelsége nálunk tartózkodik, más nőre csak rá is mersz nézni, megfojtalak.
                  Úgyis sok van a rováson.</p>
               <p>Alfonz ijedten állott zsarnoki apja előtt. E pillanatban aligha akadt lodomér
                  alattvaló, aki a Malatesta-uralom zsarnokságát őszintébben a pokolba kívánta
                  volna. Mert Malatesta Alfonz herceg vezérőrnagy és hadseregfőparancsnok fülig
                  szerelmes volt valakibe, akit ezelőtt egy negyedórával a lodomér vezérkar egyetlen
                  tábori messzelátóján keresztül hosszú szünet multán újra meglátott.</p>
               
            </div>
            <div type="chapter">
               <head>VII.</head>
               <p>János hercegnek igen nyomott volt a hangulata. Az Irina királyasszony társaságában
                  el­fogyasztott udvari lunch után ugyanis olyasvalami történt, ami alkalmas volt
                  arra, hogy őexcellenciája kedélyállapotát igen kedvezőtlenül befolyásolja.
                  Villásreggeli után ugyanis találkozója volt a fiával a főhadiszálláson. Mivel a
                  mozgósításra vonatkozó parancs a leg­felsőbb hadúr vékonybetűs, nőies aláírásával
                  ellátva, kikerült a király dolgozószobájából, természetesen főhadiszállásra is
                  szükség volt. A hadseregfőparancsnok e célból a Grand Hotel Savoy elsőemeleti
                  termeit vette igénybe s azt a Savoy igazgatóságával közölte is. De mindez nem azt
                  jelenti, hogy a főhadiszállás ilyetén kijelölését valóban maga a főparancsnok,
                  Alfonz herceg végezte volna. Alfonz herceg csak azért lett pár hét előtt a
                  lodomér-haderő főparancs­noka, mert Cox marsall, aki valaha a st.-cyri
                  katonaiskolát végezte, a kancellár minden katonai irányú rendelkezésébe beleszólt.
                  Ez János herceget végre is idegessé tette. Egy szép napon kineveztette a fiát
                  főparancsnoknak, de egyszersmind megtiltotta neki, hogy hivatalos ügyekbe beleüsse
                  az orrát. Cox marsall kárpótlásul, mert hiszen az öreg Tromboni márki halála után
                  ő volt a főparancsnokság természetes jelöltje, megkapta a Fekete Szarvas-rendet a
                  kardokkal. Igaz, hogy egyelőre a gyémántok nélkül, de ennek lehetetlenségét az
                  állampénztár szorongatott helyzetére való tekintettel maga is belátta.</p>
               <p>Egyszóval Alfonz hercegnek sem dolga, sem felelőssége nem akadt díszes állásával.
                  Most a Savoy egyik szalónjában billiárdozott két vezérkari tiszttel és várta az
                  apját. A kancellár pontosan meg is érkezett. Megkérdezte a fiát, hogy mi
                  újság.</p>
               <p>- Most utaltam be az első súlyos esetet a hadikórházba, - felelte Alfonz, -
                  ugyanis King kapitány, aki az éjjel inspekciót tartott a főhadiszálláson, egész
                  éjszaka annyit cigarettázott, hogy nikotinmérgezéssel le kellett fektetni.</p>
               <p>- Majd elveszem a kedvedet a viccektől, - mondta vésztjóslóan a kancellár - fogd a
                  kardodat, vizsgálatot fogunk tartani a hadianyagraktárban.</p>
               <p>Alfonz megszeppenve követte az apját. A kapuban megszaporodtak a marsallal, aki
                  már várta őket az autóban. Három perc alatt ott is voltak az arzenál épületénél,
                  amelyet tavaly alakí­tottak át e célra a Horovitz és fiai Lodomér Cement r. t.
                  egyik raktárépületéből, amit különben onnan is bárki megállapíthatott, hogy
                  Horovitz ugyancsak tavaly megkapta a lodomér nemességet címerében egy
                  griffmadárral, amely arany vakolókanalat tart a kezében. Az arze­nál kapujában
                  álló silbak ordítva fegyverbe szólította az őrséget, vagyis békés újságolvasásba
                  merült társát, és a három előkelőség belépett az anyagraktárba. János herceg
                  megpillantván egy táblát, amely a dohányzást szigorúan megtiltotta, égő havannáját
                  bedobta a mellette álló nyitott hordóba. Ebben a pillanatban Cox marsall rekedten
                  felordított, behunyta a szemét és halálsápadtan, félájultan dőlt neki a falnak. A
                  másik kettő ijedten nézett rá. Alfonz herceg közelebb lépett a hordóhoz és
                  belenézett. Azonnal ő is egy nagyot üvöltött és úgy elugrott onnan, mintha vipera
                  harapta volna meg. Erre már János is óvatosan belesett a hordóba. És bár nem
                  szokott megijedni a saját árnyékától, reszketve tántorodott vissza ő is. A hordó
                  félig tele volt puskaporral. És a csillogó, fekete massza kellős közepén
                  kedélyesen ott füstölgött az égő szivar.</p>
               <p>Ahogy észbe kaptak, egymás hegyén-hátán hanyatthomlok rohantak kifelé. Még kinn is
                  lihegve rohantak mennél tovább, hiszen itt olyan robbanásnak kellett következnie,
                  amely egykilométeres körzetben követ kövön nem hágy. Futottak és nem mertek
                  hátranézni. De két utcával tovább mégis megálltak, hogy lehet az? Hiszen a szivar
                  már percek óta benne van a puskaporban. Csak ott álltak csodálkozva és ott állt a
                  két őr is, akik látván az urakat fej­vesztetten menekülni, maguk is ész nélkül
                  szaladni kezdtek.</p>
               <p>Legelőször Cox marsall nyerte vissza hidegvérét. Hiszen itt volt a pompás alkalom,
                  hogy tanuságot tegyen haláltmegvető katonai erényeiről és némán mutassa meg a
                  lodomér hazának, milyen égbekiáltó igazságtalanság történt, mikor nem ő lett a
                  főparancsnok. Nem szólt senki­nek semmit, hanem megigazítván a futásban
                  felcsúszott gallérját, szilárd léptekkel megindult vissza az arzenál felé. Apa és
                  fia nem akarván szégyenben maradni, követték. Jött a két őr is, de csak
                  messzebbről és habozva. A bejáratnál Cox behunyta a szemét és belépett. Bent
                  azonban ki kellett nyitnia a szemét, ha látni akarta, mi van a hordó puskaporral.
                  A szivar még mindig ott füstölt a fekete, fényes por közepén. Belenyúlt és
                  kivette. Megnézte: még égett. Átadta a kancellárnak.</p>
               <p>- Szívhatod tovább, kegyelmes uram, még ég.</p>
               <p>János herceg dühösen a földhöz vágta a szivart és rálépett. És úgy kiabált, ahogy
                  a torkán kifért.</p>
               <p>- Te, ember, te! Hát most az jut eszedbe, hogy a szivart tovább lehet szívni? Hát
                  nem veszed észre, hogy ez a puskapor nem robban? Hát az isten szerelmére mi
                  történik itt? Ki lopott itt és mennyit? Hát miért kapjátok ti a fizetést, ti
                  haszontalan ebadták mind a ketten? Mi lesz, ha én most mind a kettőtöket azonnal
                  haditörvényszék elé állíttatlak? Micsoda disznóság az is, hogy ez a hordó nyitva
                  itt áll? Mi ez?</p>
               <p>Azok szerettek volna felelni és lett volna jó válaszuk is. Azt szerették volna
                  felelni, hogy kiki csak azért lehet felelős, amibe bele hagyják beszélni. De nem
                  mertek felelni semmit. Az öregúr tajtékzott a dühtől. Közben megérkezett a két őr
                  is és a kancellár ott, helyben, parázs házivizsgálatot rendezett, amely
                  mindenekelőtt azzal kezdődött, hogy az őrök egy-egy hatalmas - a puskapornál
                  mindenesetre jobban - durranó kancellári pofont kaptak. A vizsgálat röviden
                  kiderítette, hogy a hordót azért gurították ide a bejárathoz, hogy kényelmesen
                  le­vehessék róla a védőponyvát. A védőponyvát pedig azért vették le, mert az egyik
                  őr sógora a szomszéd utca sarkán nyilt banánkereskedést alapított, amihez ponyva
                  kellett. A hordó pedig azért volt csak félig telve puskaporral, mert már
                  eredetileg sem volt benne több, bizonyára a többi is csak félig van, úgy látszik,
                  hogy az átvételnél senki sem mázsáltatta le azokat. Hogy a hordó deszka-tetejét ki
                  ütötte be és ki vitte el, azt nem sikerült megállapítani.</p>
               <p>A kancellár megparancsolta, hogy kerítsenek egy faedényt valamelyik szomszédban,
                  merjék tele puskaporral, vigyék ki az utcára és ott gyujtsák meg. A hadászati
                  vegykísérlet végre­hajtása lesujtó eredménnyel végződött: a puskapor nem hogy nem
                  robbant fel, de egyáltalában égni sem akart. János herceg akkorákat fújt dühében,
                  mint a bika. Az ijedt és néma két tábornokkal nyomában visszament az arzenálba és
                  most már egyszerre minden bajt meg akart tudni. Az új típusú gyalogsági
                  fegyvereket rendben találta. Hasonlóképpen megnyugodott akkor is, mikor találomra
                  kinyittatott egy konzerv-ládát, kivett belőle egy dobozt és fel­bon­totta. A
                  konzervdobozban kifogástalan hús volt. Megkönnyebbülve nyittatott fel egy másik
                  ládát, de mikor abból is kibontott egyet, a bádogdobozból szép sárga homok pergett
                  alá a föld­re. A legnagyobb meglepetés azonban az ágyúknál érte a hivatalos
                  vizsgálatot. A kancellár elrendelte, hogy a lodomér hadsereg gőgös büszkeségéről,
                  a négy újtípusú tizenkilenc és feles ágyúról, szereljék le a védőponyvát. A
                  leszerelésnél mindenekelőtt kitűnt, hogy ezeket az ágyúkat halandó lodomérszem még
                  nem látta. A védőburok még sohasem került le róluk. Ez látszott a csomagoláson. És
                  mikor a különféle ponyvák s deszkák közül az első ágyú elé­bukkant, mind a hárman
                  rémülten ijedtek hátra: az ágyú csövében nem volt lyuk. Eleinte nem is hittek a
                  szemüknek. Felmásztak az állványokon és saját kezükkel tapogatták meg ezt a
                  hihetetlenséget. De bármilyen hihetetlen volt, úgy volt: az ágyú csövében nem volt
                  lyuk.</p>
               <p>- Ettől egyszerűen megáll az ember esze - dühöngött a kancellár -, ez rekord a
                  panamák történetében. Arról már hallottam, hogy ahol ellopták a rezet, ott lyuk
                  maradt. De hogy a lyukat lopják el és réz maradjon, azt még nem hallottam. Na és
                  képzelem, micsoda réz lehet ez, ha a furatási költségeket zsebrevágni jobb üzlet
                  volt, mint ezt az ötvényt megspórolni. Hát most mit csináljak veletek!</p>
               <p>- Bocsánat, - mondta sértődötten szuszogva Cox marsall, - ezek az ágyúk már
                  tizenkétéve vannak itt, hiszen ezeket még Putilov szállította, akit most már hiába
                  próbálunk perelni. Már pedig tizenkét éve én még egyszerű ezredes voltam. De te
                  már úgy-e, kancellár voltál?</p>
               <p>János herceg erre egy olyan pillantást vetett a marsallra, hogy attól az arzenál,
                  ha használható robbanó anyagok lettek volna benne, azonnal felrobbanhatott volna.
                  De aztán csak legyintett egyet és kijelentette, hogy a vizsgálat be van fejezve. A
                  királyi palotába menet, sokáig nem szólt semmit. De mikor a főhadiszálláson
                  megálltak s Alfonzot, akinek ott aláírni valói voltak, letették, így szólt mind a
                  kettőhöz:</p>
               <p>- Úgy döntöttem, hogy ez a vizsgálat egyszerűen nem történt meg. Amit láttunk, azt
                  senkinek sem szabad megtudnia. Ha valamelyiteknek eljár a szája, akkor irgalmatlan
                  leszek. Te, Alfonz, telefónon azonnal lecsukatod azt a két őrt és gondod lesz rá,
                  hogy senkivel se beszélhessenek.</p>
               <p>Azzal intett a soffőrnek. Alfonz a két őrt rögtön lecsukatta, elintézte aláírni
                  valóit, aztán át­ment a vezérkar szobájába, ahol a tisztek azzal mulattak, hogy a
                  nagy, három lábon álló, tábori messzelátóval a Bellevue-szanatórium terraszát
                  figyelték. Mikor Alfonz belépett a szobába, az egyik tiszt hátrafordult és
                  izgatottan szólott:</p>
               <p>- A trónörökös most jött meg valahonnan autón. Ott uzsonnáznak a terraszon.</p>
               <p>Alfonz mohón félretolta a vezérkariakat és belenézett a messzelátóba. És a lencse
                  körében egy kis asztalt látott, ahol ketten ültek egymással szemközt. Az egyik
                  volt György trónörökös. A másik... ó, a másiktól úgy elkezdett dobogni az Alfonz
                  szíve, hogy a lüktetést a torkában érezte verni. A másik Henriette főhercegnő
                  volt, az imádott, az egyetlen, a felejthetetlen, akibe halálosan szerelmes, de
                  akitől az apai zsarnokság olyan kegyetlenül elszakította. Ó, párizsi szép napok,
                  ó, tündéri séták együtt a Bois-ban, ó, az az örökre, örökre felejthetetlen éjszaka
                  a Montmartre-on abban a kis kávéházban! És most itt ül Henriette, olyan közel,
                  hogy egyszerűen oda lehetne szaladni hozzá és elébe borulni. Szomjasan és
                  szívdobogva nézte a messzelátón keresztül. Elnézte volna étlen-szomjan álmatlan
                  napokig.</p>
               <p>De ekkor egy úr jött ki a szanatóriumból és jelentett valamit a trónörökösnek,
                  György azonnal felpattant, szólt a húgának és mind a ketten besiettek az épületbe.
                  Alfonz még bámulta az erőlködéstől fátyolos szemmel a terraszt, hátha
                  visszajönnek. De nem jöttek vissza.</p>
               <p>- Ezt jelenteni kellene a kancellár úr őexcellenciájának, - szólt az egyik tiszt
                  -, fontos tudni, hogy a trónörökös ott van az épületben.</p>
               <p>- Magam jelentem, - bólintott Alfonz. És sietett a királyi palotába, ahol
                  egyenesen belelépett az illir-lodomér kereskedelmi szerződés tárgyalásába,
                  valamint Irina királyasszony leg­ma­gasabb jóindulatának nyilvánuló jeleibe. És
                  most itt állott az apja előtt, aki ráparancsolt, hogy el ne mozduljon a
                  királyasszony mellől és más nőre rá ne merjen nézni, pedig ő most egyet szeretne:
                  itthagyni csapot-papot és rohanni fel oda, a határon túl a hegyre, az egyetlenhez,
                  az édeshez, a felejthetetlenhez.</p>
               <p>- Nem is kérdeztem - szólt János herceg -, hogy miért siettél ide. Van valami
                  jelenteni valód?</p>
               <p>- Van. Láttam a messzelátón a trónörököst. Most jött vissza a szanatóriumba valami
                  autó­kirándulásról.</p>
               <p>A kancellár komoran maga elé nézett és egy darabig nem szólt semmit. Aztán
                  bólintott és kiment. A marsall követte. Alfonz ott maradt a tanácsteremben.
                  Odafutott az ablakhoz és kinézett a szanatórium felé. De hiába nézett. Messzelátó
                  nélkül csak egy pici fehér épületet látott. Most hirtelen az a vágya támadt, hogy
                  visszafusson a főhadiszállásra, odaálljon a messzelátó elé és addig várja
                  Henriettet, míg megint kijön a terraszra. De aztán lemondott erről is. Mihaszna?
                  Csak jobban kínlódik tőle.</p>
               <p>Lassan megindult kifelé és lehorgasztott fejjel bandukolt a folyosókon, hogy
                  lemenjen a parkba. Úgy el volt keseredve, hogy legszívesebben az öbölbe ment volna
                  egy jó sziklát keresni, ahonnan egy vezérőrnagy és hadseregfőparancsnok
                  belevetheti huszonhároméves életét a tengerbe.</p>
               
            </div>
            <div type="chapter">
               <head>VIII.</head>
               <p>XIV. René király őfelsége olyan dologgal volt elfoglalva, amiért egy külföldi
                  laptudósító szí­vesen odaadta volna a félkarját, csakhogy ezt a hihetetlen
                  szenzációt megírhassa. Őfelsége a nagynénje, Mária Eleonóra főhercegnő
                  társaságában a királyi magánlakosztály öltöző­szobá­jában tartózkodott és pedig
                  egy királyhoz aligha illő díszben: halványrózsaszínű selyem­kombinéban. Egy
                  karosszékben ült és éppen halványsárga selyemharisnyát húzott a lábára, fenséges
                  nagynénje pedig éppen részletes oktatásban részesítette azon mozdulatokra
                  vonatkozóan, amelyek a női harisnyát kellőképpen megrögzítik, hogy ráncot ne
                  vessen. Körülöttük a székek támláján és karfáján rengeteg ruha volt felhalmozva,
                  ezzel is fogalmat nyujtván a nem létező riporternek arról, hogy mekkora
                  tanácskozásba került, amíg el­döntötték, hogy a király mit fog felvenni.</p>
               <p>A lábára magassarkú női cipőt húzott és legmagasabb megelégedését fejezte ki
                  afelett, hogy nénjének cipője majdnem pontosan jó neki, csak egy egészen picit
                  tág. Aztán felállott kombinéban és cipőben, az alakja a magas saroktól egyszerre
                  megnyúlt, és ahogy ügyetlenül tipegett jobbra balra, sugárzó arccal nézett körül
                  arra a fiatal hölgyre, aki az öltöző-tükrökkel berakott falairól annyi példányban
                  és olyan elfogódott kíváncsisággal nézett vissza rá. Most a kezébe vette a ruhát -
                  egy kis könnyű nyári batisztruhát - s tanácstalanul forgatta a kezében. Mindig azt
                  hitte, hogy a lopott divatlapok titkos tanulmányozása közben kifogástalanul
                  megtanulta a női öltözködés valósággá soha nem váló titkait, és most íme, félszeg
                  ügyet­lenséggel forgatja össze a kezét: a vézna kis király helyett, egy ennivalóan
                  édes, zavart fiatal leány állott nénje előtt.</p>
               <p>- Meg kell enni, olyan édes vagy - mondta elragadtatva Mária.</p>
               <p>XIV. René király, aki úgy állt ott, mint azok a süldőlányok, akik az első bál
                  alkalmával szédül­ve és elfogódva lépnek be a fényes terembe, most elkezdett a
                  boldogságtól sírni. Nagy­nénje odalépett hozzá, megölelte, össze-vissza csókolta,
                  aztán megindult vele az ajtó felé. A gondosan lezárt ajtót kinyitotta, előre ment
                  a király nappalijába, ott minden kilincset és minden zárat mégegyszer megpróbált,
                  aztán a királyt odavezette a nagy kerevethez. Ott leültek mind a ketten, de René
                  egy pillanat mulva már felugrott és a szokatlan magas saroktól kissé bizonytalan
                  járással páváskodva sétált le s fel a szobában. Minden tükörnél külön megállott,
                  alig felszáradt boldog könnyein át ragyogva, rámosolygott saját képmására, aztán
                  mindenféle női pozitúrákat próbált, leült, a lábát egymásra rakta, felkelt,
                  sietett, megállott, visszanézett, végül táncolni kezdett.</p>
               <p>- Képzeld, Mária, képtelen vagyok megtanulni táncolni. Akármit csinálnak velem,
                  vezetni nem tudok. Csak hagyom magamat vezetni.</p>
               <p>- Na, gyere, - szólt Mária vígan, - majd én vezetlek.</p>
               <p>Derékon kapta Renét és elkezdte dúdolni, hogy «Bluebirds, nothing but
                  bluebirds...» És boldogan, kacagva táncoltak a szigorúan lezárt királyi ajtók
                  mögött. Aztán azt is megúnták. René elfáradt a magassarkú cipőben. Mária felült a
                  kerevetre, egészen magasan, hátra a fal­hoz, René pedig oldalt mellé heveredett,
                  úgyhogy a fejét puhán belefészkelhesse a nagynénje ölébe.</p>
               <p>- Látod, kis csacsi, - mondta Mária az eton-frizurás fejet simogatva, - ezt máskor
                  is meg­csinálhatod, mikor itt vagyok. Mikor van egy kis szabad időd, bezárkózunk
                  és egy kicsit lány vagy. Mindjárt könnyebb az egész napot elviselni.</p>
               <p>- Ha tudnád, - felelte halkan, behúnyott szemmel az újdonsült bakfis, - hogy én
                  most mit érzek... Olyan hihetetlen nagy dolog a női ruha. Azonnal teljesen nőnek
                  érzem magam tőle. Mondd, Mária, te már voltál szerelmes?</p>
               <p>- Hát persze hogy voltam, hogyne lettem volna. Mint egy bolond.</p>
               <p>- És kibe?</p>
               <p>- Kibe lettem volna? A te szegény, boldogult Fülöp bátyádba, az uramba. Megesik az
                  fő­hercegeknél is. Nagy gazember volt, az Isten nyugtassa, de elragadó gazember
                  volt. Még most is meleget érzek a szívem tájékán, ha rágondolok, pedig már
                  tizennégy éve, hogy eltemettem.</p>
               <p>- És mondd, milyen az, mikor az ember szerelmes?</p>
               <p>- Már hogy lehetne azt megmagyarázni? Képzeld el, hogy egy vak embernek meg akarod
                  magyarázni, milyen szép a tengeren a naplemente.</p>
               <p>Ebben a pillanatban kopogtak az ajtón. René riadtan húzódott még közelebb a
                  nénjéhez. Mária kiszólt, hogy ki az? A szolgálattevő kamarás volt, sürgős
                  jelentést hozott, amelyet azonnal át kellett adnia.</p>
               <p>- Nem lehet bejönni, őfelsége nincs felöltözve. Különben várjon egy kicsit.</p>
               <p>Mária gyorsan beküldte Renét az öltözőszobába. Két karral kapták fel a szanaszét
                  heverő női holmit és úgy dobálták be az öltözőbe. Aztán René magára csukta az
                  ajtót és Mária beengedte a kamarást.</p>
               <p>- Őfelsége éppen átöltözik, tegye meg a jelentését nekem. De ha hangosan beszél,
                  őfelsége úgyis hallani fogja.</p>
               <p>- Jelentem, hogy György trónörökös és Henriette főhercegnő őfenségeik váratlanul
                  az országba érkeztek és itt vannak a palotában. A kancellár úr őexcellenciája a
                  palota keleti szárnyában már lakosztályt nyittatott nekik. Őfenségeik általam
                  kérdést intéznek őfelségéhez, hogy kegyeskedik-e rokoni hódolatuk bemutatását
                  legkegyelmesebben elfogadni. Ezzel kapcsolatban a herceg úr arról értesíti
                  őfelségét, hogy másodosztályú kis fogadás lesz, a fenségek hódolatára adandó
                  választ már gépelik, azt őfelsége kegyes lesz felolvasni. Azt is izeni a herceg
                  úr, hogy őfelsége huszártábornoki egyenruhát kegyeskedjék ölteni.</p>
               <p>A kamarás szalutált és izgalmát egy cseppet sem titkolva, már el is futott. Pedig
                  Mária Eleonóra szerette volna eljátszani neki, mennyire meg van lepve. Ahogy
                  egyedül maradt, megint becsukta ezt az ajtót és kopogtatott az öltöző ajtaján.
                  René kidugta a fejét és valami meglepő, vad indulattal szólott:</p>
               <p>- Most itt van! Végre! Hogy én ennek miket fogok odamondani!</p>
               <p>Mária csodálkozva ránézett. Az előbbi édes, szelíd leányarc eltünt. Helyette egy
                  elszánt, veszedelmes kis vadmacska villogó szemei parázslottak az
                  ajtónyílásban.</p>
               <p>- Jaj, ne ijessz meg, te gyerek. Mit akarsz vele?</p>
               <p>- Bízd csak rám. Hogy ez miket fog kapni tőlem! Már előre boldog vagyok. De most
                  sietek öltözni.</p>
               <p>Az ajtó becsukódott. Mária rémülten nézett a zárt ajtóra, amely mögött a bakfis
                  sietve öltöz­ködött lovassági tábornoknak. Szent Isten, ez a vad és
                  kuszalelkületű, önmagával meg­hasonlott kis csacsi mindent el fog rontani. Hamar,
                  hamar rohanni Györgyhöz és előkészíteni, hogy ezeket a gyerekségeket ne vegye
                  komolyan.</p>
               <p>A főhercegasszony olyan futással, amely rangjának és korának egyáltalában nem
                  felelt meg, szaladt az ajtóhoz, kinyitotta és sebbel-lobbal száguldott volna a
                  palota keleti szárnya felé, de már a következő teremben Malatesta János hercegbe
                  ütközött. A herceg megszólította:</p>
               <p>- Bocsánat, fenség, jó, hogy találkozunk, valamire fel akarom hívni a figyelmét.
                  Fenséged nem ismeri a lodomér belpolitika igen kuszált szálait. Nagy pillanatokat
                  élünk, a dinasztia létéről van szó. Az ország belpolitikáját én vezetem, remélem,
                  hogy fenséged a trónörökössel való érintkezésben ragaszkodni fog a tanácsaimhoz. A
                  jelszó: tüntető ridegség. És lehetőleg csak az etikettben körvonalazott hivatalos
                  érintkezés. Remélem, most nem az ő üdvözlésükre siet?</p>
               <p>- Az, hogy sietek, annak jele, hogy nem érek rá belpolitikai kérdésekkel
                  foglalkozni.</p>
               <p>Mária Eleonóra biccentett a fejével és tovább sietett. Malatesta János herceg
                  utána nézett és akkorát fújt, mint egy bika. Ma tagadhatatlanul rossz napja
                  volt.</p>
               
            </div>
            <div type="chapter">
               <head>IX.</head>
               <p>A trónörökös hason feküdt a szobájában és egy elgurult kézelőgombot nyomozott a
                  rokokó­szekrény alatt. Mire megtalálta, olyan poros lett a keze, hogy megint kezet
                  kellett mosnia. Szép kis háztartás folyik ebben a palotában, gondolta magában. No,
                  nem baj, majd ez is másképpen lesz. De hol késik Xavér?</p>
               <p>Xavér nem késett. Mintha csak trónörökösének és titkos urának gondolatait is fel
                  tudta volna fogni rádión, ott állott a szobában. A vastag keleti szőnyegek
                  eltitkolták lépéseit, mikor bejött. György, ahogy megpillantotta, szó nélkül neki
                  esett, megölelte és megcsókolta, aztán baráti hűséggel és melegséggel a szeme közé
                  nézett.</p>
               <p>- Jaj, de régen láttalak. Hát hogy vagy? Beszélhetünk?</p>
               <p>- Beszélhetünk, fenség. Nem lehet a közelben senki.</p>
               <p>- Mi ujság? Hogy állunk? Nem jöttem egy kicsit korán?</p>
               <p>- Bajos erre felelni, fenség. Az agitációs munka körülbelül be van fejezve. Hiszen
                  fenséged a jelentéseimből körülbelül tájékozva van. A posta a miénk, a rendőrség
                  csak a jelszót várja, a közlekedési vállalatok, a bíróság emberei, a kereskedelmi
                  és iparkamara rendben vannak, a szervezett munkásság bármely pillanatban kész
                  kimondani az általános sztrájkot. Szóval, ha úgy vesszük, készen vagyunk, mert az
                  egyetlen ponton, ahol nem ülünk nyeregben, a tiszti­kar­nál, ott már úgy sem
                  tudunk csinálni semmit. Azok a kancellár kezében vannak. Helye­sebben a zsebében.
                  Azoknak bezzeg pontosan fizet. Volt eset rá, hogy az udvari gazdasági hivatal
                  alkalmazottai nem kaptak fizetést, de a tisztek akkor is kaptak. Sőt, drágasági
                  pótlék címén felemelt fizetést kaptak. Azonkívül roppantul szeretik a
                  főparancsnokukat, ezt a fiatal Alfonz herceget. Élnek-halnak érte.</p>
               <p>- Nem csodálom, nagyon kedves fiatalember. Mit is akarok mondani, nyulj csak be
                  oda a zubbonyom belső zsebébe, ott van egy lepecsételt boríték. Igen, ez az. Vedd
                  magadhoz. Az a felvonulási terv. Helyesebben, levonulási terv. De ez csak ultima
                  ráció. Az emberek odafenn állandó készenlétben vannak, de csak fenyegetésnek
                  fogjuk őket használni. Senkinek a hajaszála nem görbülhet meg. Egy csepp vérnek
                  nem szabad folyni. Ha csak ilyen áron kaphatom meg, inkább nem kell az egész. Van
                  még valami?</p>
               <p>- Parancsoljon átvenni ezt a könyvet, fenség. A király naplója.</p>
               <p>- Óriási! Hogy tudtad megszerezni?</p>
               <p>- Ez a kis Sissy roppant ügyesen dolgozik, fenség. Minden pénzt megér. A naplóban
                  nagyon érdekes dolgok vannak. Fenséged majd olvasni fogja, én csak azt akarom
                  belőle már eleve elmondani...</p>
               <p>Xavér nem mondhatott el eleve semmit. Heves és sürgős kopogtatás hallatszott az
                  előszoba felől. És egy pillanat mulva egy lakáj jött jelenteni, hogy Mária
                  Eleonóra főhercegnő sürgős kihallgatást kér a trónörököstől. György egy gyors és
                  egyetértő pillantást váltott Xavérral, aki egy mellékajtón eltünt. És egy pillanat
                  mulva Mária ott állott szemközt a trónörökössel.</p>
               <p>- Súlyos neveletlenség, - mondta György a királyi rokonok között szokásos
                  kétoldali csók után -, hogy ingujjban fogadlak, de az eset nem áll precedens
                  nélkül.</p>
               <p>- De nem ám, - nevetett Mária, - hiszen valaha még fürdettelek is, mikor anyád
                  náthás volt és rámbízott. Hadd nézzelek már, milyen kondícióban vagy.</p>
               <p>György kiállt a nagynénje elé teljes életnagyságban. És Mária, ahogy elnézte ezt a
                  fiatal óriást, akinek nyilt, gyerekesen kedélyes és humoros arcából okosság és
                  energia sugárzott, kénytelen volt megvallani, hogy nagyon szereti a fickót. Olyan
                  szeretettel nézte, mint általában a nénik szokták nézni kitűnően sikerült és híres
                  unokaöccsüket, aki a gyermektelen ági rokonokat megnyugtatja afelől, hogy a család
                  méltóan folytatódik tovább. De a családi vonatkozások nélkül is lehetett szeretni
                  ezt a szélesvállú, egészséges fiatal férfit, akinek ellen­állhatatlan derűje és
                  életereje mindenkit az első pillantásra megejtett.</p>
               <p>- Azonnal kész leszek, - szólt az öltözködő trónörökös -, foglalj helyet. De addig
                  is beszélj, mert roppant kíváncsi vagyok, hogy miért citáltál ide.</p>
               <p>De Mária nem ült le. Odaállt közvetlen közelről György elé és a szeme közé
                  nézett.</p>
               <p>- György, mikor kisfiú voltál, becsületes és nyilt gyereknek ismertelek. Remélem,
                  férfifejjel is tisztességes ember maradtál.</p>
               <p>- Ejha,- nevetett György, - de ünnepélyesen kezdődik. Hát persze, hogy
                  tisztességes vagyok.</p>
               <p>- Nézd, én ezt a kis Renét nagyon szeretem. Ha itt marad, tönkremegy. De a
                  kancellár kezére sem akarom adni az országot. Én össze akarlak hozni benneteket,
                  hogy a kancellár feje felett ügyesen elintézzétek a trón átadását. René ezer
                  örömmel elmegy. Csak egy kis baj van, azért szaladtam ide, hogy figyelmeztesselek.
                  Ez a gyerek... hogy is mondjam csak... hiszen olyan kusza lélek szegényke, nem
                  fogod te azt olyan komolyan venni... ez gyűlöl téged.</p>
               <p>- Micsoda - kiáltott fel György kacagva -, gyűlöl? A kis René? Jaj, de mulatságos!
                  Hát miért gyűlöl? Hiszen a koronáját úgyis ide akarja adni.</p>
               <p>- Nem tudom. Csak sejtem. De erről nem akarok beszélni. A fontos egyelőre az, hogy
                  vehemensen gyűlöl. Arra akarlak megkérni, hogy ha René, ami valószínű, a
                  tárgyalások alkal­mával sértegetni fog, vagy szemtelen lesz, ne vedd komolyan.
                  Tekintsd az ügy komolyságát és az ilyen apróságokat nyeld le. Ígéred?</p>
               <p>- Ilyen egyszerűen nem ígérem meg. Ez zsákban macska. Előbb tudnom kell, hogy mit
                  keresek rajta, ha a király agyba-főbe sérteget, amire, úgy látom, biztató
                  kilátásaim vannak.</p>
               <p>- Nézd, én tudok valami nagyon érdekes, sőt szinte hihetetlen dolgot, ami téged
                  egy pillanat alatt minden zürzavar és forradalom nélkül törvényes királlyá tehet.
                  Ha szavadat adod, hogy ezzel a titokkal nem fogsz a René kárára visszaélni, akkor
                  én a René sorsát a kezedbe adom.</p>
               <p>- «René kárára», ez egy kissé homályos. Mondd meg pontosan, hogy mit akarsz
                  tőlem.</p>
               <p>- Én azt akarom, hogy vedd át a trónt, de biztosítsad Renét, hogy botrány nélkül,
                  nyugodtan visszavonulhat.</p>
               <p>- Botrány nélkül? Hogy értsem azt, hogy botrány nélkül?</p>
               <p>- Sietned kell, György, mindjárt menned kell kihallgatásra. Adod a szavadat, vagy
                  nem?</p>
               <p>György felelet helyett a kezét nyujtotta. Mária erősen megszorította az izmos és
                  kemény kezet, aztán suttogva és izgatottan belekezdett a nagy titok előadásába. A
                  trónörökös előbb azt hitte, hogy rosszul hall. Aztán ámultában leült egy székre.
                  De lassacskán apró részletek kezdtek előtte megvilágosodni. René vézna termete,
                  finom arcbőre, lányos keze, folytonos fáradtsága, uralkodásának férfiatlan
                  gyöngesége, a belső személyzettől való ismert irtózása, - mindez hirtelen
                  természetes és érthető képet nyert. Ha így van a dolog, akkor René törvény­telenül
                  ül a trónon, amelyről azonnal le lehet taszítani. De erőszakos lépést most már nem
                  lehet tenni. Köti a becsületszava. Ez a Mária igen ügyesen keverte a
                  kártyákat.</p>
               <p>Az izgatott suttogásba új szereplő lépett be. Henriette főhercegnő üdén, kinyílni
                  készülő bimbóhoz hasonlóan megjelent az ajtóban. Nemcsak finom párizsi parfőmje,
                  hanem a fiatalság illata is belépett vele a szobába. Nagyon hasonlított a
                  bátyjához, magas, jó tartású, elegáns, diadalmasan fiatal hölgy volt, arcán az érő
                  baracknak azzal a hamvasságával, amit az ember minden gonosz szándék nélkül
                  kísértésbe jön megsimogatni. A két nő sikoltva és kacagva repült egymás nyakába.
                  Egyszerre beszéltek és kérdeztek a hangos és szeretetteljes viszontlátásban mind a
                  ketten. De a feltett kérdésekre, amelyekre ilyenkor különben sem lehet sokat
                  felelni, már nem is válaszolhattak. Xavér, mint ceremóniamester, szertartásosan
                  jelentette, hogy a király őfelsége Mária Eleonóra őfenségét kéreti, majd pedig
                  készen áll arra, hogy a trónörökös és nővére rokoni hódolatát kegyesen elfogadja.
                  Mária tehát, miután még egy egyetértő pillantást váltott Györggyel, előre sietett.
                  Aztán egy adjutáns is előkerült valahonnan, aki Xavérral együtt szertartásosan
                  előre indult, hogy György és nővére kövessék. Az úgynevezett török terem ajtaja
                  előtt Henriette hirtelen megállt és odasúgta a bátyjának:</p>
               <p>- Csúszik a harisnyakötőm, csak menj, mindjárt jövök.</p>
               <p>És besurrant a török terembe, ama nevezetes szobába, ahol 1902-ben Abdul Hamid
                  szultán azt a történelmi nevezetességű pohárköszöntőt mondta a lodomér nemzet
                  európai hivatásáról. Az adjutáns és Xavér nem is vették észre Henriette eltűnését.
                  Csak mentek előre. A folyosó nyugati fordulójánál lószőrforgós, ezüstsisakos
                  testőrök tisztelegtek. Majd nyílott egy szárnyasajtó és egy lakáj stentori hangon
                  kiáltotta:</p>
               <p>- Őfensége György trónörökös! Őfensége Henriette főhercegnő!</p>
               <p>György, aki a kettős bejelentés ellenére egyedül lépett a terembe, csodálkozva
                  nézett körül. A terem közepén állott lovassági tábornoki diszruhájában René
                  király, a jobbjánál kissé hátrább Malatesta János herceg kancellár, mögöttük pedig
                  etikettszerű sorban az udvari méltóságok és udvarhölgyek. De gondolkozni sem ért
                  rá ezen, mert mikor elkiáltva magát, hogy «szervusz René» - a király felé sietett,
                  a király háta mögül hirtelen elépattant Cox marsall és meg­állította.</p>
               <p>- Bocsánat, fenség, - súgta szigorúan, - az etikett három lépés távolságot ír elő.
                  Kegyeskedjék talán itt megállni.</p>
               <p>György alig ért rá ámulásában azt mondani, hogy «óriási», a másik oldalról már
                  feléje lépett János herceg és hasonló szigorral suttogta:</p>
               <p>- A fogadás programmjában Henriette főhercegnő is benne volt. Őfelsége sajnálattal
                  nélkülözi Henriette főhercegnőt.</p>
               <p>- Ugyan ne komédiázzanak itt, - mondta György jó hangosan, - valami toaletthiba
                  miatt elmaradt, azonnal itt lesz.</p>
               <p>De János herceg tartotta magát a suttogó hanghoz, jelezvén, hogy ez nem családi
                  viszontlátás, hanem alkotmányjogi ceremónia.</p>
               <p>- Nagyon sajnálom, fenség, de a helyzet nagyon kínos. Őfelsége elrendelte, hogy a
                  fogadásnál a dinasztia tagjait is kötelező évszázados formákhoz szigorúan
                  ragaszkodni kell és éppen ezért...</p>
               <p>Ebben a pillanatban belépett Henriette. Mint bátyja, ő is hangosan és nyájasan
                  kiáltva a király nevét, sietett feléje megölelni. De mint bátyjához, most hozzá is
                  odaugrott Cox és szigorúan súgta:</p>
               <p>- Bocsánat, fenség, kegyeskedjék itt megállani.</p>
               <p>Henriette megállt és meglepetve a bátyjára tekintett. Az kedélyesen odaszólt
                  neki:</p>
               <p>- Állj csak ide mellém. Kész színház, amit ezek csinálnak.</p>
               <p>Most Xavér hármat koppantott a földön a botjával, János herceg pedig emelt hangon
                  szóno­kolta:</p>
               <p>- Őfelsége a király készen áll a fenségek hódolatának elfogadására.</p>
               <p>Cox és János visszavonultak a király mögé. Minden szem Györgyre szegeződött. Ő
                  csak állt és csodálkozva nézett körül. Cox és János a király háta mögül integetve
                  sziszegték: «Beszélni! Beszélni!» György elmosolyodott. Mint aki mókásan egy
                  tragikus színészt utánoz, pózba vágta magát és nagy, hősi gesztussal szavalva
                  kiáltotta a király felé:</p>
               <p>- Felség! Örömmel jöttem e helyre!</p>
               <p>Aztán nevetett és meghajtotta magát tréfásan, mint a diák, mikor jól felelt a
                  vizsgán. Az udvarnép körében egyik-másik arcon mosoly jelent meg, de mindjárt el
                  is halványult, mert János herceg dühös szigorral körülnézett, hogy ki merészli
                  komolyságát meg nem őrizni. René király felemelte a kezében tartott gépírásos
                  papírlapot és arról egykedvű, únott hangon kezdett felolvasni.</p>
               <p>- «Kedves György Henrik Salvator Lajos Ferenc főherceg! Kedves Henriette Vilma
                  Mária Viktória Immaculata főhercegnő! Királyi székhelyünkön kedvességteknek a mai
                  napon bemutatott hódolatát királyi és rokoni hajlandóságunkkal tudomásul vesszük
                  és hő örömünket fejezzük ki afelett, hogy az uralkodóházunk kebelében uralkodó
                  meghitt viszonyt kedvességtek látogatása még szorosabbá fogja fűzni.
                  Kedvességteket egyébként változatlan hajlandóságunkról biztosítjuk.»</p>
               <p>Ezzel leeresztette a papírlapot, hidegen elnézett a testvérek feje fölött és
                  összeütötte a sar­kantyúját. Györgyék csak állottak. Kínos zavar feszengett a
                  teremben. Az emberek egymásra néztek. Végre Freistein báró odalépett Györgyékhez
                  és odasúgta, hogy az audienciának vége. És intett nekik, hogy kövessék. György
                  csodálkozva elnevette magát és miközben indult, odaszólt a húgának:</p>
               <p>- Ilyet még nem ettem.</p>
               <p>René sugárzó arccal nézett utánuk, amelyen ragyogott a kielégített bosszúvágy.
                  Lakkcsiz­májával toppantott egyet a tükörfényes, berakott parketten, lovassági
                  kardja megcsörrent az oldalán. Soha még huszártábornok nem öltötte így ki nyelvét
                  távozó fenségek után. Mert őfelsége René király kéjjel és csufondárosan utánuk
                  öltötte a nyelvét.</p>
               <p>- Beee! Pukkadjatok meg!</p>
               
            </div>
            <div type="chapter">
               <head>X.</head>
               <p>A trónörökösnek és nővérének aznap már nem is nyilt több alkalma, hogy meglássák a
                  királyt. György ugyan udvariasan kérdést intézett őfelségéhez a ceremóniamester
                  útján, hogy a dínerhez hogyan öltözködjenek, de azt a választ kapta, hogy őfelsége
                  gyengélkedik és végte­le­nül sajnálja, de ma este nem étkezhetik a fenséges
                  vendégekkel, viszont a fenséges vendé­gek szabadon rendelkezzenek a tekintetben,
                  hogy a palotában óhajtják-e a dínert felszol­gál­tatni, vagy fel óhajtják-e
                  keresni valamelyik éttermet a városban. Utóbbi esetben rangjukhoz méltó kíséretről
                  természetesen gondoskodás történik.</p>
               <p>György úgy döntött, hogy kint fognak vacsorázni. Még pedig előbb elmennek a
                  színházba, aztán keresnek valami jókedvű helyet. Az esti programm aztán még
                  gazdagabb lett, mert a késő délutáni órákban Malatesta Alfonz herceg tisztelgett a
                  trónörökös lakosztályában I. Irina őfelsége azon üzenetével, hogy őfelsége igen
                  nagy örömmel töltené az estét a fenségek társaságában, sőt minden teketóriát
                  elkerülendő, azt indítványozza, hogy találkozzanak fél­nyolckor az udvari
                  páholyban és az előzőleg szokásos reprezentáló látogatásokat tekintsék
                  megtörténteknek. Ebben meg is állapodtak.</p>
               <p>Persze ez nem ment ilyen egyszerűen. Mert mikor Alfonz herceg ezt az üzenetet a
                  trón­örökösnek átadta, akkor jelen volt Henriette főhercegnő is, aki makacsul
                  vonakodott lehe­tőséget szolgáltatni arra, hogy Alfonz a szemébe nézhessen. Hideg
                  arckifejezéssel, gúnyosan leszegett szájsarokkal nézett felfelé a levegőbe és ha
                  tekintetét történetesen Alfonz irányába fordította, akkor mereven nézett egy
                  pontot, amely valahol az Alfonz hátamögött lehetett, amelyet a fizikai törvények
                  szerint Alfonz miatt nem láthatott tulajdonképpen, amelyet azonban olyan pontosan
                  tudott szemügyre venni, mintha a dadogó Alfonz üvegből volna. Változott azonban a
                  helyzet, mikor a trónörökös, akinek a másik szobában Xavérral kellett valamit
                  megbeszélnie, magukra hagyta őket. Ez éppen abban a pillanatban történt, mikor
                  Alfonz a színház utánra rendelendő menű dolgában tett előterjesztést és melegen
                  ajánlott egy vol-au-vent à la financière nevű előételt, amelyben paradicsomos
                  szósz van és egy kis olaj­bogyó. Ahogy György eltűnt, Henriette leírhatatlan
                  megvetéssel pillantott rá az Alfonz hátamögött lévő rejtélyes pontra.</p>
               <p>- Olajbogyóval traktál engem, mikor hónapok óta nem látott? Szégyelje magát.</p>
               <p>- Ugyanis, - hebegte Alfonz, aki majd elszédült a boldog meglepetéstől -, hiszen
                  én nagyon is... de gondolni sem mertem arra, hogy maga... hogy fenséged még
                  mindig...</p>
               <p>- Szóval még mindig fennáll a zord atyai tilalom?</p>
               <p>- Nem tudja azt maga, hogy mi van itt, ne is keserítsen. Megint az a nóta, ami
                  Párisban volt. A papa engem használ fel arra, hogy a politikája érdekében hol
                  udvaroljak és hol ne. Most valami kereskedelmi szerződést akar kiszorítani Irina
                  királyasszonyból és engem delegáltak, hogy én mindent... izé... mindent
                  latbavessek. Most is alig tudtam kiravaszkodni ezt az üzenetet, hogy elszabaduljak
                  Irinától és idejöhessek, csak hogy láthassam.</p>
               <p>- Úgy. Hát akkor mindjárt szaladhat is vissza. Isten vele.</p>
               <p>- De az istenért, hát mit csináljak? Öngyilkos legyek?</p>
               <p>- Azt egy férfi nem kérdezi, hogy mit csináljon. Én csak annyit mondhatok, hogy
                  amíg más nővel foglalkozik, addig az én közelembe ne is merészkedjék.</p>
               <p>Alfonz felállott és kiegyenesedett, mint egy hős. E pillanatban nem is lodomér
                  hadsereg­főparancsnok volt, hanem Napoleon.</p>
               <p>- Hát jó. Majd meglátja, ki vagyok.</p>
               <p>És «A hős búcsúja» című arccal mégegyszer visszafordulva az ajtóból az imádott
                  lény felé, vad energiával elrobogott. A Cerclebe sietett, ahol I. Irina leült egy
                  chemin-játszmába és vadul nyert. A zsetonok már olyan halomban feküdtek előtte,
                  hogy a krupié még nem is látott játékos előtt ennyit egy csomóban. Az illir
                  királyasszony a legvadabb dolgokat próbálta meg, hogy veszítsen, de ha nyolcra
                  bevágott, holtbiztosan ászt vett rá. És őrületes összeget nyert, mikor Alfonz, aki
                  kibicelt neki, odasúgta, hogy most már letelt a végső határidő, feltétlenül
                  indulni kell.</p>
               <p>El is késtek egy picit. Mikor a folyosóról beléptek az udvari páholyba, tomboló
                  taps ütötte meg a fülüket. Az egész közönség állott, mindenki György felé fordult
                  és mindenki tapsolt. Közben viharosan éljenezték a trónörököst. Irina mosolyogva
                  állott meg hátul; ő ismerte a népszerűségnek ezt a tomboló melegségét a saját
                  országából. De Alfonz még nem látott ilyet. A király és a kancellár nagyon
                  népszerűtlenek voltak az országban, Máriát nem igen ismerték. Ilyen tüntetésre itt
                  még példa nem volt. A közönség egyszerűen nem akarta az ünneplést abbahagyni.
                  Mennél tovább tartott a taps, annál nagyobb kedvet kaptak hozzá. György nevetett
                  és felállt, erre még viharosabban dörgött az ováció és mindenki nevetett. Mikor
                  végre nagynehezen elkezdődhetett az előadás, az okos Irina odahajlott Györgyhöz és
                  odasúgta neki:</p>
               <p>- Ezek magát akarnak a király, György.</p>
               <p>György mosolygott és az ajkára tette az ujját. A tüntetés az est folyamán
                  mégegyszer meg­ismétlődött. Sissy a színpadon az erdészleány szerepében ezt a
                  mondatot mondta: «Örülök, ha maga van mellettem, akit nem szeretek, mert ilyenkor
                  mindig arra a valakire gondolok, akit titokban imádok.» Erre a földszinten egy
                  fiatalember felállott, az udvari páholy felé fordult és elkezdett tapsolni.
                  Azonnal viharosan tapsolni kezdett az egész nézőtér. Alfonz herceg, a lodomér
                  haderő parancsnoka, gondolkozóba esett. Itt lenn ez a példátlan népszerűség és ott
                  fenn a szanatóriumban egy bizonyára ügyesen megszervezett kis sereg: ez a György,
                  ha akar, holnap király lehet. És ahogy a hátul álló Prenk Brbed arcára nézett,
                  azon a mozdulatlan arcon szintén ez a gondolat volt olvasható.</p>
               <p>A trónörökös a második felvonásközben lement a színpadra. Gratulált a direktornak
                  és bement a Sissy öltözőjébe, ahol egy szmokingos fiatalember üldögélt. Sissy
                  bemutatta: Bobby volt, a jazz-dobos. Ki is akarta küldeni, de György barátságosan
                  megveregette az ifjú dobos vállát és felszólította, hogy foglaljon helyet. Hamar
                  kiderült különben, hogy Bobby úgyis tudja a művésznő minden titkát és mint a
                  Lodomér Zenész Szövetség egyik alelnöke, igen fontos tagja a György-pártnak. És ha
                  már ilyen szépen együtt voltak, Bobby összeszedte magát és nagyvakmerően
                  előterjesztette kérésüket: ők mindenáron és gyorsan el akarnak utazni, mert Cox
                  marsall elviselhetetlen bonyodalmakat okoz szerelmi életükben, ezért azt
                  szeretnék, ha őfelsége már most kiutalná Sissynek azt az összeget, amelyet a
                  Freistein báróval kötött megállapodás szerint különben csak a György-párt végleges
                  győzelme után volna joga kérnie. A trónörökös azonnal ki is állította a csekket,
                  de kikötötte, hogy másnap Sissynek mégegyszer el kell jönnie a palotába, mert a
                  naplóban van egynéhány homályos részlet, amelyekre Sissynek kell magyarázattal
                  szolgálnia. Meg is állapodtak abban, hogy Bobby másnap este a palota nyugati
                  lépcsőjéhez fogja kísérni Sissyt, aki a hátsó folyosón fog felmenni Györgyhöz. Még
                  pedig pontban tíz órakor.</p>
               <p>A kijáratnál a trónörököst óriási tömeg várta. Alig tudtak a rendőrök utat
                  csinálni az udvari autóhoz. Györgyöt egetverő éljenzés ünnepelte. Ugyanígy az
                  Excelsior éttermében, ahol a magas vendégeket dúsan megterített asztal várta.
                  Mikor beléptek, a zenekar rázendített a lodomér himnuszra és mindenki felállott.
                  Ez még nem volt feltűnő, hiszen a trónörökös nyilvános helyen jelent meg, a
                  himnusz és felállás a szegény, népszerűtlen René királynak éppen így kijárt volna.
                  De a himnusz után megint leírhatatlan tüntetés következett. Az illir himnusz után
                  gyengébb.</p>
               <p>Az asztalnál Alfonz az Irina balján foglalt helyet. Irinának nagyon jó kedve volt,
                  csacsogott, kacagott és bolondokat beszélt. Alfonz csupa lelkiismeretfurdalásból
                  próbálta ugyan a szót a szerződésre terelni, de Irina leintette:</p>
               <p>- Hagyjon a manóba az a szerződés, megérkezünk arra holnap az egész napot, mert
                  maga holnap sem fogsz kitágítani a sarkamtól az egész napot, reggeltől estig, azt
                  jelölje meg magának, maga kis seregvezér. Mi? Mért vágod ehhez olyan savanyú
                  arcat? Csacsi herceg, maga attól félsz, hogy kompromittálja engem és majd
                  suttogolózni fogják az emberek, hat az nem baj, én fittyet dobok az emberekre, én
                  királyné vagyok, nekem minden szabad van.</p>
               <p>Ebben a pillanatban Alfonz magán érezte a Henriette kék szemének bűvös tekintetét.
                  Henriette szemközt ült vele. És ez erőt adott neki:</p>
               <p>- Felségednek minden szabad. De nekem nem. Mert én szerelmes vagyok.</p>
               <p>Irina azt hitte, hogy a vallomás neki szól. A világ legbódítóbb és legmélyebb
                  pillantásával fordult Alfonz felé és halkan így szólt:</p>
               <p>- Ó, drága, csinos kutya te...</p>
               <p>De ekkor észrevette, hogy Alfonz elbűvölve néz a Henriette szeme közé. Egyszerre
                  értett mindent. Nyelt egyet. És halkan, mosolyogva, szomorúan bólintott.</p>
               <p>- Irigyellek magát, kis herceg. Szerelem, azt jó. Azt nagyon édes. Van, akinek sok
                  jutja, van, akinek keveset. Na, nem baj, igyunk.</p>
               <p>És fenékig kiitta a pezsgős poharat. Aztán letette a poharat és egészen új hangon
                  Györgyhöz fordult.</p>
               <p>- Hallod-e, maga daliás trónörökös, maga egész este semmit se nem udvarolod nekem.
                  Pedig egy ilyen szép fiútól azt feltűnő, hogy elhanyagolsz. Prenk, csatkovro na
                  zbenyed i drovosztor! Nézd, milyen egy példány legény ezt a trónörökös. Ez a
                  vállát neki és az ábrázat azzal az egészséges színeddel neki. És a szemivel hogy
                  nézi!</p>
               <p>- Egész este nézni fogom a szememmel, felség.</p>
               <p>- Helyes. És holnap is valami lumpolás kitalálunk és ha már Lodoméria nem
                  hódíthatom meg a seregemmel, lodomér trónörökös fogok meghódítani.</p>
               <p>- Állok elébe, felség.</p>
               <p>- Ne mondj maga nekem felség, mondj úgy, hogy Rinka. És te is, Henriette, te édes
                  kis dolog, mondj nekem Rinka. Csak azt ne mondj, hogy Rinka néni, mert megfogok
                  neked a kagylódat.</p>
               <p>- Mimet?</p>
               <p>- A fülkagylódat, vagy hogy mondanak. Na, igyátok, mindenki igyál és mondjátok:
                  éljen Rinka, mert most ex isszuk a Györggyel.</p>
               <p>És koccintás közben Irina olyat nézett bele a trónörökös szemébe, hogy ettől az
                  acél is elolvadt volna. Alfonz lába pedig az asztal alatt óvatosan és boldogan
                  kereste a Henriette fínom estélyi cipőjét. És meg is találta. Csak mikor egy
                  félóra mulva leejtette az asztalkendőt és az asztal alá nézett, akkor vette észre,
                  hogy egy félóra óta a Prenk cipőjével flörtöl. Ezen éktelenül dühbe jött és
                  mérgesen nézett Prenkre. De annak az arca mozdulatlan maradt. Alfonz tehát
                  óvatosan új keresőútra indult. És megint megtalálta. De az már csakugyan a
                  Henriette lába volt.</p>
               
            </div>
            <div type="chapter">
               <head>XI.</head>
               <p>A trónörökös és nővére másnap délelőtt a chicaneuse nevű kétszemélyes patienoe-ot
                  játszották és Henriette éppen akkor kiáltott egy diadalmas stop-ot, mikor bejött
                  Cox marsall és jelentette, hogy őfelsége a király egy negyedóra mulva tiszteletét
                  óhajtja tenni a fenségeknél. Öt perc mulva Mária jött be és izgatottan igyekezett
                  rábeszélni Györgyöt, hogy viselkedjék okosan a tárgyalás alkalmával. Ujabb öt perc
                  mulva György Xavérnak adott egypár titkos utasítást és még újabb öt perc mulva
                  jelentették őfelségét, a királyt.</p>
               <p>René, nyilván, hogy mennél jobban imponáljon, fehér tengernagyi egyenruhát öltött.
                  Fél mellét teljesen elfedték a kitüntetések, nyakában a spanyol aranygyapjat
                  viselte. Henriette egypár udvarias és formaszerű mondat után visszavonult és a
                  király egyedül maradt trónjának örökösével. György mindenekelőtt engedelmet kért,
                  hogy cigarettázhasson. René egy fáradt mozdulattal intett, de mikor György feléje
                  nyujtotta a bolgár uralkodó címerével díszített aranytárcát, hevesen rázta a
                  fejét.</p>
               <p>- Köszönöm, nem vagyok dohányos.</p>
               <p>- Nem dohányzol? Hát miféle katona vagy te?</p>
               <p>- A férfiasság nem abban nyilatkozik meg, hogy az ember füstöt vesz a szájába,
                  aztán kifujja.</p>
               <p>- Persze, hogy nem. De te általában egy kicsit cingár vagy nekem. Többet kellene
                  sportolni. Jössz velem holnap reggel uszodába?</p>
               <p>- Nem, nem, - kiáltott ijedten René, - nekem fix programmom van.</p>
               <p>- Ó, szegény kis király, - nevetett György, miközben barátilag átkarolta René
                  vállát, - mennyi­re el lehetsz foglalva.</p>
               <p>René kínosan feszengve vonta el magát az ölelés elől.</p>
               <p>- Kérlek, ne ölelgess engem. Idegessé tesz.</p>
               <p>- Ne ölelgesselek? Ejnye, de nyafka vagy. Hát mi vagy te? Kisasszony vagy te?</p>
               <p>- Én nem vagyok kisasszony, - szólt kissé ingerült hangon, - de most ne mókázzunk.
                  Mária mondta nekem, hogy veled már beszélt.</p>
               <p>- Hát persze. Tárgyaljunk. De miért tárgyaljunk mint ellenségek. Tárgyaljunk mint
                  jóbarátok. Vagy ellenségek vagyunk?</p>
               <p>René ellenségesen hallgatott. György elnevette magát és kedélyesen rácsapott a
                  René térdére.</p>
               <p>- Na, mi az, öcskös? Haragszol valamiért?</p>
               <p>René idegesen felugrott és önkénytelenül, mintegy menekülve, odább ment két
                  lépést. Onnan szólt vissza a haragtól remegő hangon:</p>
               <p>- Ne piszkálj engem folyton! Micsoda dolog az, ölelgetni és csapkodni a királyt?
                  Elvégre király vagyok!</p>
               <p>- Azt látom a melleden.</p>
               <p>René rémült és ösztönszerű mozdulattal a melléhez kapott. El is sápadt egy kicsit.
                  György nyugodtan folytatta:</p>
               <p>- Úgy ki vagy dekorálva, mint egy bálvány. Ez a spanyol aranygyapjú. És ez a német
                  vaskorona nagykeresztje, mi?</p>
               <p>György odanyúlt és érdeklődve megfogta az érmet. René reszketett a
                  felháborodástól. Dühösen rávágott a trónörökös kezére.</p>
               <p>- Vidd innen a kezedet, ne piszkálj folyton, nem érted, ha szépen mondom?</p>
               <p>- Jaj, bocsáss meg, nem tudtam, hogy ennyire idegesít. Na, nyugodj meg, na. Vágjál
                  már barát­ságosabb arcot. Na, várjál, mondok egy óriási jó viccet, tegnap
                  hallottam Irinától, mindjárt fogsz nevetni. Egy kicsit erős, de nagyon jó.</p>
               <p>René megrettent és közbe akart szólni. De György rendületlenül folytatta:</p>
               <p>- Csak várjál, hallgasd meg, mondom: egy kicsit borsos, de igen jó. Hát kérlek,
                  egy ügyvéd el akar utazni. De elkésik és visszajön a vonattól. Az asszony...</p>
               <p>- De kérlek, ezt kikérem magamnak.</p>
               <p>- Csak hallgasd végig. Szóval, ahogy benyit, az asszony...</p>
               <p>A királyt végleg elhagyta a béketűrés. Gyenge kis kezével rácsapott az asztalra,
                  kitört belőle a sírás és a könnyektől és dühtől fuldokolva kiáltotta:</p>
               <p>- Hagyd abba! Nem érted, hogy hagyd abba? Nem akarom hallani! Ez igazán
                  szemtelenség, hogy mersz nekem ilyeneket beszélni?</p>
               <p>Henriette befutott a sírásra és kiabálásra. Csodálkozva állt meg az ajtónál. René
                  hozzáfordult:</p>
               <p>- Ha a bátyád tovább folytatja... én... én nekimegyek és megfojtom.</p>
               <p>György a világ legártatlanabb arcával, mentegetődzve magyarázta a húgának:</p>
               <p>- Én igazán nem értem... egy jó francia viccet akartam neki elmondani, előtted,
                  sajnos, nem mondhatom, mert nem hölgyeknek való. Erre sírva fakadt. Én még ilyen
                  tengernagyot életem­ben nem láttam.</p>
               <p>René hangosan sírt. Dúlt arccal, gyűlölettel Györgyre nézett és elkeseredetten
                  kiáltott rá:</p>
               <p>- Gazember!</p>
               <p>Azzal kifutott a szobából. György mosolyogva nézett utána. Aztán a húgához
                  fordult:</p>
               <p>- Egy kis állatszelidítés. Meg kell szegénykét puhítani. Tulajdonképpen sajnálom.
                  Nagyon kedves, szinte azt mondhatnám, hogy megható. De hát neki is jobb lesz így.
                  Kérlek, hívjad nekem Xavért.</p>
               <p>Xavér hamarosan előkerült. És György, miután mélyen gondolkozott egy kis ideig,
                  hatá­rozottan szólott:</p>
               <p>- Döntöttem, fiam. Itt a pillanat. Nyiltan ki fogunk lépni. Az egész szervezetet
                  meg kell indítani. Mehetnek a röpcédulák is. Színt vallunk. A dolognak ma el kell
                  dőlni. Holnap vagy a trónon ülünk, pajtás, vagy a dutyiban. Ha ugyan standapéde
                  agyon nem lövet ez az öreg tolvaj. De téged is, öregem, úgy vigyázz!</p>
               <p>- Állunk elébe, fenséges uram.</p>
               
            </div>
            <div type="chapter">
               <head>XII.</head>
               <p>Délben feszes udvari villásreggeli volt a lodomér vezérkar részvételével. A
                  katonai villás­reggelit azért rendezte János herceg, hogy György mennél többet
                  halljon a lodomér sereg harci kedvéről, nagyszerű felszereléséről és vezetőihez
                  való ragaszkodásáról. A király néma volt egész étkezés alatt, tüntetően csak Mária
                  Eleonóra főhercegnővel váltott néhány pillantást, de a trónörökösre még csak rá
                  sem pillantott.</p>
               <p>Irina ezúttal nem volt jelen. Kedve kerekedett kirándulni egyet. Előbb koszorút
                  tett V. Félix király szarkofágjára, aztán Prenk Brbeddel és Cox marsallal autóra
                  kapott. Kimentek a hegyekbe a vandronai tóhoz. Úgy volt, hogy késő délután jönnek
                  haza. Cox marsall tulaj­donképpen nem akart menni. Érezte, hogy valami van a
                  levegőben. De János herceg éppen azért ragaszkodott hozzá, hogy Cox kísérje a
                  királyasszonyt, mert nem akarta, hogyha valami zavar lesz a trónörökös iránt
                  tegnap oly veszedelmesen megnyilvánult tüntetés után, Cox legyen a lába alatt. És
                  természetesen Alfonznak is mennie kellett Irinával.</p>
               <p>Györgyék a lodomér haderő hencegését egykedvűen hallgatták. Sőt titkos örömmel is,
                  mert a társalgásból kétségtelenül kiderült, hogy a tisztikar él-hal az ifjú
                  hadseregparancsnokért, Alfonz hercegért. Aziránt pedig nem volt kétség, hogy
                  kenyértörés esetén Alfonz oda fog állani, hol Henriette van. A tisztek, akik a
                  János hercegtől kapott utasításhoz híven csak dobálództak az ágyúkkal,
                  fojtógázokkal és újrendszerű golyószórókkal, nem tudták azt, amit György és
                  Henriette tudtak: hogy a jólelkű Irina hozzájárulásával Alfonz hercegnek nem
                  messze a várostól rettentő fájdalmas és appendicitis-gyanús görcsei lesznek és
                  vissza fog térni a városba, hogy azonnal megvizsgáltassa magát.</p>
               <p>Így is történt. A Medve-hegy kanyarulatánál Alfonz aléltan dőlt hátra a kocsiban
                  és rosszullétet tettetett. A kocsit megállították és a soffőr a közeli fogadóban
                  Irina parancsára autót kerített, hogy Alfonzot visszavigyék a városba. Alfonz két
                  óra felé már vígan cigarettázott itthon és mikor fél három felé bement a palotába,
                  hogy felkeresse Henriettet, a zeneterem nyitott ajtaján betekintve, ott látta
                  Henriettet a nagy Steinway-zongora előtt, amint a kották között lapozgatott.</p>
               <p>Alfonz odafutott, köszönt és rámutatott arra a kottára, amely legfelül feküdt a
                  zongora tetején hányódó kottacsomón.</p>
               <p>- Tudja, mi ez? Emlékszik? Ennek a keringőnek a második strófájánál...</p>
               <p>- Hallgasson.</p>
               <p>- Nem hallgatok. A második strófájánál csókoltam meg magát hajnali fél háromkor
                  abban a montmartrei kis kávéházban.</p>
               <p>- Az régen volt. Akkor azt hittem, hogy férfival van dolgom...</p>
               <p>- Nem érdemlem meg a szemrehányást. Láthatja, hogy az Irina-ügyben is a sarkamra
                  álltam.</p>
               <p>- Az kevés. Az apja előtt nyiltan színt kell vallania.</p>
               <p>- Mindenre kész vagyok. Halálosan szeretem magát. És most már nem vagyok
                  fegyvertelen. A tisztikar az enyém, nem az apámé. Ő ezt nem is tudja. És ha kell,
                  katonasággal megyek az apám ellen.</p>
               <p>- Hallja, Alfonz, maga most viccel. De amit most mondott, arra komolyan sor
                  kerülhet.</p>
               <p>- Bánom is én. Állom, amit mondtam. Olyan szenvedés magát elveszteni, hogy ezt nem
                  élhetem át mégegyszer. Inkább szembeszállok az egész világgal.</p>
               <p>- Becsületszavára?</p>
               <p>- Becsületszavamra.</p>
               <p>- Akkor eljátszom jutalmul a keringőt. A mi keringőnket.</p>
               <p>Henriette leült a zongorához. A keringő most is olyan édes, bolond, könnyű keringő
                  volt, mint akkor Párisban. Alfonznak, aki a zongorázó Henriette hátamögött állott,
                  most is minden elolvadt a szívében, mint akkor Párisban. A második strófánál a
                  Henriette bűbájos, szőke feje ugyanolyan szemlehúnyva hajlott hátra, mint akkor
                  Párisban. És Alfonz a második strófának annál a bizonyos pontjánál megint nem bírt
                  magával. A szája mohón rácsapott a főhercegnő szájára. A zongorázó ujjak egy
                  értelmetlenül elgyengülő gixerbe zavarodtak.</p>
               <p>Xavér éppen akkor ment végig a folyosón. A szerelmesek még az ajtót sem csukták be
                  gondatlanságukban. Henriette a csók után sietve tovább zongorázott, de már későn.
                  Xavér meglátta a két egymásra boruló fejet. Bölcsen bólintott, ment tovább. És meg
                  sem állván a trónörökös lakosztályáig, ott nyugodtan jelentette Györgynek:</p>
               <p>- Fenség, a lodomér tisztikarral e pillanattól kezdve mi rendelkezünk.</p>
               
            </div>
            <div type="chapter">
               <head>XIII.</head>
               <p>A városban nyugtalanító jelenségeket lehetett észlelni. A furcsaságok már délelőtt
                  kezdődtek. Az utcán apró csoportok verődtek össze és izgatottan tárgyaltak, de ha
                  rendőr jött a közelbe, elhallgattak. Számos járókelő gomblyukában kis kék kokárdát
                  lehetett látni, aminek értelmét vagy nem tudta, vagy nem mondta senki. A Szent
                  Ignác-székesegyházban a sanduriai érsek váratlanul misét celebrált, senki sem
                  tudta, miért, mégis tömve voltak a padsorok. Mise­közben őeminenciája felment a
                  szószékre és érdekes szentbeszédet tartott arról a témáról, hogy aki megváltónak
                  érzi magát, annak minden lodomér szívből kívánja, hogy elég lelkiereje legyen
                  követni a Megváltó parancsait.</p>
               <p>Délfelé már nagyobb csoportok alakultak, amelyek hangosan kiabáltak és a kancellár
                  zsarnoki uralmát becsmérelték. A rendőrség egyelőre nem lépett közbe. Délután a
                  kávéházak tömve voltak, az utcákon szokatlanul sok ember hullámzott. Rendzavarás
                  azonban nem történt sehol. János herceg óránként kért jelentést a rendőrségről, de
                  a jelentések elég megnyugtatóan hangzottak. Mégis volt valami a levegőben, aminek
                  nem lehetett nevet adni, és ami igen lassan, de észrevehetően erősödött. Így folyt
                  ez egész délután. Este hét órakor már tömve voltak az utcák, az emberek már nem
                  sétáltak, hanem álldogáltak, mintha vártak volna valamit. Mikor Irina
                  királyasszony visszatért a kirándulásról, a tömeg megismerte a soffőr mellett ülő
                  marsallt és szenvedelmesen tüntetett ellene. De az autó bántatlanul jutott el a
                  palotáig.</p>
               <p>Hét órakor jelentették Györgynek, hogy a király azonnal magánkihallgatáson óhajtja
                  fogadni. Az adjutáns az elsőemeleti trónterembe vezette a trónörököst. A király
                  ott ült a trónon. Szmoking volt rajta.</p>
               <p>- Azért fogadlak itt, - mondta ügyetlen mentségképpen -, mert a palotában ez a
                  leghűvösebb terem. Foglalj helyet, hozz egy széket magadnak.</p>
               <p>György fogott egy széket és letelepedett a trón mellé.</p>
               <p>- Délelőtt, - kezdte a beszélgetést René, - egy kissé neveletlenül viselkedtél
                  velem. Én nem vagyok haragtartó. Remélem, hogy ezúttal nem fogsz megfeledkezni
                  arról a tiszteletről, amellyel a dinasztia fejének és a legfelsőbb hadúrnak
                  tartozol.</p>
               <p>- Remélem magam is. Parancsolj velem.</p>
               <p>- Arról van szó, hogy átadjam neked a trónt, de úgy, hogy közben a kancellár
                  hoppon maradjon.</p>
               <p>- Édes pajtás, attól tartok, hogy ezzel a beszélgetéssel elkéstünk egy kicsit. Te
                  a trónt nekem át fogod adni és a kancellár hoppon fog maradni, de az most már nem
                  függ attól, hogy mi itt mit beszélünk.</p>
               <p>Ebben a pillanatban Cox marsall rohant be a terembe. A királyt kereste. Mereven és
                  hiva­talosan szalutált a trón előtt, Györgynek azonban nem szalutált, csak
                  megvetően végignézett rajta. A kezében egy cédulát tartott és ennek a cédulának
                  nyárfalevélszerű reszketésén lehetett látni, hogy a marsall rendkívül
                  izgatott.</p>
               <p>- Fenség, - mondta szónoki pózban, - én ebben a pillanatban aranybetűkkel írom be
                  a nevemet Lodoméria történelmébe...</p>
               <p>Nagy lélegzetet vett, hogy folytassa, de megakadt, mert most hasonló robajjal és
                  sietséggel a kancellár rontott be. Az futólag köszönt a jelenlevőknek, aztán
                  Coxnak esett:</p>
               <p>- Végre megtalállak. Hallom, hogy életbevágó dologban kerestél. Mi az?</p>
               <p>- Éppen ezt terjesztem elő a királynak. Hallgasd te is. Hónapok óta egy a vágyunk:
                  bizonyítékot szerezni arra, amit úgyis tudtunk, hogy ez az ember, aki a trón
                  zsámolyánál képmutató arccal cigarettázik, árulója a hazának és a koronának. Most
                  végre itt a bizonyíték. Ezt a cédulát most kaptam a katonai információs irodától.
                  Egy részeg füszerkereskedő zsebében találták. Engedje meg felség, hogy a cédulát,
                  amely egy külföldi nyomdában készült röpcédula, felolvassam. «Lodomérok! A
                  szabadság órája elérkezett. A tehetetlen és panamista kormányzat helyett, itt van
                  köztünk a lodomér nép megváltója. Vonuljunk tömött sorokban a férfiatlan
                  árnyékkirály ellen! Mindenki őrizze meg méltóságát, a szent eszme ellen vét, aki
                  az ügy tisztaságát utcai botrányokkal zavarja. Éljen György király!»</p>
               <p>Cox leeresztette a papírlapot és győzelmesen tekintett körül, mint Aetius a
                  catalaunumi síkon. György trónörökös derűs és nyugodt arccal cigarettázott tovább
                  és nem szólt semmit. A király tehetetlenül és zavartan nézett tanácsosaira. János
                  hercegnek jött meg először a szava.</p>
               <p>- Én önt ezennel letartóztatom. Cox, vedd el a kardját.</p>
               <p>György mosolyogva felkelt és Cox felé indult.</p>
               <p>- Vegye el, fiam.</p>
               <p>Cox egy kissé habozott. De mikor látta, hogy a bikaerős fiatal férfi folyton
                  közelébb ér hozzá, mint egy mozgó oszlop, meggondolta magát, először gyorsan
                  hátrált, majd egész egyszerűen szaladni kezdett és egy címeres támlájú ónémet
                  karosszéket kapott maga elé. György megállt és szívből kacagni kezdett.</p>
               <p>- Ezen nincs semmi nevetni való, - szólt komoran János herceg -, figyelmeztetem,
                  hogy nagyon szép kilátása van egy kis halálos ítéletre.</p>
               <p>- Halálra ítélni, azt lehet. De azt kijelentem, hogy aki közel merészel jönni
                  hozzám, azt úgy vágom pofon, hogy hanyattesik.</p>
               <p>- Ezeket a nagyhangú kijelentéseket majd a koronatanács előtt tessék megtenni.
                  Különben mit vitázom egy felségárulóval. Felséges uram, én most megyek és
                  kihirdetem a statáriumot, azonkívül falragaszokon fogom tudtul adni a népnek, hogy
                  a korona és az ország ellenségét ártalmatlanná tettük. Te vén szamár pedig gyere
                  elő a szék mögül és intézkedj a rögtönítélő koronatanács összehívására. A
                  letartóztatás hírét különben két perc mulva olvasni fogják a Lodomér Híradó
                  kirakatában.</p>
               <p>René felállt a trónon. Elhatározta, hogy rangjához és a történelmi pillanathoz
                  méltóan fog viselkedni.</p>
               <p>- Az intézkedéseket helybenhagyom. Önnek házunk és személyünk iránt mutatott
                  hűségért ezennel a Fekete Sárkány-rend gyémántkeresztjét adományozzuk a kardokkal.
                  Önnek is, Cox, a gyémántokat.</p>
               <p>- Halló, René, - szólt közbe György, - a szokásos díjakat ne engedd el nekik,
                  legalább fizes­senek.</p>
               <p>René fagyosan mérte végig a letartóztatott trónörököst. Aztán megint a két zászlós
                  úr felé fordult:</p>
               <p>- A szokásos díjak elengedésével.</p>
               <p>A két férfi meghajolt és eltávozott. Kinn a folyosón Cox még sebtiben közölte
                  Jánossal, hogy most azonnal szét fog nézni a régi katonai törvények között, hátha
                  azok módot adnak valami ügyes kis kínvallatásra. János azonban fontosabbnak
                  tartotta, hogy a palota minden kijárata elé szuronyos őröket rendeljen. És
                  elszáguldottak mind a ketten.</p>
               <p>Ezalatt benn René büszkén és diadalmasan állott a trónon. Szerette volna megfogni
                  és megállítani a pillanatot, hogy ne muljék az idő, és ő kiadósan és boldogan
                  élvezhesse hosszú évek legtitkosabb vágyainak teljesülését: íme, a vadul gyűlölt
                  rokon, akit a tehetetlenség mardosó haragjával írt bele mindennap a most
                  rejtélyesen eltűnt naplóba, akit legtitkosabb álmaiban kaján örömmel képzelt bele
                  a legmegalázóbb helyzetekbe, most itt van a trón tövében elfogva, megalázva,
                  kiszolgáltatva. René szeretett volna ujjongani és tapsolni. Szinte valami halvány
                  szeretetet érzett ez iránt az ember iránt, mint ahogy a vadász bizonyos
                  szeretettel szemléli az elejtett oroszlánt.</p>
               <p>Az elejtett oroszlán azonban, úgylátszik, nem vett tudomást borzasztó helyzetéről.
                  E pilla­natban valami hibát fedezett fel egyik keze egyik ujjának manikürözésében,
                  és eléhúzva egy mindentudó zsebkést, annak ráspolypengéjével igen buzgón működni
                  kezdett. Ami, valljuk meg, a koronás király jelenlétében még a trónörököstől is
                  nagy neveletlenség.</p>
               <p>- Úgy látom, - mondta René élesen, - nem vagy tisztában a helyzeteddel.
                  Meggondoltad, hogy az életed a kezemben van?</p>
               <p>György felnézett a körméről, aztán felelet helyett csengetett. A belépő lakájnak
                  meghagyta, hogy hívja fel a Lodomér Híradó szerkesztőségét, van-e valami újság. A
                  lakáj kiment és René egy kicsit zavarba jött. Ez a rendíthetetlen nyugalom
                  meglepte. Miféle ismeretlen ereje van ennek az embernek, hogy ilyen nyugodt, mikor
                  jól tudja, hogy akár azonnal főbe lehet lövet­ni? René csodálkozva nézett, György
                  nyugodtan hallgatott. A manikürhiba megigazításával elkészült, a zsebkést gondosan
                  becsukta, szépen meg is fujta, aztán visszatette a zsebébe. Sokáig nem szóltak egy
                  szót sem. Végre bejött a lakáj.</p>
               <p>- A szerkesztőségben azt mondják, hogy a munkásság éppen most proklamálta az
                  általános sztrájkot.</p>
               <p>- És mi újság az utcán? - kérdezte György.</p>
               <p>- Izgatott csoportok gyülekeznek. A kiadóhivatal előtt óriási tömeg tüntet.
                  Rendzavarás eddig nem történt.</p>
               <p>György bólintására a lakáj távozott. René ijedtében leült a trónra és
                  halotthalványan meredt maga elé. György felment hozzá, a vállára tette a kezét és
                  olyan hangon, amelyben a szilárdság mellett, a melegségnek és részvétnek hely
                  jutott, így szólt:</p>
               <p>- Úgy áll a dolog, öcskös, hogy én tisztában vagyok a helyzettel, de te nem. Nekem
                  itt a hajam szála sem görbülhet meg, de te csehül állasz. A nép az enyém. Most már
                  csak azon imád­kozzunk mind a ketten, hogy verekedés ne legyen.</p>
               <p>- És mi lesz, ha én lövetek?</p>
               <p>- Akkor bizony egy pár szegény ember a fűbe harap, az én uralkodásom alatt majd
                  márvány­szobrot kapnak a Félix-téren, te pedig örök életedre gyilkos vagy. És én
                  be is csukatlak, édes fiam, mint a pinty. Ne felejtsd el, hogy nekem odafenn a
                  Bellevue udvarán tíz teherautóm áll, mindegyiken gépfegyver. A te katonaságod,
                  amiről sejtelmed sincsen, teljesen haszna­vehetetlen. A municióval egy félóra
                  alatt készen vagytok.</p>
               <p>- De hát miért csinálod ezt velem, - kiáltotta René rémülten és majdnem sírva -,
                  miért üldözöl engem? Bántottalak és téged?</p>
               <p>- És én bántalak téged? Eszem ágában nincs.</p>
               <p>- Hiszen elveszed az állásomat, a rangomat, mindenemet! Miért akarsz lelökni a
                  trónról?</p>
               <p>- Először is magad akarsz onnan lejönni. Másodszor az a trón különben is üres. Te
                  nem vagy király. Királynak lenni szent és tragikus dolog. Az a boldog ország, ahol
                  a királynak se éjjele, se nappala, de az emberek gondtalanok. A királynak nincs
                  ünnepe, nincs mulatsága, nincs pihenése, nincs vágya, nincs álma, csak
                  kötelessége. A király a Megváltó példáját követi: odaadja a maga életét, hogy
                  mások feltámadjanak.</p>
               <p>- Akkor miért akarsz te király lenni?</p>
               <p>- Miért akar a madár repülni? Miért akar a harang szólni? Én biztosan tudom, hogy
                  királynak születtem. Vannak úgynevezett vezérigazgató-egyéniségek, akik mindent
                  rosszul csinálnak, ha vezetik őket, de mindent remekül, ha ők vezetnek. Én
                  letettem a vizsgát: tisztességes módon hatalmas vagyont szereztem magamnak. Fogok
                  tudni szerezni az országnak is. Azt hiszed, én csak úgy elhatároztam, hogy
                  idejövök és lelöklek a trónról? Tudod te, hogy hány álmatlan éjszakát töltöttem
                  el, mikor néztem ki a sötétbe és vizsgáltam a lelkiismeretemet? Szabad ekkora
                  feladatra vállalkoznom? Vajjon nem a hatalomvágy izgat? Nem a személyi hiúság? És
                  mikor kész lettem magammal és tudtam, hogy amit akarok, az tiszta, okos és nemes,
                  akkor azt mondtam: gyerünk! Most már nincs földi erőhatalom, amely engem ezen az
                  úton megállítson.</p>
               <p>- Hiszen te akkor engem most mindjárt kidobhatsz.</p>
               <p>- Bizony, fiacskám, ha akarnám, kidobhatnálak.</p>
               <p>- És miért nem akarsz kidobni?</p>
               <p>György nem felelt erre rögtön. Nézte egy darabig azt a szmokingos kis csacsit, aki
                  a trónon ült a lábát maga alá húzva, és tágra nyilt, csodálkozó, kedves
                  gyerekszemekkel nézett bele a kusza és értelmetlen világba. György megsimogatta a
                  kis király arcocskáját, és a király most nem ütött a kezére.</p>
               <p>- Azért nem doblak ki, fiam, mert olyan elhagyatott, szegény, kedves gyerek vagy.
                  Én téged őszintén szeretlek. De az téged ne zavarjon, te azért csak gyűlölj
                  nyugodtan tovább. Most pedig megyek a szobámba, állandó jelentéseket kapok, azokra
                  szükségem van. A beszél­getésünk úgyis tárgytalan, a kancellárt bízd rám, majd
                  megnyergelem én magam. Ami a te jövődet illeti, hallom, hogy Máriánál akarsz
                  lakni. Ő nem túlságosan gazdag, igen termé­szetes, hogy nem élhetsz ingyen a
                  nyakán. Erre ne legyen gondod, olyan apanázst fogsz tőlem kapni, amilyen
                  civillistád életedben nem volt. Majd adok erről egy szerződést bank­garanciával,
                  te ehhez úgysem értesz, bízd rám. Na szervusz, kis öreg.</p>
               <p>György nyájasan és barátilag magához ölelte a kis királyt, akinek a jóság ráömlő
                  zuhatagában elállt a szava. Felületes, nyájas ölelésnek indult ez az ölelés, de
                  túlságosan forró ölelés lett belőle. Zavarba jöttek mind a ketten. És mikor a
                  folyosókon haladt kiki a maga szobája felé, két ellenkező irányban, mind a
                  kettőnek dobogott a szíve.</p>
               <p>René szinte futott a folyosón. Mennél hamarább Máriánál akart lenni, hogy a
                  keblére vesse magát és elmondja neki ezt a hihetetlen dolgot: ő most is gyűlöli
                  ezt az ellenállhatatlanul erős és győzedelmes férfit, de úgy gyűlöli, hogy azonnal
                  a nyakába szeretne ugrani és ott egy­szerűen megsemmisülni. És rémülten jött rá,
                  hogy mióta az eszét bírja, és mióta Györgyöt gyűlöli, mindig csak ezt akarta.</p>
               <p>György pedig magában mosolyogva állapította meg a tudatos és nyitott szemű emberek
                  módján, hogy szerelmes ebbe a gyerekbe. Mostanig még kétségei voltak, de mikor
                  Renét megölelte, valami olyan vihar szaladt keresztül az egész lényén, hogy most
                  már nincs semmi kétség. Ezt az édes, árva, becézni való, leírhatatlanul kedves,
                  hamvas kis jószágot el kell venni feleségül.</p>
               <p>Ha lehet. Ha fel nem fordul a világ. Ha tűz, vér, lövöldözés nem következik. Ha
                  holnap reggel a felkelő nap nem égő házakra és utcán heverő holttestekre, hanem
                  lobogós házakra és ujjongó tömegekre fog lenézni.</p>
               
            </div>
            <div type="chapter">
               <head>XIV.</head>
               <p>A lakosztályában új jelentés várta Györgyöt. Xavér a királyi palota általános
                  izgalmában nem kellett senkinek, nyugodtan futhatott a telefontól a trónörökösig
                  és vissza. Kint az utca még mindig nem mutatta meg igazi arcát. A minduntalan
                  ismétlődő heveshangú tüntetések ellenére is, úgylátszott, hogy a király és
                  kormánya urai a helyzetnek. Az utcákon szuronyos őrjáratok cirkáltak, de ezeknek
                  nem akadt dolguk. Mert részint ők nem szóltak semmit, ha egy-egy hangos csoporttal
                  találkoztak, amely Györgyöt éltette, részint az utca népe, amelyet nyilván egy
                  titkos helyről érkező parancs tartott a kezében, mindenütt kitért a komolyabb
                  össze­ütközés elől. De a baj minden pillanatban kirobbanhat. Egyetlen épkézláb
                  ember nem tartózkodott a lakásán, Lodoméria egész lakossága kint volt az utcán, és
                  pedig a pattanásig telítve olyan gyujtóanyaggal, amely gyorsabban volt kész
                  robbanni, mint a János herceg puskapora. A villamosok állottak, a telefon nem
                  működött, az utcákat elöntötte a hirtelen becsukott boltok és gyárak munkássága, a
                  Lodomér Híradó szerkesztősége vidékén ember-ember hátán tolongott.</p>
               <p>György dolgozott. Az egész akció terve a legparányibb pontig kidolgozva feküdt az
                  asztalon. Sok gépelt papiros és rajz között, ott volt a város térképe is. Azon
                  színes ceruzával mindenféle köröket és kereszteket rajzolt. A háta mögött állott
                  Henriette jobbról és Freistein báró balról, onnan nézték a rajzot.</p>
               <p>- E pillanatban áll az egész dolog, fenség, - mondta Xavér -, azt gondolom, most
                  kellene billenteni egyet rajta. Nyolc óra van.</p>
               <p>- Még egy félóráig várok, - mondta György, - addig jönnie kell ennek a vén
                  salabakternak, mert most már látja, hogy koronatanáccsal, meg ilyen butaságokkal
                  nem megy semmire. Miféle statárium ez? Igazán nevetni kell. Most már látnia kell,
                  hogy kénytelen velem alkudni.</p>
               <p>- Hacsak nem lövet.</p>
               <p>- Akkor rögtön készen vagyunk, de az Isten ettől őrizzen meg bennünket. Ha vér
                  nélkül nem megy, akkor inkább... de hiszen most már hiába, mi se tudunk
                  visszavonulni. Szépen, vagy erőszakkal, de reggelre megleszünk.</p>
               <p>- Egy mulatságos epizódot tudok mesélni, fenség, - mondta csöndes mosollyal Xavér,
                  - ugyanis egyik kávéházban felállt egy öreg úr és beszédet mondott arról, hogy
                  vissza kell hívni az országba a húsz évvel ezelőtt jogtalanul száműzött
                  Clary-Clary grófot Angliából, vagy ha az már nem él, akkor a fiát.</p>
               <p>- Kitűnő, - nevetett György, - igazán kitűnő. Tudod mit: elég is a maskarából,
                  öltözz fel rendesen.</p>
               <p>Xavér meghajolt és kiment teljesíteni a parancsot. Az ajtóban majdnem
                  összeütközött Máriával, aki lelkendezve futott ide, hogy Györgygyel beszéljen.</p>
               <p>- György, azonnal meg akarlak csókolni! Mit csináltál ezzel a gyerekkel? Ez
                  ujjong, kacag és sír a boldogságtól.</p>
               <p>- Bánni kell tudni az emberekkel, drága Máriám. Mit csinál az az aranyos
                  kölyök?</p>
               <p>Mária nem is válaszolhatott, már René perdült be az ajtón. Nem lehetett
                  megismerni. Az arca kipirult, a szeme ragyogott.</p>
               <p>- Te, György, valami eszembe jutott. Mikor leszel te készen ezzel a forradalommal,
                  vagy mivel?</p>
               <p>- Holnap reggel király vagyok.</p>
               <p>- Na látod. Hiszen akkor mi Máriával még az éjjel elutazhatunk. Vagy legkésőbb
                  holnap reggel.</p>
               <p>- Ha mindenáron el akarsz utazni, hogyne. A csomagolással ne legyen sok gondotok,
                  kis útipoggyászt vigyetek, a többit majd utánatok küldöm.</p>
               <p>Egy kis zavart csend következett. René szeretett volna maradni, de marasztalást
                  várt. György szerette volna marasztalni, de valahogy nem merte. Mária szeretett
                  volna belebeszélni, de valahogy nem találta a helyes szót. Végre is intett
                  Henriettenek, hogy ezeket igen célirányos volna egyedül hagyni. Henriette valami
                  ürüggyel átment a saját szobáiba, Mária pedig arra hivatkozva, hogy szét kell
                  néznie a csomagolás körül, szintén elsietett. György és René ketten maradtak. És
                  életében most történt meg először a biztos fellépésű, bátor és okos Györgygyel,
                  hogy zavarban volt. Nagysokára René törte meg a zavart hallgatást.</p>
               <p>- Tudja Isten, olyan furcsa most, hogy elutazom.</p>
               <p>- Örülsz neki?</p>
               <p>- Éppen ez az. Eddig úgy örültem, de most folyton az jár az eszemben, hogy most
                  már szívesen itt is maradnék... melletted... tudod... én nem tudom, hogy mondjam
                  meg... olyan nehéz az ilyeneket megmondani... én neked most már igazi jóbarátod
                  lettem... csak azt nem tudom, hogy te hogy vagy vele...</p>
               <p>- Én úgy szeretlek, te kis fickó, hogy majd megeszlek. Olyan kedves fiú vagy, hogy
                  ki sem tudom mondani.</p>
               <p>Most Györgynek egy vakmerő ötlete támadt. Ha már kénytelen úgy tenni, mintha nem
                  tudná a titkot, majd másképpen fogja kiszedni ebből az édes kis bakfisból, hogy az
                  hogyan érez iránta.</p>
               <p>- Olyan kedves vagy, - mondta vakmerően,- hogy azt ki sem tudom mondani. Miért is
                  nincsen ilyen nőben! Ha nő volnál, azt hiszem, egyenesen belédszeretnék. Mondd, ha
                  nő volnál, belém tudnál szeretni?</p>
               <p>XIV. René, Lodomériának egyelőre még koronás királya, erre a kérdésre először
                  olyan sápadt lett, mint a liliom, aztán olyan piros lett, mint a rózsa.</p>
               <p>- Én azt nem tudhatom, - hebegte kimondhatatlan zavarban -, hát honnan tudjam én
                  azt... bele se tudom képzelni magam...</p>
               <p>- De mégis. Ha nagyon gondolkozol.</p>
               <p>- Hát istenem... én tudom, hogy a nők hogy bomlanak érted... ha nő volnék, azt
                  hiszem, egy kicsit, talán nem is egy kicsit, hanem egészen biztosan őrülten
                  tetszenél.</p>
               <p>- Látod, milyen jó, hogy férfi vagy, így legalább nyiltan megmondhatod. Ha nő
                  volnál, sohasem tudnám meg.</p>
               <p>- Dehogynem. Ha nő volnék, én biztosan nem olyan volnék, mint a többi lányok. Én
                  bizony megmondanám.</p>
               <p>Györgynek minden erejére szüksége volt, hogy fel ne ugorjon és magához ne kapja
                  ezt a kis jószágot, aki most úgy állott előtte, mint egy műkedvelő úrikisasszony,
                  akire farsang évadján szmokingot adnak. De tartotta magát. Nem volt szabad
                  visszaélnie azzal, amit Máriától egész más célokra tudott meg. Visszafojtotta
                  feltűnő indulatát.</p>
               <p>- Mit mondanál?</p>
               <p>- Egyszerűen odamennék hozzád és azt mondanám: «Te, képzeld, én szerelmes vagyok
                  beléd, mit szólsz?» Vagy nem is ilyen hangon. Komolyan. Szépen a szívemből, mint a
                  muzsika. Azt mondanám: «Én vagyok én, én egy nagy-nagy szerelem vagyok, amelyik
                  jár az utcán és világít, és csodálom, hogy az emberek nem állanak meg és nem
                  bámulnak.» Vagy azt mondanám: «Szeretném, ha megcsókolnál és egyszerre elolvadnék,
                  mint a cukor.» És azt mondanám, hogy nem is mondanék semmit, csak a nyakadba
                  ugranék és behúnynám a szememet, és nem is látnám, hogy hol csókollak, csak
                  csókolnálak folyton-folyton, mint egy bolond.</p>
               <p>Itt hirtelen megállt René és rettentően megijedt. Szent Isten, hogy elragadtatta
                  magát. Rémülten hozzátette:</p>
               <p>- Ha lány volnék. Csacsiság, miket beszélek összevissza. Jobb így, hogy férfi
                  vagyok. Olyan jó érzés igazi jóbarátnak lenni. Mondd, úgy-e, jóbarátok leszünk?
                  Egészen bizalmasok? Úgy-e, mindent el fogsz mondani nekem?</p>
               <p>- Akár most rögtön.</p>
               <p>- Mondd, úgy-e, te szerelmes vagy ebbe a Sissybe.</p>
               <p>- Ugyan miket beszélsz, te bolond! Eszemágában sincs. Hiszen férjhez fog menni.
                  Valaha régen kurizáltam neki, de azt már elfelejtettem. Szavamra mondom, soha nem
                  jut eszembe.</p>
               <p>- Az más, - sóhajtott fel René, boldog megkönnyebbüléssel - és úgy-e, ha barátnőd
                  lesz, azt elmondod nekem?</p>
               <p>- Előre szavamat adhatom. De ezzel a dolog nincs elintézve. Most rajtad a sor.
                  Van-e valami olyan titkod, amit nem tudok?</p>
               <p>- Nincs.</p>
               <p>- De látom az orrodon, hogy van.</p>
               <p>- Nem igaz, - kiáltott René rémülten, - nincs!</p>
               <p>Ebben a pillanatban Mária lépett be a szobába, még pedig nem egyedül, hanem I.
                  Irina királyasszony őfelségével. György is, René is oda kívánták a felséges
                  asszonyt, ahol a bors terem. Még René is, pedig ő a királyasszony beléptekor
                  eléggé bajban volt. De ha Irinára haragudott is, Máriának annál jobban örült.
                  Mária fogja neki megmondani, elmondja-e Györgynek a titkot. Mert ha elmondja és
                  György őt nem szereti, akkor jobb meghalni.</p>
               
            </div>
            <div type="chapter">
               <head>XV.</head>
               <p>- Drága trónörökös - mondta Irina izgatottan, mikor ketten maradtak -, milyen
                  hercéket meg hurcákat hallok a városban és azt a nagy lótom-futom, ami az utcákba
                  van, mindenfelé őrjárások, na hát, ez valami bámulatraméltó és hogy magát
                  letartoltatták, ez igaz?</p>
               <p>- Úgy van, kedves Irina, e pillanatban börtönben sínylődöm.</p>
               <p>- No, de csak nem leszel magának valami kellemetlenséget?</p>
               <p>- Ahogy vesszük. Holnapra király leszek.</p>
               <p>- Jé, és ez a szegény kis René?</p>
               <p>- Olyan boldog, hogy majd kiugrik a bőréből.</p>
               <p>- Hallja, György, akkor kereskedelmi szerződés maga fog velem megcsinálni?</p>
               <p>- Úgy van, kedves Irina, én leszek az, aki ezt a szerződést nem fogom aláírni.
                  Csak ne ugorjon fel, maradjon nyugodtan ülve. Azt a bányát én is megvizsgáltattam,
                  úgy, hogy nem tudta senki. A rádiumot majd csak mi magunk fogjuk kivakarni a
                  földből. Bocsánat, tudom, mit akar mondani, hogy nincs hozzá tőke. Eddig nem is
                  volt. De holnaptól kezdve lesz.</p>
               <p>- Az ördög vigyen el magát, magával nem számoltalak.</p>
               <p>- Ejnye, hát csak nem képzelt olyan szamárnak, hogy ezt az uzsoraszerződést
                  hagyom, ha tudok róla? Ezen maguk mérhetetlen pénzt kerestek volna! Még jó, hogy
                  nincs aláírva. Kénytelen lettem volna jellemtelenül megszegni.</p>
               <p>- És én akkor küldöm volna a jegyzék és a hadat izentek volna, akkor maga
                  krik.</p>
               <p>- De én nem krik, mert én angol tőkét hoztam ide, a megállapodásom kész és ha maga
                  okos­kodott volna, akkor egy angol hadihajó erre a finom orrocskájára egy srapnelt
                  küldött volna, mikor Illyriában éppen legkegyelmesebben reggelizett volna.</p>
               <p>- Maga egy gaz, kedves György. Egy zsivány, egy beletörő, egy zsebnyeső. Mert krik
                  az a sok jó finom pénz, amit az én kedves kis parasztkáim itt kereste volna. De
                  nem lehet magát haragudni. A kettő kis ország nagyon jóban leszel, mi? Csinálunk
                  mindig királylátogatások, mi? Nagy parádé csinálunk, jó? Vagy tudod mit, ha maga
                  is jobban szeret aztat, csinálunk inkognitó, jó?</p>
               <p>- Mindig örülni fogok, ha láthatom magát, Irina.</p>
               <p>- Ne ilyen fagyos mondjál nekem, maga csinos kutya. Mondjál melegebbre aztat. Egy
                  ilyen rapsz-ripsz embertől, egy ilyen huszárkatonától egész más várja az
                  ember.</p>
               <p>- Végtelenül boldog leszek, ha meg fogja tisztelni esküvői ünnepségemet.</p>
               <p>- Micsodaaa?? Maga esküszölni fogja egy feleség? Kicsoda aztat a feleséget?</p>
               <p>- Ne haragudjon, Irina, de nem mondhatom meg, még neki magának se mondtam meg.</p>
               <p>Irina mélabúsan mosolyogva maga elé nézett. Most már másodszor használta ezt a
                  lemondó mosolyt Lodomériában. De másodszor is finoman és kedvesen. Kis szünet
                  után, könnyed sóhajjal és halkan megszólalt.</p>
               <p>- El fogom jönni az esküvőre, György. Itt maradom egypár nap majd és el fogom a
                  Cerclebe járni. A játék én rettenetesen szerencse nyerek. Na nem baj. Gratulálom,
                  György, legyél maga olyan boldog, amekkora egy ilyen okos, kedves,
                  kutyateremtette, csinos zsivány megérde­melsz.</p>
               <p>Őfelsége odanyujtotta híres szép kezét Györgynek, aki megcsókolta és melegen
                  meg­szo­rította.</p>
               <p>- És most, - mondta Irina felállva és szomorú mosollyal, - szépen fogok a
                  sátramfádat és még ma éjjel elutazok, itt nem sok van nekem való keresni. Illir
                  közmondás mond aztat, hogy bögre is eltörte, kecsketej is kifolyta.</p>
               <p>Ebben a pillanatban kinyílt az ajtó és az ajtónyílásban megállott egy feltűnően
                  csinos fiatal hölgy síma, elegáns angol útiruhában. Megállott és a szerelmes
                  fiatal lányok leírhatatlanul üde mosolyával rájuk nézett. Ez a fiatal lány XIV.
                  René volt, Lodoméria királya, Biscaya örökös grófja és jeruzsálemi báró. Irina
                  rábámult, azonnal megismerte és majdnem elájult a meg­lepetéstől.</p>
               <p>- Jézusmária, René... ez... ez... hát ez... hát ő...</p>
               <p>Felváltva nézett hol egyikre, hol másikra. György sem szólt semmit, csak állott
                  ragyogó arccal.</p>
               <p>- Én azonnal ájulom, - sikoltott Irina, - most kezd nekem a fejedben az egész
                  pirkadás fel­megy, most kezdelek érteni a férfiatlanság és az egész cukorbaba
                  fiatalember... Nahát trónváltozás én már láttam, de ekkora királyváltozás még nem
                  láttam.</p>
               <p>Irina odarohant Renéhez és összevissza csókolta.</p>
               <p>- Te kis bűbájság! Te kis gyönyörű! Te kis tündököl!</p>
               <p>Aztán odarohant Györgyhöz és összevissza csókolta azt is.</p>
               <p>- És te, rádiumszerződés! Te komisz! Te kedves bicskazsivány!</p>
               <p>Aztán hangosan hirdette, hogy azonnal elájul, ha ezt az egészet Prenkkel nem
                  közölheti, és elrohant. György és René lassan egymásra néztek. Egyszerre
                  mosolyodtak el, egyszerre tárták ki a karjukat, egyszerre indultak egymás felé,
                  egyszerre ölelték át egymást és egyszerre hunyták be némán a szemüket.</p>
               
            </div>
            <div type="chapter">
               <head>XVI.</head>
               <p>A csók igen hosszú ideig tartott. Olyan sokáig, hogy a külső világ teljesen
                  elveszett számukra, se nem láttak, se nem hallottak. Azt se hallották, hogy János
                  herceg berontott a szobába. Csak azt hallották már, hogy egy felháborodott hang
                  megdöbbenve így kiált fel:</p>
               <p>- Felség!</p>
               <p>Szétrebbent a két összeforrt fej. János herceg állott előttük. René azonnal a
                  György mellére dugta szégyenkező fejét. De György nyájasan és nyugodtan
                  felelt:</p>
               <p>- Felség? Kinek mondja ezt? Nekem, vagy Renének?</p>
               <p>- Az én törvényes királyom XIV. René.</p>
               <p>- Dehogy törvényes, - ütötte fel René a fejét, - hiszen a lodomér trónon csak
                  férfi ülhet.</p>
               <p>- Nem törődöm vele! Majd hoznak egy új törvényt! Hogy merte ezt tenni? Hogy merte
                  elmondani neki?</p>
               <p>- Ne kiabáljunk, öregem, - szólt közbe György -, én ebben a pillanatban, mikor
                  Renéről kiderült, hogy nő, Lodoméria törvényes királya lettem. Legyen esze és
                  intézzük el símán ezt az átmenetet.</p>
               <p>- Nem és nem! Én az állásomat nem hagyom. Ha én maradok a kancellár, akkor nem
                  bánom, de kérek élethossziglani szerződést.</p>
               <p>Ekkor belépett Xavér, lodomér tábornoki díszruhában. György rámutatott:</p>
               <p>- Bemutatom önnek a kancelláromat, Clary-Clary grófot.</p>
               <p>- Kicsoda? Xavér? Clary-Clary gróf?</p>
               <p>- Úgy van, - szólott Xavér, - annak a Clary-Clary grófnak a fia, akit ön annak
                  idején szám­űzetett.</p>
               <p>- Óriási, - kacagott hangosan René, - egész jól körül voltam itt véve.</p>
               <p>János herceg szeme villámokat szórt. Erőteljesen rácsapott az asztalra.</p>
               <p>- Hát nem és ezerszer nem! Nem tágítok! Ellenállok! A katonaság az enyém! És ha
                  kell, magam állok oda a barrikádokra, de kinullázni nem hagyom magam! Tessék
                  tudomásul venni, hogy az erő az én részemen van! Most megyek és egy félóra mulva a
                  katonaság élén jövök vissza! És akkor jaj annak, aki velem okoskodni mer!
                  Lodoméria még ma éjjel köztársaság lesz, ezt tessék tudomásul venni.</p>
               <p>Így szólt a konok kancellár és valóban indulni akart. De ahogy kiment volna,
                  szemközt jött vele a fia.</p>
               <p>- Éljen György király! - kiáltotta lelkesen már az ajtóban, - most vettem ki az
                  esküt a tisztikartól az új uralkodóra! Vesszen a zsarnokság!</p>
               <p>Ennek a kiáltásnak, amelytől a kancellárt kevés híjján megütötte a guta,
                  váratlanul vissz­hangja támadt. Kintről határozatlan moraj hallatszott. Henriette
                  és Mária lelkendezve rohan­tak be azzal a hírrel, hogy óriási tüntető tömeg
                  közeledik a palota felé. De ahogy szenzációsan és tágra nyilt szemmel újságolták a
                  részleteket, mind a ketten megakadtak, mert a pillantásuk Renére esett, aki úgy
                  odafészkelte magát a György mellére, mint mikor a cica a téli szobában jó meleg
                  helyet keres magának. Erre a látványra Henriette azonnal Alfonzhoz lépett és a
                  nyakába borult.</p>
               <p>- Hát nem bánom, - mondta János herceg komoran, - csak egy kikötésem van. A
                  birodalom pénzügyeiről nem tartozom elszámolást adni.</p>
               <p>- Jól van, - mondta nagylelkűen György, - ezt ezennel megkapja amnesztiának.</p>
               <p>János herceg ránézett, gondolkozott egy kicsit, habozott, aztán ravasz mosoly
                  villant át az arcán.</p>
               <p>- Éljen György király, - mondta kedélyesen.</p>
               <p>Kint a tömeg tengerszerű zúgása egyre közeledett. Már egy pár kiáltást is tisztán
                  ki lehetett venni. Xavér gyorsan kilépett az erkélyre, hogy lenézzen, rögtön
                  vissza is jött és elsietett intézkedni. Egyszerre rengeteg dolga lett. Irináékat
                  is el kellett utaztatni és a hatalom átvéte­lének pontosan megállapított
                  programmját is végre kellett hajtani. Száz meg száz tennivaló volt ebben a
                  programmban. És a legfontosabb még nem is volt benne: a koronázást össze kellett
                  kötni azzal az esküvővel, amelynek során az új király feleségül volt veendő a régi
                  királyt. Programmok, ceremóniák, felvonulások, hódolások, trónbeszédek rajzottak
                  Xavér fejében. És íme, most Cox marsall jött, hogy a zavarokat még jobban tetézze.
                  Cox marsall nem is jött, hanem száguldott. Úgy repült előre a György szobája felé
                  kis pocakjával, mintha gurították volna. És közben vérben forgott a szeme.</p>
               <p>- Hol van Sissy?! - kiáltozott vadul, mikor berontott a trónörökös szobájába. -
                  Hol van Sissy?</p>
               <p>Az egész társaság meglepetve bámult rá. Azt lehetett hinni, hogy Cox marsall
                  megőrült. Ő megállott a szoba közepén és mint a bosszú angyala, egyenesen
                  kinyujtott kézzel Györgyre mutatott.</p>
               <p>- Ez az ember itt a kedvesét rejtegeti! Ha nem hiszik, nyissanak be abba a
                  szobába! Ott rejtőzködik Sissy!</p>
               <p>Odarohant a szomszéd szoba ajtajához és felszakította. Valóban ott állt a
                  csodálkozó és zavart Sissy. György a fejére csapott. A művésznőt teljességgel
                  elfelejtette. Milyen messze volt már a napló, mennyi minden történt azóta! És
                  mikor most ránézett a féltékenyen elboruló Renére, szorosabban magához ölelte.</p>
               <p>Száz dolog akart most történni egyszerre. György oda akarta adni Renének a naplót,
                  György indítványozni akarta Renének, hogy a naplót, amely tele van a szerelmüknek
                  a gyűlölet álruhájába öltözött ezer alakjával, olvassák el ketten együtt. René
                  felelősségre akarta vonni Györgyöt, hogy mit keres egy színésznő este tízkor a
                  szobájában. Cox szerette volna kifaggatni Sissyt, hogy ha randevura jön Györgyhöz,
                  akkor miért hozza magával a jazzdobost, akinek semmit nem értő, ijedt arca szintén
                  felbukkant most a művésznő háta mögött. György meg akarta mondani Sissynek, hogy
                  köszöni, de a művésznő további szolgálatai most már teljesen feleslegesek. Sissy
                  meg akarta mondani Coxnak, hogy nagyképű, hiú, kiállhatatlan öreg fajankónak
                  tartja és miután elutazik, roppant örül, hogy ezt végre közölheti vele. Mária
                  szerette volna minden megjegyzés nélkül egy öleléssel magához ölelni Györgyöt és
                  Renét és eldicsekedni vele, hogy ez az ő műve. Henriette szerette volna megmondani
                  Jánosnak, hogy íme, csak azért is az Alfonz felesége lesz, akinek nem tetszik,
                  tegyen róla. A zűrzavarban mindenki szeretett volna valakihez fordulni és
                  valakinek mondani valamit.</p>
               <p>De senki sem mondhatott semmit. A mondókákat el kellett halasztani, mert a
                  történelem szólott közbe. Xavér izgatottan futott be.</p>
               <p>- Felség, - mondta Györgynek, - ki kell mennie az erkélyre. A nép akarja látni.
                  Óriási tömeg, leírhatatlan boldogság...</p>
               
            </div>
            <div type="chapter">
               <head>XVII.</head>
               <p>A gyorsvonat éjszaka félkettőkor indult a lodomériai pályaudvarról. Egyelőre
                  állott. Az állomásfőnök telefonparancsot kapott az udvartól, hogy a vonatot addig
                  ne eressze tovább, míg György király, aki pillanatnyilag kihallgatásokat ad és a
                  közhivatalok fejeinek eskűtételét veszi át, maga is ki nem jön az állomásra, hogy
                  I. Irina őfelségétől búcsút vegyen.</p>
               <p>A vonathoz szalónkocsit kapcsoltak. Ennek ablakában Irina állott s beszélgetett
                  János herceggel, aki kikísérte. Prenk Brbed már lefeküdt, a fülkéje ablakán
                  lehúzott függöny mutatta, hogy ő elvben már elutazott Lodomériából.</p>
               <p>- És mondjál nekem, maga daliás herceg, - szólt Irina jókedvűen, - meddig kell itt
                  állsz a vonat?</p>
               <p>- György őfelsége azonnal itt lesz. Kezet akar csókolni felségednek. A
                  menyasszonya is vele jön.</p>
               <p>- Úgy. És maga, édes herceg, mi csinálni fogja az új konstellációba?</p>
               <p>- Facér vagyok, felség, majd csak akad valami.</p>
               <p>Irina szeme villant egyet. Felvette a lorgnettjét és alaposan szemügyre vette
                  Lodoméria exkancellárját. Majd egy kis szünet után így szólt:</p>
               <p>- Tulajdonképpen maga egy nagyon szép ember, herceg. És mennyit öreg maga, mondjon
                  nekem.</p>
               <p>János, aki már a lorgnettezés alatt vakmerően nézett farkasszemet a
                  királyasszonnyal, most gőgösen kihúzta magát.</p>
               <p>- Én atléta vagyok, felség, a tavalyi úszóbajnokság első díját a Sirály-klubban én
                  nyertem meg.</p>
               <p>- Úgy. Mondjál csak nekem, herceg, volna kedvit neki illir szolgálatba
                  állassz?</p>
               <p>- A munkakörtől függ, felség.</p>
               <p>- A munkakör mindig saját megcsinál magának, aki egy teteje-talpa férfi. Nekem az
                  udvarnál éppen nem van egy főudvarmester. A ceremóniákat, a rendezés, az etikett,
                  az udvari fogadások, udvari bálok, díszvacsora, mindenféle, az elég dolog adja
                  valakinek. Csakhogy egy kis baj van, maga kis úszásbajnok, nálam nem lehet lopsz
                  és panama.</p>
               <p>János ránézett a királyasszonyra és kihívóan megpödörte fehér bajuszát.</p>
               <p>- Mikor foglalhatnám el az állást, felség?</p>
               <p>- Ha valaki egy fes ember, akkor zsupsz bele most rögtön.</p>
               <p>János bólintott és magához intette a tiszteletteljes távolban álldogáló adjutánst.
                  Annak meghagyta, hogy azonnal rohanjon a Malatesta-palotába, csomagoltasson egy
                  pár napra való fehérneműt és lóhalálában hozza ki az állomásra. Az adjutáns
                  elrohant, János herceg pedig nyugodtan felszállt a szalónkocsiba.</p>
               <p>Kézipoggyásza még idejekorán megérkezett. Ugyanabban a pillanatban sietett ki a
                  perronra György király a menyasszonyával. Nyájas búcsú következett, gratuláció
                  János hercegnek az új állásához, szerencsekívánat, vasúti jelzés, gőzsistergés,
                  zsebkendőlobogtatás. A gyorsvonat zakatolva rohant végig az öböl partján.</p>
               <p>A szalónkocsi fülkéjében Irina királyasszony behunyta a szemét. A szájára rátapadt
                  a János herceg szája.</p>
               <p>Az udvari autóban, amely az állomásról az éljenző és kivilágított utcák során
                  hazafelé tartott, René behunyta a szemét. A György boldog csókjában a mennyország
                  szakadt rá.</p>
               <p>A tovarobogó gyorsvonat egy második osztályú fülkéjében Sissy utazott az új élet
                  felé. Behunyta a szemét. A Bobby csókjában könnyekig meghatotta a hűséges
                  házasélet jövőjének varázsa.</p>
               <p>A királyi palota egyik ajtónyílásában most búcsúzott Henriette a holnapi
                  viszontlátásig Alfonz hercegtől: Henriette behunyta a szemét és mialatt az Alfonz
                  arca az övéhez közeledett, arra gondolt, hogy milyen jó szerelmesnek lenni.</p>
               <p>Nyájas olvasó, hamar csókold meg, akit szeretsz.</p>
               
               
            </div>
      </body>
  </text>
</TEI>