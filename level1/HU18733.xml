<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU18733" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Ugody Lila</title>
            <author>
               <persName>
                  <surname>Teleki</surname>
                  <forename>Sándorné</forename>
               </persName>
               <date from="1864" to="1937">1864–1937</date>
               <idno type="VIAF">309595549</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/086484"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">45414</measure>
            <measure unit="pages">104</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Ugody Lila</title>
               <date>2018-10-29</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/18700/18733/"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Molnár Éva</name>
                  <name>Fecz Ágnes</name>
               </respStmt>
            </bibl>
            <bibl type="printSource">
               <title>Ugody Lila</title>
               <author>Teleki Sándorné</author>
               <pubPlace>Singer - Wolfner</pubPlace>
               <publisher>Budapest</publisher>
               <date>1920</date>
               <ref target="https://www.mek.oszk.hu/18700/18733/"/>
            </bibl>
            <bibl type="firstEdition">
               <title>Ugody Lila</title>
               <author>Teleki Sándorné</author>
               <date>1920</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="F"/>
            <ns1:size key="short"/>
            <ns1:canonicity key="low"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-12-14"/>
      </revisionDesc>
   </teiHeader>
   <text>
      <body>
        
         <div type="chapter">
            <head>I.</head>
            <p>- Az sem érne semmit!... Könnyü neked, édes Etelkám, tanácsokat osztogatni, de lennél
               csak az anyja!... Akkor látnád, hogy milyen nehéz dolog egy Ugody-leánynak
               parancsolni... Nem is szólok én már ezután egy szót sem... Nem bánom, ha minden kérő
               tótágast áll is, nem én!</p>
            <p>- De édes, édes jó mamám, miért haragszol reám olyan nagyon? - kérdezte Lila
               erőltetett nyugalommal és igyekezett fejét olyan mélyen lehajtani, hogy a nénik meg
               ne lássák könnyeit.</p>
            <p>De Ugody Kristófné feleletre sem méltatta leányát, hanem beérte egy sokat jelentő
               vállvonogatással. Aztán fölállt s egy óriás papirvágó olló segítségével hozzálátott
               a körülte röpködő darazsak meggyilkolásához. Csakhamar szörnyű pusztítást vitt véghez
               közöttük, de azért egygyel sem volt kevesebb a tüllel lekötött, cukros gyümölcsét
               szárító sziták peremén. Sőt minél mérgesebben, mentől könyörtelenebbül csattogott az
               olló, annál több röpködött, sírt, zsongott körülötte. S mintha az egész táj egy
               óriás, fölzúdult darázsfészekké változott volna, jöttek, szálltak a falánk állatkák
               mindenfelől. Még a kerten túl zúgó cséplőgépek búgása is úgy hangzott, mintha
               megannyi új rajt küldenének a haragos úrnő bosszantására.</p>
            <p>- Infámis kis bestiák! - nevetett Tunyogi Károlyné, sógornője áldatlan munkájában
               gyönyörködve. De aztán attól tartva, hogy a társalgás új mesgyére téved, édeskésen
               tréfálkozott:</p>
            <p>- Látod, Lila, éppen úgy járnak a darazsak az édesség után, mint teutánnad a
               kérők.</p>
            <p>De Lila nem volt tréfáló hangulatban. Dacosan végignézett kínzóin, számszerint három
               tisztes asszonyságon, akik az ugodi vendégszeretetet élvezve, nagy gyönyörűséggel
               szürcsölték reggeli kávéjokat. Majd anyjához intézve kérdését, most már ingerülten
               szólott:</p>
            <p>- Mindenáron túl akarsz adni rajtam?</p>
            <p>- Dehogy akarok! Micsoda föltevés ez már megint?!... De most arról van szó, édes
               kisasszony, hogy önnek holnap van a huszonnyolcadik születésnapja...</p>
            <p>- És hogy még mindig nincs főkötő alatt, - szólt közbe Etelka néni szigorúan.</p>
            <p>- És hogy még jó soká nem is lesz! - felelt Lila, szemére húzva óriás kerti
               kalapját.</p>
            <p>- Pedig annak az a rendje, módja, - döntötte el a kérdést Tunyogi Károlyné, aki már
               húsz év óta élt elválva férjétől.</p>
            <p>- Nekem pedig semmi kedvem egy második Mártásy Priscillát fogni a leányomban, -
               pattogott Ugodyné, egy óriás lódarazsat kettévágva.</p>
            <p>- De az égre kérem magukat, - kiáltott Lila, könyörgésre fogva a dolgot, - miért
               haragusznak reám olyan nagyon? Mit vethetnek a szememre? Hogy nem akarok akárki
               fiához férjhez menni?... Én Istenem! hát olyan nagy baj az? Nem jól vagyunk-e így?
               Mama élhet gazdaságának... én meg...</p>
            <p>- Világboldogító bolondságaidnak, ugy-e? - kesergett Ugodyné. - Uram fia! ha megtudná
               a világ, hogy Ugody Lila ahelyett, hogy mint a többi fiatal leány bálra, toilettere,
               udvarlókra gondolna, falusi iskolát és kisdedóvót istápoló Tudományos könyveket
               olvas! tu-do-má-nyos könyveket!... De az még semmi, hanem arra is szoktatja a
               parasztleányokat, hogy ne csak babot meg répát ültessenek, de virágot is! Hallod ezt
               Cella?! Virágot! Hát ne üssön meg a guta, mikor erről van szó?</p>
            <p>- Oh, dehogy üt meg, mamikám, - kedveskedett Lila, anyja kezét cirógatva, de Ugodyné
               bosszusan rántotta el karját.</p>
            <p>- Hagyj nekem békét! Könnyű most hizelkedni, miután évek óta egyszer sem tetted meg
               azt, amit én akartam.</p>
            <p>- Bizony, bizony - bólogatott Tunyoginé - szeretném tudni, hány kérőt kosaraztál ki
               tíz év óta? Kivált eleinte!... Mert most már nem valami sűrűn jelentkeznek, ugy-e
               Huldám? - Ezt Ugodynéhoz fordulva kérdezte, részvétteljes hangon.</p>
            <p>Ugodyné pedig, minden felelet helyett, nagyot csattantott ollójával a levegőben,
               mintha valami láthatatlan darázs fulánkja ellen védekeznék.</p>
            <p>- Tudod-e a nótát, Liluskám, leányom, - kedveskedik Zsámbék Gyuriné Csömöszy Cella, -
               úgy szól az hogy:</p>
            <p>A leány gyöngyvirág - tizenhat esztendeig,</p>
            <p> Nefelejts, rózsaág, tizennyolc esztendeig,</p>
            <p> De ha idejét haladta,</p>
            <p> Csak a legények bolondja...</p>
            <p>Erre aztán Lila kisasszony, mind a két kezét a fülére tapasztva, elfutott az
               erkélyről. Meg sem állt, míg kedves helyére, a nagy platánfa alá nem érkezett.</p>
            <p>- Istenem! mikor lesz már ennek vége, - tört ki belőle a nehezen fékezett indulat. -
               Miért nem hagynak nekem békét? Az utóbbi időben nincs nap, hogy szememre ne
               lobbantsák, hogy még mindig itthon vagyok? Olyan nagy bűn az? Ejh, hát meddig otthona
               a szülei ház a férjhez nem ment leánynak? Egy idő óta úgy érzem magam, mintha csak
               tűrt vendég volnék itt, mint amilyenek voltak a lengyel menekültek nagyapám
               házánál.</p>
            <p>- Különös ország is ez a mienk! - tünődött kissé nyugodtabban. - Úgy nevelnek
               bennünket, mintha szabad akaratú, önálló lényeket akarnának belőlünk formálni.
               Megtanítanak gondolkozni, bepillantást engednek a gazdálkodás titkaiba, pénzügyi
               műveletekbe és bonyolult perek szövevényeibe. Szinte hallom a bölcs okoskodást, amint
               mondják, hogy: Hej! mert jó lesz neki, ha mindennek a tudománynak hasznát veheti,
               amikor majd özvegyen marad... Fájdalom, ezt a kiváltságos helyzetet csakis
               férjhezmenetel árán szerezhetjük meg. Tehát férjhez kell menni, még pedig mentől
               előbb. Hisz’ nálunk bizonyos sajnálkozással olvassák rá egy leányra: Bizony, bizony,
               - már huszonegy éves! Ennek ellenében azonban törvényeink szerint a leány csakis
               huszonnégy éves korában lesz nagykorú, s az is csak a papiroson. Mert ugyan van-e
               több szabadsága ez időponttól kezdve? Nagyobb önrendelkezési joga? Ugy-e hogy nincs?
               Csupán csak egy cím jár ki nekünk ezután pazar bőkezűséggel, az, hogy: vén
               leány...</p>
            <p>Vén leány! - Ugody Kristófné, Etelka néni és még számos elvtársuk szent meggyőződése
               szerint ennél nagyobb csapás nem is érhet egy becsületes úri familiát.</p>
            <p>- Mert hiába, édes Etelkám, - szokta mondogatni Ugodyné, előre is tudva, hogy
               mindenki osztja nézetét a díszes hölgykoszorúban, - hiába, minden rossznak kútforrása
               a férj, de azért mégis: minden bajnak egyedüli orvossága a házasság.</p>
            <p>- Úgy van! - hagyják rá ilyenkor a tapasztalt nénik.</p>
            <p>Ezért bizony nagy baj volt az, hogy Lila nem hallgatott az okos szóra. Szép volt,
               művelt volt, házias volt, s mégis: anyja minden rábeszélésének sem sikerült őt egy
               előnyös házasságba belehajszolni.</p>
            <p>Pedig lett volna reá alkalom bőven. Elszámlálni is nehéz lenne azt a sok fényes
               kérőt, kit ő már elutasított.</p>
            <p>- És ha jól sejtem, újabb veszély fenyeget, - töprengett Lila. - Köböl Gyuri olyasmit
               emlegetett, hogy Mócsy Pista leánynézőben jár s nem lehetetlen, hogy hozzánk is
               betéved...</p>
            <p>Ugody Lila mosolyogva gondolt az idők forgandóságára. Hogy az édesanyja már egy Mócsy
               Pistát is elfogadható vőnek tekint! Ugodyné, aki még a grófok között is azt
               válogatta, hogy melyik származik le egyenesen az Árpádházbeli királyoktól.</p>
            <p>- Vajjon csakugyan olyan vén vagyok-e már? - tünődött magában Lila s mint Rip van
               Winkle, ő is odatérdelt a kút pereméhez s a telt vederben nézegette magát. Szinte
               meglepte, hogy a sima vizfölület nem egy fonnyadt aggszűzet, hanem egy viruló ifjú
               leányarcot tükrözött vissza. És Lila könnyebbülten fölsóhajtott:</p>
            <p>- Még nem!</p>
            <p>Aztán hangosan fölkacagott.</p>
            <p>- Milyen gyerekség!... De mindegy! Az ember szereti, ha egy pár ütőkártya van a
               kezében, még ha „babra” játszik is... S végre is, ki tudja?!... Jöhet olyan
               körülmény, hogy megváltoztatom szándékomat... Hanem mama meg a nénik csalódnak, ha
               azt hiszik, hogy engem lehet csak úgy ni, férjhez adni!</p>
            <p>Ugody Lilát iszonyat fogta el, mikor e szólásforma igazi értelmét átgondolta.</p>
            <p>- Eladó leány! Hány millió emberi lénynek egy egész életen át tartó vergődését és
               agóniáját jelenti e két röpke szócska. Hány tört remény és mennyi bűn csirája lakozik
               benne!</p>
            <p>- Menj férjhez, aztán, ha úgy tetszik: válj el - tanácsolta a minap is Tunyoginé. De
               Lila erre azt felelte, hogy nem tekinti a házasságot egy olyan kényelmes
               intézménynek, mint például egy köruti lakást, amelyet a beköltözés napján rögtön föl
               is lehet mondani. S ezzel egy-két napra véget vetett a vitának. De a fegyverszünet
               nem tartott sokáig. A kedves nénik, mint láttuk, gondoskodtak róla, hogy Lilának
               keserves perceket szerezzenek.</p>
            <p>- Bár itt volna már László! - sóhajtott egy könnyet morzsolva szét szemében és
               gondolatai most is testvérbátyjához szálltak, éppen olyan természetszerűen, mint
               ahogy a fecskemadár vihar közeledtére az oltalmat nyujtó eresz alá röpül.</p>
            <p>- Miért is nincs itt?! - mondogatta szomorúan. - De miért is ne hívnám? - kiáltott
               földerülve és legott szobájába sietett. Ideges kézzel keresett elő tintát, papirost
               és írni kezdett:</p>
            <p>- Bántanak, Lászlóm! - szólt a lelke mélyén támadt, repülő tollal írt levél. - Gyere,
               siess hozzám, úgy mint hajdan, régen, emlékszel még? Mikor elég volt azt hallanod,
               hogy a kis hugod a fáról leesett s talán kificamította a karját: hogy ime te legott
               vonatra ültél és meg sem álltál Cambridgetől Ugodig. Emlékszel? Most is látom örömtől
               sugárzó arcodat, mikor érkezésedkor mind a két karommal szorítottalak magamhoz.
               Milyen boldogság volt az. És később is minden, minden örömömben, minden bánatomban te
               voltál mellettem, te vigasztaltál, te védelmeztél, te tanítottál! Gyere most is,
               Lászlóm, mert bántanak. Azt vetik szememre, hogy még mindig itthon vagyok. Hát
               tehetek én róla? Hisz’ mindenki tudja, hogy tíz év előtt már menyasszonya voltam a
               gazdag, az előkelő Jávor Oszkárnak. Tehát épp úgy cselekedtem, mint ahogy azok a
               tisztes dámák ott a clematys-lugasban előírják. Sőt akkor magam is azt hittem, hogy
               nagyon, nagyon bölcs vagyok és hogy nagyon, nagyon szeretek... Mert ugyan melyik
               tizenhét éves leány kérdezi önmagától, hogy igazi szerelem-e az, amit egy fiatalember
               iránt érez, akiről meg van győződve, hogy külömb, mint a többi. Pedig valószinüleg
               csak jobb szabónál dolgoztat! Hogy szellemesebb: pedig valószinüleg csak léhább a
               többinél, s főleg: ha azt hiszi, hogy egyedül szivére hallgatva választott vőlegényt,
               pedig tulajdonképpen csak a mama, a nénik és a jó barátnék ügyesen szőtt befolyása
               érvényesült, mikor arra a lépésre elszánta magát.</p>
            <p>Gondold meg, László, hogy mi lett volna belőlem, ha véletlenül rá nem jövök, hogy
               azon az éjszakán, mikor Jávor Oszkár a lováról leesett és a nyakát szegte, nem mi
               hozzánk igyekezett, hanem máshoz. S mégis, - emlékszel? - mikor meghalt az én
               hívséges vőlegényem, általános volt a szomorúság a családban, hogy miért nem az
               esküvő után tört ki a nyaka annak a milliomos nagy partinak?... Csak te voltál
               mellettem! Te értettél meg, te vigasztaltál, te tudtad, hogy milyen keserves
               életiskolán megyek keresztül. És soha nem lankadó jósággal, türelemmel fáradoztál
               azon, hogy lassan-lassan kigyógyítsál bánatomból és oda édesgess paletteámhoz,
               könyveidhez. És ez sikerült is neked, drága tanítóm!...</p>
            <p>Emlékszel a mama aggódására? - Mit akarsz azzal a leánynyal, László? - kérdezte
               kétségbeesve. - Soh’se fog reá nézni senki, ha kisül, hogy folyton a tudományos
               könyveket bújja!... Hisz’ éppen erre vágytam, drágám: hogy rám ne nézzen senki! Egy
               olyan csalódás, mint az enyém volt, elég egy egész életre! Most sem attól félek, hogy
               Mócsy István ellenállhatatlan lesz, - de kérlek, gyere haza és légy mellettem a
               kikosarazást követő nehéz percekben... Lásd, már ismét megjött a kedvem. Ha veled
               lehetek, még ha csak a papiroson is, - mindjárt fölülkerekedik bennem az
               életöröm.</p>
            <p>Ugy-e, hogy jössz? Ezer öleléssel vár</p>
            <list type="simple">
               <item>Lilád.</item>
               <item> </item>
            </list>
         </div>
         <div type="chapter">
            <head>II.</head>
            <p>És jól sejtette, mert éppen huszonnyolcadik születésnapján csakugyan beállított a
               néniktől várva-várt kérő, sulyokvári Mócsy István jól táplált személyében.</p>
            <p>Büszkén ült a magas szandlaufer tetején s hatalmas ostorpattogtatással csördítette be
               a négy strimflis, lámpás sárgáját az Ugody-ház udvarára.</p>
            <p>- Kezeit csókolom, Lila nassám! - kiáltott, még mielőtt megálltak volna táltosai. -
               Be rég nem láttam! Ugyan kérem, mit csinál, hogy még mindig ilyen szép?</p>
            <p>Leugrott a bakról és ezzel az őszintén átérzett, de nem általánosan méltányolt bók
               után, cuppanós csókokat nyomott a hölgyek kacsóira.</p>
            <p>- Tyűh! be meleg van nyáron! - filozofált aztán, fejét és puha zerge pamacsos
               kalapjának belső bőrszalagját törülgetve. - De meg régen is pirít minket ez a juniusi
               napsugár, hogy az Isten is áldja meg! Mert már hetek óta járogatok vizitelni.</p>
            <p>- Ejnye, ejnye, - méltatlankodik Ugodyné kedveskedő hangemelkedéssel - hát illik az,
               hogy mindenfelé jár, csak éppen minket kerül el?</p>
            <p>- Na már kedves Huldám! - szólt közbe Etelka néni annyi szeretetreméltósággal,
               amennyivel egy száznyolc kilós vén néni rendelkezik, - csak nem fogod tán az én
               kedves Pista öcsémet magázni? Az kellene csak! Hiszen anyósom mindig tartott valami
               atyafiságot a Mócsyakkal.</p>
            <p>- Meghalt a gyerek, oda a komaság - akarta mondani gőgösen Ugodyné, de egyszerre
               mintha lángbetükkel látta volna a tornác falára írva: Lila már huszonnyolc esztendős!
               S ezért legott örömmosolyra kényszerítette szigoruan összeszorított ajkait és
               édeskésen bólintott a túlboldog Mócsy felé:</p>
            <p>- Igaza van Etelkának! Tehát mondd csak, édes öcsém, miért nem voltál nálunk hónapok
               óta?</p>
            <p>- Az ám? Miért nem? - érdeklődtek a többi hölgyek is és szinte versenyeztek a Mócsy
               Pista ünneplésében. Cella néni a szobája rejtekéből egy doboz saját készítményü
               cigarettát hozott elő, Tunyoginé meg éppenséggel odáig ment, hogy egy új gyufatartót
               igért a kedves öcsnek, „az én drága Erzsikém fiának.”</p>
            <p>Csak Lila állt ott szokott közönyös szivességével, mintha nem is tudná, hogy ez a
               látogatás ő reá nézve milyen jelentőségteljes. Etelka néni ezért jóságosan hátba is
               ütögette gömbölyü kis könyökével. De Lila csak vállát vonogatta.</p>
            <p>Szerencsére Mócsy Pista nem vette észre ezt a jelbeszédet és nagyon meg volt elégedve
               a fogadtatással, miért is folytonosan mosolygott s hol a lefelé konyuló
               harcsabajuszát pödörgette, hol meg a haját, mely olyan sűrű, fekete és göndör volt,
               mint egy asztrakán muff, gereblyélte, mind a tíz ujjával. Bizony ezek az ujjak
               barnák és duzzadtak a sok gyeplőfogástól, de meg azért is, mert Mócsy nagyon jó gazda
               lévén, hajnaltól estig kint van kis háromszáz köblös gazdaságában. Nem is restelli az
               eke szarvát beleilleszteni a barázdába s ha szükségesnek találja, pofon is legyinti
               azt az ostoros gyereket, akinek gondatlansága miatt görbe a barázda.</p>
            <p>Első házasságára emlékeztető jegygyűrűje egészen benőtt már húsos ujjába: ha le
               akarná venni, lombfűrész kellene hozzá.</p>
            <p>Sajnálattal jegyzem meg, hogy ezeket a sajátságokat egytől-egyig Ugody Lila vette
               észre, még pedig mialatt házikisasszonyi tisztének eleget téve, mosolyogva kinálgatta
               vendégét gyöngyöző savanyúvizes borral és egy kis finom füstölt szalonnával.</p>
            <p>Mócsy Pista derekasan meg is felelt a beléje helyezett bizalomnak s kenyerét hüvelyk-
               és mutatóujja közé véve, zsebkésével nagyokat szelt hol a kenyérből, hol a
               szalonnából. Lassankint belemelegedett a beszédbe is, csak vándorlási céljával nem
               akart kirukkolni.</p>
            <p>- Hát, hogy mi járatban vótam?... Jaj, édes néném, nehéz azt így „köz platzra” vinni!
               - s titkolódzó módon hol láthatatlan karikagyűrűjére, hol meg Lilára pislantott. -
               Nehéz a szegény özvegyember sorsa! - sóhajtott meggyőződéssel, de azért nagyot
               nevetett utána, mert minden mondását nevetéssel szokta végezni.</p>
            <p>- Bizony nehéz az, fiam! Hát még az özvegyasszonyé! - sóhajtott vissza Ugodyné, de
               ezt csak azért, hogy vendégével rokonérzelmeket valljon, mert jaj, be alkalmatlannak
               találná, ha Ugody Kristóf egyszerre csak előkerülne ősei sírboltjából.</p>
            <p>Mócsy Pista résztvevően bólintott, aztán Lilához fordult:</p>
            <p>- Ejnye, be jó színben van, Lila nassám! Már az igaz, hogy a mai leányok...</p>
            <p>- Nem érnek annyit, mint a tegnapiak. Tudom már! - vágott közbe Lila legbájosabb
               mosolyával. - Mondja inkább, hogy vannak a gyermekei? - S oda telepedett Mócsy
               mellé, hogy látszólag egész odaadással hallgassa a túlboldog apa elbeszélését.</p>
            <p>- Már mint az én kis pulyáim? - kérdi Mócsy, büszkén pödörve egyet a bajszán. - Remek
               fattyuk, mondhatom! Büszke vagyok rájok, pedig csak leányok... Miért nevet,
               kérem?</p>
            <p>- Én? Dehogy nevetek, inkább elszomorkodom közös sorsunk mostohaságán!... Csak
               leányok? Szegénykék!... - És Lila olyan szomorú arcot vágott, mintha valamennyi
               Mócsy-leány létezéséért őt vádolnák.</p>
            <p>Mócsy Pistát nagyon meghatotta ez a részvét.</p>
            <p>- Sajnáljon inkább engem, Lila nassám! - sóhajtott meggyőződéssel. - Mert nagy elemi
               csapás ez rajtam, kivált mióta a frajla megszökött.</p>
            <p>- Meg? miért szökött meg?</p>
            <p>- Tudja, afféle nyafka német volt a jámbor, aki nem érti a tréfát; az én leányaim
               meg, persze, elevenek, mint a csík! Hát képzelje, mit csináltak? Egy este kilopták a
               lourdesi vizet a frájla szenteltvíztartójából és tintát öntöttek helyébe.</p>
            <p>- Ne mondja?!...</p>
            <p>- Az a!... De ez még semmi, hanem éppen akkor éjjel irtózatos vihar támadt, most is
               átkozom, mert elvitte az ököristállóm tetejét! Hát amint elkezdett dörögni,
               csattogni, a frajla ijedtében gyertyát se mert gyujtani, csak úgy ni, vaktában
               keresgélt szenteltvíz után.</p>
            <p>- Mire kellett az neki?</p>
            <p>- Tudj’ a Teremtő! Valószinüleg arra, hogy elijessze vele a menyküt. Úgy kell lenni,
               hogy az ujjait szorgalmasan belemártogatta s hol keresztet vetett magára, hol meg a
               szobát spriccelte vele. Elég az hozzá, hogy reggel volt öröm a gyermekek között!</p>
            <p>- Képzelem!</p>
            <p>- Nem a! Tessék elhinni, hogy nem is képzeli, milyen sivítást, táncolást,
               örömrivalgást vittek végbe a kis huncutok, mikor meglátták a méltóságteljes frajlát
               olyan tarkának, mint egy mazsolás rétes... De ez még semmi, hanem tudja, mit csinált
               nem régen az én két legkisebb leányom?...</p>
            <p>- A Fémy és a?... Hogy is hívják a maga leányait, Mócsy?</p>
            <p>- A legnagyobb Amarantha, - kezdte Mócsy látható gyönyörűséggel - aztán jő Zulima,
               aztán Iduna, aztán Fémy és végre Dzsemike.</p>
            <p>- Az Istenért! Honnan vette ezeket a neveket? - kérdezte Lila nevetve.</p>
            <p>Mócsy Pista neheztelve nézett reá, de aztán meggondolta a dolgot: kár lenne egy ilyen
               kicsiségért a jól kezdődő barátságot veszélyeztetni. Azért ő is mosolyogva, bár némi
               fölénynyel azt válaszolta:</p>
            <p>- Szegény boldogult feleségem végtelen szerette a Berenczy Barna Jenke regényeit és
               minden leányát egy-egy hősnője után nevezte el.</p>
            <p>- Most már értem!... De mit is akart mondani a két legkisebbről? Beszélje el kérem,
               nagyon érdekel.</p>
            <p>És mivel Lila most már egészen biztosan tudta, hogy nem ő fogja annak a megugrott
               guvernántnak a helyét betölteni, soha nem lankadó türelemmel hallgatta a büszke apa
               végnélküli elbeszéléseit.</p>
            <p>Mire a gesztenyés alatt föltálalták az ebédet, Köböl Gyuri is megérkezett, csak úgy
               véletlenül.</p>
            <p>- Ugy-e komám, ilyen jól nem ettél Heves vármegyében? - kérdezte Mócsyt, egy óriás
               rákollóval viaskodva.</p>
            <p>- Micsoda?... Maga Hevesben járt? - kérdezték a hölgyek csodálkozva.</p>
            <p>- Ott bizony - nevetett Köböl, félszemével hunyorgatva, - még pedig leánynézőbe.</p>
            <p>- Ugyan no! - röstelkedett Mócsy és jelentőségteljesen oldalba bökte barátját.</p>
            <p>- Nincs abban mit szégyenleni, komám... Messze jártál s haza jöttél! Mindig mondtam,
               hogy jobb szomszéd leánya kicsiny hibával...</p>
            <p>Köböl Gyuri hamiskásan nézett Lila felé, de az éppen egy csapat veréb etetésével volt
               elfoglalva.</p>
            <p>- Ugyan mondja el élményeit, - unszolták a hölgyek őszinte érdeklődéssel; de Mócsy
               állhatatos maradt.</p>
            <p>- Nagyon bajos, kérem, azzal a históriával kirukkolni! - védekezett elpirulva, és
               zavarát palástolandó, kése hegyével egy utolsó falat töltött káposztára vadászott
               tányérja karimáján s egy gyakorlottságra valló mozdulattal végre szerencsésen be is
               telepítette azt szájába.</p>
            <p>Lila önkénytelenül a kenyérsütésnek azon momentumára gondolt, mikor kemencébe vetik a
               tésztagörgeteget.</p>
            <p>De azért mégis fültanuja lett egynéhány részletnek, melyet Mócsy „leánynéző
               expediciójából” barátjának megvallott. A véletlen ugyanis úgy hozta magával, hogy
               éppen a könyvtárban keresgélt, mikor a két jó barát délutáni sziesztára a
               vendégszobába nyitott. Az a két szoba pedig csak egy vékony fallal volt egymástól
               elválasztva.</p>
            <p>- De most jön a java, - hallatszott Mócsy hangja. - Hát izé, amint a Sárrétyék
               kapuján kifordulok, akkor veszem észre, hogy a Fecske lábán sincs már patkó. Tyhű!
               Ebből baj lesz, mert... Te nem hallod?.. Itt valahol egér moszatol...</p>
            <p>- Moszatol az ördög - jelentette ki erélyesen Köböl; Lila pedig ijedten lapult meg a
               másik szobában.</p>
            <p>- Hát izé, - hangzott ismét a Mócsy szava. - Ebből baj lesz... Minden leányos háztól
               egy napi járásnyira vagyok, már pedig megtartom az igéretemet, ha mind a négy lovam
               belé sántul is!</p>
            <p>- Miféle igéretet?</p>
            <p>- Hát nem tudod? Ejnye na, ezen kellett volna kezdeni!... Hát, a vén Mócsy Péter azt
               mondta pünkösdkor, hogy ha nem hozok ebben az esztendőben feleséget a házhoz, egy
               krajcárt sem hágy rám. Mert tudod, büszke az öreg a familiára és aprehendálja, hogy
               csak leányaim vannak. Azt feleltem hát a vén istentagadó Péternek, hogy: jól van
               bátya! Repcecséplés után megpatkoltatom mind a négy sárgát újdonatúj patkóval és
               fogadom becsületszavamra, hogy mielőtt az utolsó leesik a lovam lábáról, asszony lesz
               a sulyokvári Mócsy István portáján.</p>
            <p>- Ühöm! Értem már! - szólt közbe Köböl nagy hahotázással. - Naccerü!... Sárrétyéknél
               már csak két patkó volt a lovadon?...</p>
            <p>- Az is lógott! - hagyta rá Mócsy szomorúan. - Most aztán mi a gutát kezdjek?... Hát
               akkor jutnak eszembe Ugodyék... Gőgös népek az igaz, pedig nem is sok lehet a
               ládafiába! De hát ez volt a legközelebbi stáció és rittig! A Bella éppen a kapu előtt
               rúgta le a patkóját... De nem bánom. Bizistók, ez a Lila a legszebb leány a
               vármegyében.</p>
            <p>- Szép ám. Pedig sohasem lesz többé huszonhét esztendős. Hej komám! Nyolc év előtt
               kellett volna főkötő alá hozni... No de neked éppen így jó. Özvegy vagy, mit is
               kezdenél valami ugri-füles kisasszonynyal?</p>
            <p>- Magam is így gondolom. De meg az ilyen pártában felejtett leányból mind jó asszony
               válik, mert hát, hálás az Isten adta, hogy megszabadították!...</p>
            <p>- No megállj! - gondolta Lila, helyéről felugorva és nyílsebesen, de nesztelenül
               kiosont a szobából.</p>
            <p>- Egér jár itt, mondom, vagy poc! - suttogta Mócsy, fürkészően körülnézve. De aztán ő
               is követte barátja példáját és semmire se gondolva, aludt egy jó izűt ozsonnáig.</p>
            <p>Már mindnyájan a habos kávét szürcsölgették, midőn Lila valahonnan az istállók
               tájáról előkerült. Ajkán hamiskás mosoly játszadozott és Ugodyné növekvő aggodalommal
               figyelte meg, hogy milyen végtelen szeretetreméltósággal cseveg vendégeivel.</p>
            <p>Mócsy azonban éppen e kedvesség folytán egész boldogan kezdte a jövő terveit
               űzni-fűzni.</p>
            <p>- Ist’ uccse, szemrevaló menyecske lesz belőle! - gondolta magában, - bizony nem is
               soká halogatom a dolgot, még ma megkérem... Meg én!... És szüret után megtartjuk az
               esküvőt... De, hogy kérjem meg?... Ez a bökkenő... Ez a sok öreg dáma is mindig itt
               silbakol körülöttünk... Mit csináljak?... Ejnye no persze! Tudom már!</p>
            <p>- Lila nassám, nem volna kedve egyet kocsikázni velem? - kérdi hangosan, nagyot
               pödörintve bajuszán.</p>
            <p>Lila egy pillanatig meglepetten nézett reá, aztán olyan csengő nevetésbe tört ki,
               hogy mindnyájukra ráragasztotta széles jó kedvét:</p>
            <p>- Hogyne, hogyne! De hiszen ez pompás egy gondolat!... Nekem ma-gá-val kocsizni! Ez
               igazán remek, kitünő!... János, menjen és rendelje meg, hogy a tekintetes úr kocsija
               álljon elő...</p>
            <p>Ő pedig felszaladt a házba, hogy két perc mulva már ismét lent legyen. Pipacsokkal
               diszített kerti kalapjával, keztyűsen, óriás fehér csipkenapernyővel kezében, olyan
               volt, mint egy Watteau-marquise. De persze, Mócsy Pistának ez a hasonlat nem igen
               jutott eszébe.</p>
            <p>- Egészen csinos pár! - suttogták a nénik kétes őszinteséggel, mert bizony a Mócsy
               Pista kis zömök, jól táplált alakja, nem nagyon illik az Ugody Lila karcsu, elegáns
               megjelenéséhez. Ámde a tisztes dámák egy percre sem feledik, hogy Lila már
               huszonnyolc éves és így - nagyon is, eladó; ezért még Ugodyné is ráhagyta, hogy:
               Igazán jól illenek egymáshoz.</p>
            <p>Köböl Gyuri, miután egy sokatmondó pillantást váltott barátjával, önfeláldozóan azt
               füllentette, hogy ő nem vágyik ma kocsizni, rázta őt az ő fakója eleget Fülesdtől
               Ugodig. Ha megengedik, inkább csak itt marad a dámáknál s elűzi a szúnyogokat a
               szivarjával.</p>
            <p>- Ehun mennek ni!... A viszontlátásra!... Jó mulatságot! - kiáltják össze-vissza
               egyszerre, amint a könnyű kocsi elsurrant mellettük, hogy a következő percben már el
               is tűnjék az ugodi nagy park tekervényes utain.</p>
            <p>- Jól ül? - kérdé Mócsy Lilától, gyeplőt, ostort a kezébe véve.</p>
            <p>- Pompásan! - felel Lila s úgy lopvást szemlélte Mócsyt. - Vajjon mikor veszi észre?
               - tanakodik magában. De Mócsy ezúttal, talán életében először, rá se néz lovaira,
               mert most az az egy gondolat veszi igénybe minden figyelmét, hogyan rukkoljon ki
               mondókájával:</p>
            <p>- Mert ez a Lila nem olyan, mint más! - tünődik fészkelődve. - Isten tudja miért, de
               önkénytelenül megválogatom a szavaimat, ha vele kezdek beszélni... Csak ne volna
               olyan iszonyu művelt!... Mégis megpróbálom... hiszen!...</p>
            <p>- Lila nassám! - kezdi nekibátorodva. - Tudja-e azt a nótát, hogy „Se nem kicsiny, se
               nem nagy...”?</p>
            <p>- Hogyne tudnám. Az a maga kedvenc nótája? - és Lila menten dudolni is kezdi.</p>
            <p>- Tudja? - örvendezik Mócsy, mintha aranyat lelt volna. - Na hát higyje el, sohasem
               illett még nóta úgy valakire, mint az magácskára.</p>
            <p>- Igazán? hogy, hogy? - kérdi Lila őszintén csodálkozva.</p>
            <p>- Hallgassa csak, - súgja Mócsy diadalmasan: - „Se nem kicsiny, se nem nagy...
               éppen...”</p>
            <p>- Éppen - kérdi Lila, hangosan fölnevetve...</p>
            <p>- Na hát igen: Éppen olyan, mint a volt feleségem... - feleli Mócsy, gyöngyöző
               homlokát törülgetve. - Ért engem, Lila nassám?... Tudja mit akarok mondani?...</p>
            <p>De Lila felelet helyett a gyeplőhöz kap. - Az Istenért Mócsy! - kiáltja aggódó
               arccal. - Állítsa meg a kocsit, úgy látom az ostorhegyesnek kő szorult a
               patkójába!</p>
            <p>- Bánom is én most... - Kezdi Mócsy, de azért, csak úgy szokásból is, mégis lovaira
               néz és legott belé fagy a vallomás... Mert amint a napsugár végigsiklik a négy sárga
               „strimflis” lábán, tizenhat vadonatúj patkó csillog-villog minden mozdulatnál.</p>
            <p>- Megölöm! - hörgi Mócsy kétségbeesve, - megölöm!</p>
            <p>- Kit? - kérdi Lila, kényelmesen hátradőlve a bak támlájára. - A kocsist?... Ne
               tegye, kérem! Hiszen még most is ott alszik szegény holtrészegen az istálló
               sarkában.</p>
            <p>- Lila nassám, ha tudná!</p>
            <p>- Legyen nyugodt, tudom. - Az utolsó patkót pedig, ami csodálatosképpen a házunkig
               maradt a Bella lábán, elteszem örök emlékül. Patkó: szerencse, így mondják, hát még
               tizenhat patkó!... Isten vele, édes Mócsy! Isten vele!</p>
            <p>És Ugody Lila be sem várva, míg a kővé vált kérő megállítja a kocsit, egy ügyes
               ugrással lent termett a bakról és hátra sem tekintve, futott vissza az ugodi nagy ház
               irányába.</p>
           
         </div>
         <div type="chapter">
            <head>III.</head>
            <p>- Jól tetted! - súgta fülébe Ugody László, a Lila testvérbátyja, aki még aznap
               családostól haza érkezett. - Jól tetted. Bűn a házasság szerelem nélkül, bűn!</p>
            <p>Lila megütődve nézett reá. Milyen hangon mondja! S amióta nem látta, milyen fájdalmas
               barázdák képződtek a szája körül.</p>
            <p>- László, édes aranyos Lászlóm, miért mondod ezt, mit tudsz te róla? - kérdi mindkét
               karjával magához vonva fivérét.</p>
            <p>- Én? óh én, az más. Tudod, hogy én nagyon boldog vagyok, - felelt az keserű
               mosolylyal - és nem is lehet az másképpen, ugy-e?... Hiszen mindenki tudja, hogy:
               Ugody László a világ legszerencsésebb embere, mert az ő felesége valóságos:
               mintafeleség...</p>
            <p>- És nincs igazuk? - kérdezte Lila elsápadva.</p>
            <p>- Ej hogyne volna! - felel László vállatvonva. - Lám, hogy föl lehet magát ültetni
               édes szép kisasszony, - nevet aztán és siet az ölelő karok fogságától szabadulni. -
               És most jöjjön, mutatok valamit, szól kisvártatva, egy ékszertokot nyujtva Lila
               felé.</p>
            <p>- Mily gyönyörű!... Az enyém? Igazán az? Ó maga jóság! - kiált a leány őszinte
               örömmel s egy csókot lop fivére őszülni kezdő hajára s aztán rögtön a tükör elé áll,
               hogy egy kedves rajzu gyémántbrossot ruhájához tűzzön.</p>
            <p>- Így ni! - mondja megelégedetten s hol jobbra, hol balra fordul, hogy az ékszer
               ragyogásában még jobban gyönyörködhessék. - Jól áll?</p>
            <p>- Remekül!... Tudod Lila, ez nem csupán az én ajándékom, hanem az Olgáé is.</p>
            <p>- Hogyan, ő is gondolt reám? - kérdi Lila kételkedve, mert még sohasem történt, hogy
               sógornője megemlékezett volna születésnapjáról.</p>
            <p>- Persze, hogy gondolt - erősitette Ugody, még mindig a bőröndjével babrálva.</p>
            <p>Lila pedig nem feszegette tovább a kérdést, megelégedett azzal a tudattal, hogy az ő
               Lászlója őtet kettő helyett is szereti.</p>
            <p>- De hol is van Olga? - kérdezte helyéről fölugorva, - tudod-e, hogy még nem is
               láttam.</p>
            <p>- Ráérsz. Ilyenkor úgy sem beszélhetsz vele, mert fölügyel a gyermekek
               vacsorájára.</p>
            <p>- Akkor meg éppen fölkeresem, - határozta el Lila, a székeken heverő kalapját,
               ernyőjét, keztyüit sebtében összeszedve. - Mit fog rólam gondolni, ha feléjök sem
               nézek?</p>
            <p>- Csak fogd rá, hogy én vagyok az oka, ezt a kifogást, biztositlak, rögtön
               elhiszi.</p>
            <p>- László!?...</p>
            <p>- Csak menj, menj!... Nem, semmit sem akartam mondani, csak menj!</p>
            <p>Lila még egy aggódó-kérdő tekintetet vetett testvérére, aztán futva indult a
               gyerekszoba felé.</p>
            <p>Ott már együtt volt az egész hölgykoszoru és mint a görög tragédiában a kórus, a sok
               sötétruhás asszonyság széles körben ülte körül azt a kis asztalkát, melyen reszelt
               csokoládéval hintett tejbe-griz gőzölgött. Az asztal körül három szép, de sápadt arcú
               gyermek üldögélt, két fiú és egy leány. Meglátszott szegénykéken, hogy a hosszú
               utazás nagyon kifárasztotta őket.</p>
            <p>A legkisebbik, Józsi, köznéven Pondri, már el is szunnyadt, s csak néha-néha nyitotta
               föl álomtól nehéz selymes pilláit s hol anyját, hol a csokoládés darát nézte sóvár
               tekintettel; de aztán ismét elfogta az álom és feje visszahanyatlott az asztalra.</p>
            <p>- Pszt! csöndesen! - hangzott minden oldalról, még mielőtt Lila benyitott volna s a
               nénik ujjaikat hol szájokra emelve, hol az alvó kis Pondrira mutogatva, élénk
               arcjátékkal integettek. De mindhiába. Mert, amint a gyermekek észrevették, hogy ki
               az, aki a szobába lépett, ujjongva, tapsolva s székeket döntve futottak feléje. Lila
               karjait kitárva, hirtelen térdre ereszkedett s úgy várta be a feléje siető kis
               hadat.</p>
            <p>- Én puszilom!... Én... Az enyém! - hadakoztak a kicsinyek s az volt a boldogabb, aki
               a legrövidebb idő alatt, legtöbb csókot tudott a néni arcára, kezére cupogtatni.</p>
            <p>- Oh, ti kis csókos jószágok, - nevetett Lila boldogan. - Mutasd magad Manika!...
               Hogy megnőttél!... Hát te Pondri? mondd csak, tudod még, hogy hogyan szereted Lila
               nénit? Nos, hadd hallom...</p>
            <p>- Mint a galamb a tiszta buzát! - szavalta Pondri meggyőződéssel, mire aztán úgy
               magához szorította a Lila fejét, hogy szinte belekékült. Igy, így!... de még sokkal
               jobban, - erősitgeti nagyokat nyögve.</p>
            <p>A nénik gyönyörködve súgtak össze:</p>
            <p>- Milyen aranyos!</p>
            <p>- Ugy-e? - kérdé feleletképpen Olga s a kis fiút fölkapva a földről, minden
               ellenkezése dacára elkezdte csókolni, csókolni, majd hangos nevetéssel letette a
               földre s ide-oda kergette a szobában.</p>
            <p>- Most fogom meg, most! - kiáltá tapsolva, s valahányszor utólérte a kis sivító,
               kacagó jószágot, mindig új és újabb becéző névvel és csókzáporral halmozta el.</p>
            <p>- Látszik, hogy ez a kedvenc! - mondta Etelka néni elnéző mosollyal.</p>
            <p>Ezalatt Lila Lacikát vette ölébe.</p>
            <p>- Fáradt vagy drágám? - kérdezte aggódva, mert a gyermek szemei alatt sötétkék
               karikák mutatkoztak.</p>
            <p>- Persze, hogy fáradt, - felelte Laci helyett ifjabb Ugodyné s hangja egyszerre
               élessé változott. - Azért elég is volt a nyalakodásból. Egy, kettő... végezzétek be a
               vacsorát, aztán tessék aludni menni.</p>
            <p>A gyermekek e váratlan és szigoru parancsot hallva, megcsendesedve sompolyogtak az
               asztalhoz. Pondri szepegve állította helyre a feldőlt széket s kúszott föl reája. De
               még a csokoládés darának sem volt már varázsa s ezért némán taszította el magától.
               Manika meg éppen nyilt lázadásban tört ki és dacosan huzogatta vállát. Menten el is
               határozta, hogy még ma megbünteti a mamát, azzal, hogy esteli csókját nem fogja
               viszonozni. Csak Laci ült csendesen helyére. Leküzdve szomorúságát, bátortalanul
               emelte tányérját, hogy a csemegéből kikapja részét.</p>
            <p>De Olga asszonyt, úgy látszik, éppen ez az engedelmesség hozta dühbe.</p>
            <p>- Ugy-e kéne? - rivalt a kis fiúra. - Persze, mindig csak a falánkságon jár az
               eszed!... Látod Lila, már elfeledkezett arról, hogy olyan nagyon szeret. Elhiheted,
               azzal is csak a másik kettőt majmolja... Ismerem!... Most aztán azt hiszi, hogy mivel
               a másik kettő nem eszik, ő valamennyiét magába tömheti... Azért se! egy... kettő...
               mars aludni! punktum.</p>
            <p>- De Olga! - kiáltották a nénik, szörnyűködve, - hogy lehetsz olyan szigorú?...</p>
            <p>- Ha nem olyan lennék ezzel a gyerekkel, - felelte Lacira mutatva - ég tudja mi
               mindenre lenne képes! - és rá se nézve többé a csendesen síró Lacikára, Pondrihoz
               hajlott: - Gyöngyöm, aranyom, nem eszel, nem? ugy-e álmos a baba? na jöjjön, hagy
               vetkőztesse le mama, aztán mondok neki egy szép, szép mesét, jó lesz?...</p>
            <p>- Lila néni meséljen... - súgta a kis fiú, anyja karjából kibontakozva.</p>
            <p>Olga ajkába harapott, de aztán mosolyogva sógornőjéhez fordult:</p>
            <p>- Lásd, ilyenek a gyerekek, mindig az ujság kell nekik, persze ez a nagy szerelem sem
               tart sokáig; hanem ma tedd meg nekik, segíts a levetkőztetésnél.</p>
            <p>- Hogyne segítenék, - felel Lila örömmel, - gyere ide Laci, hagy oldom le az
               asztalkendőd.</p>
            <p>- Lacinak semmi szüksége segítségre, - határozza el anyja szigorúan. - Hát neked
               Manikám, - fordul leányához, - ki vegye le a cipődet, mamikád, vagy Lila néni?</p>
            <p>- Lila néni, - súgja Manika nagyot ásítva.</p>
            <p>- De az imádságot csak a mamával mondjátok el, ugy-e? - kérdi Olga önbizalommal
               mosolyogva.</p>
            <p>Mély csend. Pondri felelet helyett egy utolsó mély sóhajtással folytatta vacsora
               alatt megkezdett álmát, Manika pedig hűségesen megmaradt szándékánál. Határozottan
               példát akar adni a mamának, amiért kedvtelésében merészelte megzavarni; csak Laci
               bánta meg viselkedését, mert bár nem tudná egész biztosan megmondani, hogy hol
               hibázott, azt mégis tudja, - óh mert az a tudat olyan nagyon, nagyon nehéz a
               szívének, - hogy a mamát megbántotta; s ezért, bár szólni nem mer, ágyacskájában
               föltérdepelve, várja, hogy anyja melléje telepedjék és segítsen elmondani a
               Miatyánkot. Soká-soká térdel ott összekulcsolt kezekkel, de Olga azzal van
               elfoglalva, hogy a másik két gyermeknek párnáit igazgassa s ezért nem veszi észre
               Laci készülődését, végre Ugodyné, miután egy darabig egyetértőleg bólintgatott a
               nénikkel, oda szól menyéhez:</p>
            <p>- Olga, Laci vár reád.</p>
            <p>- Reám? - kérdi Olga hirtelen megfordulva. - Mit vár? - förmed fiára. - Reménylem,
               tudja az imádságot könyv nélkül is, mi? No, ha tudja, ne várjon, míg más elrecitálja
               maga helyett. Jó éjszakát, - jó, jó!... aludjon már.</p>
            <p>S ezzel csörömpölve huzza föl a kis ágy rostélyát, mintegy korlátot vonva maga és
               másodszülött gyermeke közé.</p>
            <p>Lila szótlanul gyújtja meg a kis éjjeli mécset, aztán a hölgyek lábujjhegyen
               egyenkint kiosonnak a szobából.</p>
            <p>- Hihetetlen! - suttogja Etelka néni, Ugodyné karjába kapaszkodva.</p>
            <p>- Mi a hihetetlen? - pattant föl Ugodyné, - hogy olyan szigorú Lacival? Jól teszi!
               Bizd rá ángyó! Olga tudja a maga dolgát, az ilyen gyermekből lesz a legkülömb ember.
               Majd meglátod, hogy akkor válik hasznára ez a kis „mustrálás”, amikor majd kilökik
               az életbe.</p>
            <p>- Igazad lehet!... - felelte Etelka néni nagyot sóhajtva. Nem értette ugyan, miért
               kell Lacikával másképpen bánni, mint a többi gyermekkel, de Ugody Olgát egy olyan
               dicsfény vette körül, hogy sem ő, sem a másik három asszonyság nem mert volna
               cselekedeteiben gáncsot találni.</p>
            <p>- Láttad, milyen gonddal fésülte, mosdatta a gyermekeket, - kérdezte Ugodyné másik
               sógornője felé fordulva.</p>
            <p>- Hogyne láttam volna! Öröm volt azt nézni, - felelt Tunyoginé édeskésen. - Bizony,
               édes Huldám, el is gondolkoztam azon, hogy nincs több olyan boldog anyós és anya a
               világon, mint te.</p>
            <p>Ugodyné diadalmasan és jelentőségteljesen szorította magához az Etelka néni karját.
               Rokoni lelkének nagyon jól esett az a tudat, hogy ezt a fölkiáltást az irigység
               sugalmazta Tunyoginénak.</p>
            <p>De Lilát a fájó gondolatok nem hagyták nyugodni s bármennyire kerülte is a mások
               dolgával való bibelődést, mégis elhatározta, hogy beszélni fog Olgával. Ezért vacsora
               után fölszólította, hogy tegyenek egy sétát a kertben.</p>
            <p>- Nagyon szívesen, - felelte Olga, csipkekendőt borítva simára fésült hajára, aztán
               nehéz, recsegő léptekkel a kijárat felé indult.</p>
            <p>Alig lehetne nagyobb ellentétet képzelni, mint azt a két női alakot, aki most
               holdvilágtól beezüstölt nagy fák alatt járkálni kezdett. Mert míg Ugody Lilát csupa
               leányos báj és könnyedség jellemezte, addig Tenke Olga szinte férfias volt
               megjelenésében. Rekedtes mély hangon beszélt. Férjénél alig volt valamivel kisebb s
               bármit öltött is magára, a legkecsesebb párisi öltözet is rögtön merevvé, szegletessé
               vált rajta. De különben sem igen viselt mást, mint sötét szövetü, angol szabásu
               ruhákat, nyakán keményített fehér gallérral. Természetesen ez az öltözködési mód még
               inkább előtüntette csontos alakját és mozdulatainak feszességét. De még ezt is javára
               magyarázták a családban.</p>
            <p>- Ez az Olga csupa energia! - mondotta Ugodyné, aki titokban félt ugyan a menyétől,
               de talán éppen azért, őszintén bámulta és föltétlenül helyeselte minden
               cselekedetét.</p>
            <p>Lila azonban ösztönszerüleg huzódott tőle.</p>
            <p>Mennyi elkeseredett harca volt e miatt - önmagával. Szinte bűnösnek érezte magát
               amiért az ő Lászlója feleségét nem tudja szeretni s ezért amennyire csak tehette,
               igyekezett ellenszenvét leküzdeni és őszinte barátsággal állani mellette az élet jó
               és rossz napjaiban egyaránt.</p>
            <p>A családi kötelékek gyakran kényszerítenek ilyen megalkuvásokra, mert hiszen naponta
               észlelhetjük, hogy a sors milyen teljes közönynyel bánik el velünk. Határozottan
               mostohább velünk szemben, mint az állat- vagy növényvilággal. Lám ott egész más
               életviszonyokba helyezi a békát és a kolibrit, a káposztát és az orchydeát, de az
               embereknél nincs ilyesmire tekintettel...</p>
            <p>De azért jaj annak, aki ilyen esetben a családi köteléket rabláncnak meri
               tekinteni!</p>
            <p>Jaj lett volna Ugody Lilának is, ha bárki is megsejteti, hogy sógornőjével nem
               rokonszenvezik.</p>
            <p>Már jó ideig sétált a két asszony együtt, de Lila nem tudta elhatározni, hogy
               miképpen alakítsa kérdését. Oly nehéz volt eltalálni a helyes formát, hogy igaz
               legyen és mégse sértő. Hiszen nem könnyítette meg föladatát a szeretet közvetlensége,
               sőt ellenkezőleg: lelkiismeretének lojalitása még szigorúbban mérlegeltette szavait,
               mivel még csak rokonszenvet sem érzett Olga iránt.</p>
            <p>Végre is a véletlen jött segítségére. Ugyanis amint a nagy platánfák alatt jártak,
               egy bokor aljában egész csomó Szent János-bogár ragyogott feléjök.</p>
            <p>- Nézd, nézd, milyen szépek! - kiáltott Lila, egy pillanatra feledve szándékát. -
               Tudom, hogy kinevetsz, - folytatta, egyet közülök tenyerébe véve, - de mégis
               bevallom, hogy ez a gyönyörü kis jószág eszembe juttatja gyermekkorom kedvenc
               költeményét, a Fülemüle temetését... Mennyire szerettem azt a verset, Istenem!
               hányszor sírtam, amikor szegény papa fölolvasta nekünk.</p>
            <p>- Éppen, mint Lacika, - nevetett Olga vállatvonva - az is mindjárt „bőg”, ha valami
               vers tetszik neki.</p>
            <p>- Igazán?... Úgy látszik, a mi fajtánk! - felelte Lila mosolyogva.</p>
            <p>- Elég baj az nekem, - tört ki Olgából a rég visszafojtott keserűség.</p>
            <p>- De Olga, az Istenért! - kérdezte Lila. - Olyan nagy bűnnek tartod, ha a fiad az
               apjára hasonlít?...</p>
            <p>- Ugyan kérlek, hagyj föl a szentimentálizmussal! - felelt sógornője kedvetlenül. -
               László nagyon jó ember, beismerem és ezt senki sem tudja jobban, mint én, hanem hová
               jutnánk, ha nem volnék a háta mögött?... Ki vezetné a számadásokat? Ki ügyelne föl a
               gazdaságban? Ki tartana fegyelmet a cselédek fölött?</p>
            <p>- Úgy tudom, hogy László nem szokta kötelességeit elhanyagolni?! - felelte Lila
               kiegyenesedve.</p>
            <p>- Nem. Hanem ha én nem volnék, meghalnánk éhen. Mert férjem uram poéta,
               természettudós, csillagász és ég tudja, mi minden egyéb; minden héten valami új
               hóbortja támad, de ez még nem elég, hanem folyton reformokra gondol! Több gondja van
               a béresre, mint az ökörre. A multkor is azt állitotta, hogy éppen olyan nagy szükség
               van új, szellős cselédlakra, mint új istállókra. Nevetséges. Az apám gazdaságában is
               négy bérescsalád lakott egy szobában, szeretném tudni, mi miért adjunk mindenkinek
               külön helyiséget?... talán még szalont is rendezzek be számukra, mi? Nem is tudom
               honnan örököltétek ezeket a világboldogító eszméket, nem a mamától, az bizonyos, de
               kitől?... mert te sem vagy különb a testvérednél...</p>
            <p>- Hála Istennek! - suttogta Lila meggyőződéssel.</p>
            <p>De Olgát végképpen fölháborította ez az elfogultság.</p>
            <p>- Na hát, elég volt ennyi ebből a fajtából, - kiáltotta szenvedélyesen. - Az én fiam
               nem lesz ilyen, ezt igérem.</p>
            <p>- Hátha nem sikerül az igyekezeted? - kérdezte Lila megállva.</p>
            <p>- Dehogy nem, - nevetgélt sógornője, csontos ujjain végig nézve.</p>
            <p>Lila megértette ezt a néma tekintetet és megborzadt tőle:</p>
            <p>- Veréssel éppen nem fogsz célt érni! - kiáltotta s érezte, hogy minden vére a fejébe
               lüktet.</p>
            <p>- Lári-fári! - felelt Olga vállát vonva.</p>
            <p>- S mégis, a másik kettőt nem úgy neveled.</p>
            <p>- Óh, az egészen más, - mondta Ugodyné földerülve. - Azok az én családomra ütöttek és
               nem Ugodyak...</p>
            <p>- Nem, - felelt szárazon Lila, aztán erőt véve magán, kérő hangon szólt
               sógornőjéhez:</p>
            <p>- Mondd csak Olga, miért nem szereted te Lacikát?</p>
            <p>- Már hogy én... miért... nem... szeretem?... Szeretem-e? Mondd inkább, hogy ki nem
               állhatom. Igen, én, én, én, ki nem állhatom... Sohse dülj neki annak a fának, mondom
               és ismétlem, hogy gyűlölöm. Hogy miért? Hát mit tudom én? Belátom, hogy ez
               ocsmányság tőlem, de nem tehetek róla... Többet mondok: meg is kisérlettem őt
               szeretni... Hidd el, Lila, - súgta csaknem elérzékenyedve, - hidd el, akárhányszor
               igyekeztem jó lenni hozzá, kényeztettem jobban, mint a többit... de akkor egyszerre
               csak mondott valamit, amire nem voltam elkészülve, ami az én fajtámnak sohasem jutott
               eszébe... Valami...</p>
            <p>- Nagyon eredeti...</p>
            <p>- Abszurdumot, - vágott szavába Olga és ismét fölülkerekedett benne a düh.</p>
            <p>- Oh Olga! hogy mondhatsz ilyet! Ha én nevelném Lacikát, tudom...</p>
            <p>- Hogy Ugody lenne belőle! Egy vagyontördelő, ábrándokban élő, féltudós félbolond,
               mint...</p>
            <p>- Olga!...</p>
            <p>- Igen, igazad van, - mondta némileg megszégyenülve, - László mégis más; sőt hiszem,
               hogy László sokra is vihetné, ha erélyesebb lenne... Hanem, - folytatta pár percnyi
               szünet után, kemény, darabos hangon - arra az egyre figyelmeztetlek, arra, hogy a
               gyermekeim nevelésébe ne avatkozzék senki, még az apjuk sem - tette hozzá dacosan. -
               Azok a gyermekek az enyémek. Azt teszem velük, ami nekem tetszik. Különben ha olyan
               nagyon érdekel, tudd meg, hogy drágalátos Lacikádat még ez évben katonaintézetbe
               dugom... ott aztán versifikálhat és bámulhatja a holdvilágot, ha hozzájut. - S ezzel
               csipkekendőjét szorosabban arcába húzva, a ház felé tartott. Lila szótlanul követte;
               aztán sietett szobájába zárkózni.</p>
            <p>Nemsokára lefeküdt, de nem tudott elaludni, mert Lacikánál járt a gondolatja. Mi lesz
               belőle egy olyan pályán, amelyre csak kényszerítik? Hisz’ láthatják, hogy nem
               kaszárnyába való. Csupa szív, csupa gyöngédség az egész gyermek. Ha egyáltalán lehet
               egy hétéves kis fiu hivatását megjósolni, ugy legvalószínűbb az, hogy Lacikában egy
               művész lelke szunnyadoz.</p>
            <p>- És én! - zokogott kétségbeesve, - én nézzem szótlanul, hogy hogyan törik le
               szárnyait, mint kényszerítik szűk korlátok közé az ő folyton túláradó
               lelkesedését?... De mit tehetek ellene?... Beszéljek Lászlóval? Ki tudja, nem
               zavarnám-e még jobban nyugalmát és teljesen hiába, mert Olga nemcsak makacs, de
               megszokta azt a gondolatot, hogy ő csalhatatlan s ezért elhatározásait meg nem
               másítja, ha mindannyian tönkre is jutunk általa. Nincs más mód tehát, mint tétlenül
               nézni ezt a kegyetlenséget...</p>
            <p>E sötét gondolatoktól kínozva, csak hajnal felé hunyta le pilláit, de nem sokáig
               alhatott, mert úgy hét óra tájban, hat kis ököl ugyancsak döngetni kezdte
               ajtaját.</p>
            <p>- Lila néni! - Lila néni! - hangzott a kicsinyek zsibongása, - nyissa ki az
               ajtót.</p>
            <p>- Rögtön, ti kis csöndháborítók! - felelt nénjök és sietve öltötte magára
               pongyoláját, aztán az ajtót kitárva, nevetve védekezve viszonozta az apróság
               förgetegszerű szeretetnyilvánítását.</p>
            <p>Valamennyi közt Laci volt a legvidámabb és Lila előtt most szinte agyrémnek tünt föl
               az átélt éj szörnyű aggodalma, de csak egy percig, aztán legott annál fájdalmasabban
               mart a szivébe. Ugyanis a körülötte fecsegő gyermekek közé guggolva:</p>
            <p>- Ki mit kapott reggelire, hadd hallom? - kérdezte.</p>
            <p>- Kávét, - felelt Manika megelégedéssel.</p>
            <p>- Én isz távét, - dicsekedett Pondri.</p>
            <p>- Hát te? - érdeklődött Lila a Laci szőke fejét tenyere közé véve s a kis fiu
               szürkés-zöld szemeibe gyönyörködve. De erre a kérdésre azok a szép szemek egyszerre
               csak megteltek könnyel.</p>
            <p>- Nekem nem jutott kávé, - sóhajtott Lacika fölindulással küzdve.</p>
            <p>- Nem jutott? Hogyan lehet az? - kérdezte Lila, igazán meglepetve, hiszen arra még
               nem volt eset, hogy az Ugody-házban valakinek ne jutott volna étel.</p>
            <p>- Mamiska azt mondta, hogy jó nekem a tej is - felelt Lacika szomoruan.</p>
            <p>- Tehát nem volt agyrém, - gondolta Lila és elfordult, hogy a gyermekek ne lássák
               fölháborodását, de hangosan azt felelte:</p>
            <p>- Sohse búsulj Lacikám, nincs a tejnél jobb eledel a világon; én is mindig azt
               szoktam reggelizni.</p>
            <p>- Maga is? - kérdé Laci menten földerülve és most már a másik két gyermek kezdett
               irigykedni, mert abban részesülni, amit Lila néni szeret, lehet-e ennél nagyobb
               boldogság e földön?</p>
            <p>- Lila néni, tudja mit, - szólt Manika fontoskodva, - menjünk a tyukokhoz, jó?</p>
            <p>- Nem bánom, menjünk, - határozza el Lila; s már föl is áll, de Laci melléje
               sompolyog.</p>
            <p>- Lila néni, - sugja titokteljes arccal, - szeretnék magának valamit mutatni, de csak
               magának. Szabad?</p>
            <p>- Hogyne volna szabad, aranyom.</p>
            <p>- Hát mi addig mit csináljunk? - kérdezte Manika duzzogva.</p>
            <p>- Ti? - felelt nénjök hadi csellel készen - ti elszaladtok nagymamához és megkéritek,
               hogy adjon a Lila néni galambjai számára egy kis tiszta buzát. Jó lesz?</p>
            <p>- Nagyon jó, pompás! - tapsolt Manika s már is futni kezdett, a küszöbnél azonban
               hirtelen megállott: - de aztán én etetem a galambokat, ugy-e én? - kérdezte.</p>
            <p>- Persze, hogy te, meg te is kis apróság, - mondá Pondrinak.</p>
            <p>- És most mi az a nagy titok? mi? - kérdé Lacikához hajolva.</p>
            <p>- Most! mindjárt most, olyas valamit fogok mutatni, amit Lila néni még soha, sohasem
               látott, - ujjongott az, nénjét arra vezetve, ahol a rózsaültetvények pompáztak. -
               Nézze! - kiáltott végre diadalmasan és utat tört magának a lehajló ágak alatt. -
               Nézze, nézze, - ismételte egy egészen kinyilt óriás Paul Neron virágra mutatva. -
               Nézze!</p>
            <p>- Nem látok én semmit, drágaságom, - vallotta Lila szégyenkezve.</p>
            <p>- Nem-e? Hát azt a kis méhet ott a rózsában, nem látja?</p>
            <p>- Azt igen, de...</p>
            <p>- De Lila néni, hát nem látja, hogy az a méhike nem olyan, mint a többi? Nézze, de
               nézze meg jól, látja most már, hogy az a méhike - részeg?</p>
            <p>- Részeg?</p>
            <p>- Persze! Nézze csak, hogy dül ide-oda, nem tud megállani a lábain, látja?</p>
            <p>- Most már látom. Ez a nagyon szép? Ezt akartad te nekem megmutatni?</p>
            <p>- Ezt. Mert Lila néni!... lássa... ez a méhike részegsége egészen más ám, mint más
               becsípés, mert ugy-e? ez a méhike a gyönyörűségtől részeg?</p>
            <p>- Attól, kis poétám, attól, - felelt Lila, öcscsét karjaiba emelve. És ebből a fiúból
               akarnak hadnagyot csinálni! gondolta elkeseredéssel.</p>
           
         </div>
         <div type="chapter">
            <head>IV.</head>
            <p>Ismét ott ült a nagy platán alatt a szénaboglya tetejében. Nagy fehér
               selyemnapernyőjét nyitva feledte s úgy dobta maga mellé a fűbe; olyan volt az
               messziről, mint egy óriás urigomba.</p>
            <p>- Csak ne venné észre senki! - sóhajtott Lila, de rest volt fölkelni, hogy az áruló
               jelet eltüntesse. Pedig olyan jól esett egyedül lenni. Nem látni mást, mint a
               faleveleken átszűrődő napsugárt, nem hallani csak azt, amit a rezgőfű, meg a
               harangvirág suttog.</p>
            <p>Mert fáradt volt nagyon. Ma délben ismét vereséget szenvedett. S most saját magát
               okolta, amiért vitát kezdett édesanyjával.</p>
            <p>Mire jó az? És mit ér vele? Azért mégis minden csak a régiben marad. Legfeljebb Cella
               néni mondja több meggyőződéssel, hogy: ez a Lila már igazán egy valóságos szekánt vén
               leány.</p>
            <p>Miről is volt szó? Egy semmiségről, arról, hogy Lila kifogásolta, hogy anyja a nagy
               buzakazalt a falu végén éppen az öreg kondásáé házikója mellé rakatta.</p>
            <p>- Ha tűz lesz, szegény öregnek mindene odaég, - mondta aggódva.</p>
            <p>- Nevetséges, - felelt Ugodyné, - miért lenne tűz? Húsz év óta csépeltetek és sohasem
               volt semmi baj a gazdaságunkban.</p>
            <p>- Éppen azért lehet most - mondta Lila - s ezért ha biztositod a kazlat, talán jó
               lenne azt a házikót is beletenni a szerződésbe.</p>
            <p>- Jut eszembe! Miért nem az egész falut - pattant föl Ugodyné. - Tőled kitelik, hogy
               legközelebb vizipuskát veszel ennek a sok sült parasztnak, mi?</p>
            <p>- Nem veszek, de igenis kötelességünknek tartom, hogy az ilyesmit legalább is
               elősegítsük... s ezért fogok is a biróval e miatt beszélni.</p>
            <p>- Az Isten is áldjon meg, hagyj már föl az ilyes népboldogító eszmékkel! - szólt
               közbe Olga türelmetlenül. - Nem elég, hogy László Zsongórétet teszi kiállhatatlanná a
               reformjaival, most meg már te is kezded...</p>
            <p>- Igen, csakhogy Lászlónak joga van a maga birtokában azt tenni, amit neki tetszik, -
               felelt Ugodyné - de Lila őnagysága egy idő óta el szokta feledni, hogy Ugodon, míg én
               élek, nem ő parancsol...</p>
            <p>Ennyi volt az egész. Aztán másra terelődött a társalgás és a többiek rég feledték a
               kis incidenst. De nem így Lila! Ő úgy érezte, hogy tele van szellemi kék foltokkal; s
               amint ott ült a nagy boglya tetején, nagyon, nagyon szerencsétlennek érezte
               magát.</p>
            <p>- Hát így lesz ez mindig? - tünődött és erőtől duzzadó két karját feje fölött
               koszorúba fonva, bámult a messzeségbe; majd, fölegyenesedve: - Ejh! irigylem,...
               irigylem a remetéket! - kiáltott, mialatt kezei idegesen tördelték a közelébe került
               száraz galyacskákat.</p>
            <p>- Miért? - kérdezte e percben valaki és Lila ijedve ugrott föl helyéről, de aztán
               legott mosolyogva nyujtott kezet a jövevénynek.</p>
            <p>- Maga az, Pali? Hogy megijesztett. Mikor érkezett? Jöjjön, üljön ide mellém és
               beszélgessünk.</p>
            <p>- Köszönöm, de éppen most irigyelte a remetéket, ezért nem fogom magányosságában
               zavarni.</p>
            <p>- Tudja jól, hogy magát mindig szívesen látom, - mondta Lila egyszerűen.</p>
            <p>A Palinak szólított erre, felelet helyett kezet csókolt Lilának; aztán ő is leült, de
               nem Lila mellé, hanem kissé távolabb a boglya másik végére.</p>
            <p>- Nem lenne tőlem indiszkréció, ha kérdésemet ismételném? - mondta aztán egy fűszálon
               mászkáló kis bogarat szemlélve.</p>
            <p>- Óh, miért ne mondanám, - felelt Lila vállat vonva. - Irigylem őket, mert a remeték
               egyedül lehetnek, - és önállók.</p>
            <p>- És ez irigylésreméltó?</p>
            <p>- Nagyon.</p>
            <p>- Hát a család? azok közelsége, kiket szeretünk... az a...</p>
            <p>- Pali!... Mióta nem vagyunk őszinték egymással szemben? - kérdezte Lila
               szemrehányólag. - A család? Hát boldog maga otthon?</p>
            <p>A fiatalember mélyen szemére húzta szalmakalapját, melynek fekete szalagja itt-ott
               vöröses volt a kopástól, sápadt arcát egészen elfordította a leánytól és alig
               hallhatólag felelte:</p>
            <p>- Én... nem... de... az egészen más.</p>
            <p>- Miért lenne más? Sőt! - kiáltott Lila Szenvedélyesen. - Magának kevesebb oka van
               arra, hogy boldogtalan legyen, mint nekem, mert maga elmehetett, magát a művészete
               kiszabadíthatta a szük korlátok közül... Maga csak vendég idehaza, a maga igazi
               otthona a nagyvilág... magának megengedi a társadalom, hogy küzdjön...</p>
            <p>- És éhezzen - veté közbe Szabó keserűen.</p>
            <p>- Ej! baj is az?!... Hát éhezik, de legalább egy célért, - felelt Lila dacosan. - De
               hát én? Hát mi, az az egy millió, nem tudom hány leány, akinek nem sikerült
               idejekorán főkötő alá jutni, nekünk mi szabad? Nekünk mi a célunk? Mi hogyan
               érvényesíthetjük tudásunkat, tetterőnket? Mi nem éhezünk, óh nem! valaki, valahogy
               mindig juttat kenyérhez. Nem is vagyunk a világba kidobva, óh dehogy!... annyira
               nem, hogy ha az utca másik végére akarunk átmenni, már garde de dámot küldenek
               utánunk.</p>
            <p>- Mondok valamit, - folytatta szenvedélyesen. - Nézzen körül; ugy-e, milyen szépen,
               gondosan vannak a kert utai megnyesve; tövistől, dudvától megtisztítva. És ott
               messze, látja? ott az akácsoron túl emelkedik a kerítés, magas kőfal, se be nem
               nézhet senki, se mi nem láthatunk ki rajta. Nos, Pali, ez az én világom. Túl a
               kerítésen van az országút, az köt mindnyájunkat össze hegyek, völgyek, tengerek
               ellenére. Azon indulnak el mindazok, akik tettel, szóval, művészettel vagy
               tudománnyal tért vívnak ki maguknak embertársaik szívébe, lelkébe, eszébe. De én
               tőlem azt az országútat, a tradiciók magas kőkerítése zárja el. Urileány vagyok,
               tősgyökeres büszke magyar nemesek ivadéka. Mily dicsőség!... Tehát az én világom nem
               lehet nagyobb, mint ez az elzárt, elkülönített, rendbe tartott, jól megnyirbált
               kert... És még ennek is csupán a porondos széles utai! Ég óvjon, hogy új ösvényeket
               kezdjek...</p>
            <p>- Azt hiszi, boldogabb volna, ha kezdhetne? - felelt Pali fájdalmas mosolylyal.</p>
            <p>- Hiszem. Mert tudom, hogy mint vergődtem, mikor évek előtt kivették az ecsetet
               kezemből - ismét a szent tradiciók nevében, s hogy mit szenvedek azóta is, így
               tétlenségre kárhoztatva... Nem is álmodják azt magok, teremtés urai, akik
               előitéletből vagy önzésből a nőiesség szent nevében gáncsot vetnek a mi emberi
               jogaink elé, nem is álmodják, hogy mennyi erélyt pazarolunk mi el csupán arra, hogy
               minden benső vergődés ellenére, szeretetreméltók maradjunk!... De minek is mondom
               ezt?... hogy érthetné meg maga, aki előtt nyitva az aranykapu!</p>
            <p>- Még nincs, - felelt Pali keserűen - és ha lesz is, kérdés, hogy milyen áron!</p>
            <p>- Azért, mert éhezik? - kérdé Lila kicsinylőleg.</p>
            <p>- Nem azért. Hanem azért, amit előbb vívmánynak tekintett: azért, mert idegen lettem
               az apám házában, - felelt a fiatalember szomorúan.</p>
            <p>- Olyan nagy baj az? - gondolta Lila csodálkozva és maga előtt látta a kis kerti
               házat, ahol az öreg Szabó, az Ugody-család régi hű kertésze napestig
               rózsadugványokkal pepecsél s a jó Máli anyó pattogó szóval veszekedik a
               szomszédokkal, a héjjával vagy a kajlaszarvú riskával, szóval mindig, mindenért és
               mindenkivel, a fiát kivéve. De azzal dehogy merne zsörtölni! hiszen még magok között
               is úgy beszélnek róla, hogy „Pál úr”, vagy röviden csak úgy, hogy „az úr”.</p>
            <p>Ugody Lila bármennyire demokratának vallotta is magát, mégsem tudta megérteni, hogy
               mi sajnálni való lehet azon, ha ezektől a közönséges műveletlen emberektől valaki
               elidegenedik. Azért kissé érdes volt a hangja, amikor Palinak azt felelte:</p>
            <p>- De többet tud, többet látott, mint valamennyi őse együttvéve... Egyszóval, azt
               hiszem, nem bánhatta meg, hogy kinőtt közülök?</p>
            <p>- Kinőttem-e? Lehet! De talán éppen azért van az, hogy amikor az eszemet óriás
               magasságban érzem fölöttük, a szívem éppen akkor van megalázva az övékével szemben.
               Oh, mért sokszor, mennyivel kisebb és ridegebb, mint azoké az egyszerű embereké.
               Aztán meg ki tudja, érdemes volt-e ez a kiválás. Hátha boldogabb lettem volna, ha én
               is a rózsákkal maradok, mint az öregem.</p>
            <p>- Pali! Hogy beszélhet ilyet? - kiáltott Lila őszinte fölháborodással, mert úgy
               érezte, hogy az Istentől adott igazán nagy művésztehetség, mely pici korától a
               festőállványhoz vonzotta, de melyet környezete bénító befolyása következtében
               erőszakosan elnémított, parlagon hagyott, - most egyszerre hivatlan, váratlan,
               fölzokog a lelke mélyén. - Ezért szenvedélytől remegő ajakkal súgta oda a
               fiatalembernek: - Hát a művészet? Hát a siker?</p>
            <p>- Mi a siker, Lila kisasszony? - felelt Szabó Pál fáradt mosolylyal. - A taps? Vagy
               pedig a benső harmónia?... Az a győzelem, amelylyel a tömeget leigáztuk? Vagy az,
               amelyet saját magunkkal szemben kivívunk?... Én az egyikért indultam ki innen, a
               másik - folytatta biztatóan, - a nagyobb, ön előtt is nyitva áll. Mit gondol, kettőnk
               közül vajjon ki fog célt érni?</p>
            <p>- Óh, én nem is küzdök! - felelt Lila hevesen, - mit érek vele?</p>
            <p>- Mit ér el a kagyló a gyönggyel, Lila kisasszony? Azt, hogy másokat gazdagít...
               ideálokkal, - tette hozzá alig hallhatólag és látszólag összefüggés nélkül, de Lila
               megértette és megütődve nézett reá. Igaz lenne tehát, amit régóta sejt, hogy Szabó
               Pali, az öreg kertész fia, ő róla mer álmodozni. Nem, erről a titokról sohasem szabad
               tudni senkinek, ő neki legkevésbbé... s ezért Lila, hogy a társalgást elterelje,
               erőltetett vidámsággal a platánfa tetejére mutatott:</p>
            <p>- Hallja a sárga rigót?... hallja?... az ő életörömtől csengő dalolása a felelet
               mindakettőnk gyermekes bölcselkedésére.</p>
            <p>Néhány percig szótalanul ültek egymás mellett. Lila gyönyörködve figyelte meg a szép
               madarat, amint az ágak között itt is, ott is megcsillant színarany tollazata, a
               fiatal ember pedig a leányt nézte némán, áhitattal, mint ahogy hívő lélek a Madonna
               előtt szokott térdepelni.</p>
           
         </div>
         <div type="chapter">
            <head>V.</head>
            <p>- Mikorra várod Lászlót? - kérdezte Lila Olgától, néhány nappal e találkozás
               után.</p>
            <p>- A jövő hétre, ha ugyan eljő. Láthatod, hogy akkor boldog, ha nincs a családjával.
               Mikor ide jöttünk, azt mondta, hogy tíz napig lesz itt és huszonnégy óra mulva
               elutazott. Igaza volt szegény Zsófi néninek, amikor azt mondta, hogy: a férfiak
               között lehet, hogy van különbség, de a férjek mind egyformák!</p>
            <p>- Hát a feleségek? - nevetett Lila, aki belátta, hogy Lacikának ártalmára lenne, ha
               haragot tartana Olgával, ezért minden erejét összeszedve, a régi őszinte s mégis
               tettetett barátsággal közelített Olgához. És így látszólag semmi sem zavarta meg a
               falusi élet békés nagy egyhanguságát.</p>
            <p>- Milyen különbség van a kettő között! - suttogták a nénik, amint Lila és Olga az
               ablak előtt elhaladt.</p>
            <p>- De milyen! - vélekedett Tunyoginé a menyezetre nézve, ami nyilván azt akarta
               jelenteni, hogy ő most az eget veszi tanunak.</p>
            <p>Erre aztán mind a hárman egyszerre közelébb húzták a székeiket.</p>
            <p>- A világért sem akarok rosszat mondani senkire, - mondta Cella néni, - de nem
               találjátok ti is, hogy ez a Lila kezd kiállhatatlan lenni?</p>
            <p>- Mit akarsz! Huszonnyolc éves, - felelt Etelka néni engesztelőleg és nagyot sóhajtva
               tette hozzá:</p>
            <p>- Hej, visszasírja még Mócsy Pistát, én mondom!</p>
            <p>- Hátha van valaki, akibe szerelmes? - veté föl a kérdést Zsámbék Ottóné, kötőtűjével
               a fejét vakarva.</p>
            <p>- Ugyan kibe? Van is itt valaki, aki egy Ugody-leánynak számítana, - felelt Etelka
               néni vállát vonva.</p>
            <p>- Nem férjnek, de...</p>
            <p>- Az Istenért, Cella, mit beszélsz?</p>
            <p>- Én nem mondok semmit, - erősíti Zsámbék Cella néni, egyike azon tisztes
               asszonyoknak, akik készek valakit gyanusításokkal, rágalmakkal a Dunának kergetni,
               bár valószínűleg éppen olyan készek lennének utána ugrani az illetőknek, hogy saját
               életük kockáztatásával kimentsék (de csakis mikor fuldoklik). Ezért igen eltérő volt
               róla a vélemény. Az asszonyok azt mondták róla, hogy: „derék jó asszony”, a fiatal
               lányok ellenben azt, hogy: „Isten ostora”, de az urak csak vállat vontak és
               egyszerűen „vármegye szájá”-nak titulázták.</p>
            <p>- Én nem mondok semmit! - ismétlé Cella néni fürkészőn körültekintve, de mivel
               Ugodyné biztos távolságban tünt föl hol itt, hol ott a rózsaültetvények között,
               nekimelegedve folytatta: - Hát kérdem tőletek, természetes-e az, hogy egy huszonnyolc
               éves leány ne vágyjék főkötő alá? Na... - határozta el a helyeslő fejbólintásokat
               számbaszedve, - hát ha Lila így viseli magát, ennek okának kell lenni... ezért
               higyjétek el nekem... kutya van a kertben!...</p>
            <p>- Micsoda? - kérdé Tunyoginé, aki néha nagyot hall, kivált mikor valami olyan
               érdekes, hogy kétszer is szívesen veszi tudomásul.</p>
            <p>- Kutya van a kertben! - ismétlé Cella néni meggyőződéssel és jelentőségteljesen
               hunyorgatva. - Én azt hiszem, hogy...</p>
            <p>- Mit? - kérdi Tunyoginé és siet tölcsért csinálni jobbkezéből.</p>
            <p>Etelka néni azonban kérdőleg néz reá s Cella néni már-már megbánta, hogy ezt a témát
               megindította, de most már késő lenne a visszavonulás és ezért kevélyen viszonozza az
               Etelka néni kihivó tekintetét:</p>
            <p>- Na már lelkem, akárhogy nézesz is rám, - veti oda dacosan - szent igaz, hogy
               Lilának... Palival...</p>
            <p>De tovább nem folytathatta, mert Etelka néni dühösen ugrott föl helyéről.</p>
            <p>- Már ez nem igaz! És az ilyesmit ki is kérem magamnak! - kiáltó nekivörösödve. -
               Hogy az én testvérem leánya?... egy Ugody kisasszony, jól jegyezd meg magadnak édes
               Cellám, egy Ugody kisasszony megfeledkeznék magáról egy kertész fiával? Ez egyszerűen
               gyalázatos ráfogás.</p>
            <p>- Na, na, az ördög nem alszik! Pali már is híres zeneszerző és Lilának mindig olyan
               különc hajlamai voltak... Védekezett Cella néni feszelegve.</p>
            <p>- Hej, ha Olga tudná! - mondogatta Tunyoginé gyakori fejcsóválások között és szinte
               kéjes borzongás futott végig a hátán, amint elképzelte, hogy milyen éles, milyen
               biztos és milyen mély vágásokkal fogja Olga ezt az esetet „széjjel szedni”.</p>
            <p>Mert, - határozta el tegnap is Cella nénivel - nincs az a híres professzor a világon,
               aki olyan hatalmasan tudná a műtőkést kezelni, mint a mi Olgánk a birálatát.</p>
            <p>- Az már igaz, - hagyta volt rá Zsámbékné tisztelettől áthatva. És azt is meg kell
               vallani, hogy olyan csodálatos szemmel áldotta meg az Úristen, hogy a hibát ott is
               rögtön fölfedezi, ahol más ember még meg se sejti.</p>
            <p>- Hej, ha Olga tudná! - ismételte Tunyoginé olyanforma szájmozdulattal, mintha cukrot
               szopogatna.</p>
            <p>- De nem fogja megtudni, sem ő, sem más, mert nincs mit megtudni! - torkolta le
               Etelka néni őszinte fölháborodással. S ezzel az ajtót maga után becsapva, kisietett a
               kertbe. Érezte, hogy a guta környékezi. Levegőre, térségre vágyott.</p>
            <p>Ha olyan könnyen lehetne valakit megfojtani, mint arra a cselekedetre vágyni, úgy az
               a két asszonyság odabent, nem sok szép napot látott volna ezentul.</p>
            <p>- Szemtelenség! Aljasság! - dörmögte Etelka néni a nagy gesztenyés alatt oly sebesen
               járva-kelve, amennyire csak száznyolc kiló súlya megengedte. - Egy Ugody-leányt
               gyanusítani. Egy U-go-dy leányt!!</p>
            <p>De, mint ez gyakran előfordul az életben, bár fölindulása igazán őszinte volt mégis,
               egy percre sem jutott eszébe Lilát sajnálni. Mert a legritkább esetek közé tartozik
               az, ha a közelállók valakiben az egyént szeretik vagy gyülölik.</p>
            <p>Etelka néni is meg volt győződve arról, hogy keresztleányát nagyon szereti, pedig
               valójában Lilában mindig csak egy Ugody-leányt látott, szeretett és védett. S ha Lila
               egészen más lett volna is, mint amilyen, az egy csöppet sem változtatott volna nénje
               viselkedésén. Legföljebb még jobban védné, ha gyanusítják és takargatná hibáit, ha
               tudná, hogy van mit takargatni. Mindez pedig kizárólag azért, mert Lila Ugodynak
               született, - az ő vérének vére, az ő nemzetségének sarja.</p>
            <p>Természetesen Etelka néni legkevésbbé sem törődött most ezekkel a lélektani
               árnyalatokkal, őt most csak egy gondolat kínozta: az, hogy igaz-e az a vád s ezért,
               amint Lilát, galambjaitól körülrepdesve megpillantotta, rögtön rákiáltott:</p>
            <p>- Beszédem van veled!</p>
            <p>Lilát nagyon meglepte nénje izgatott megjelenése. Nem is emlékezett arra, hogy valaha
               így látta volna; hiszen a néni mindig a „görög nyugalmat” emlegette és az a legenda
               volt róla elterjedve a családban, hogy fiatal korában, szobájába zárkózva egy-egy
               műtörténelmi könyvből igyekezett a szobroktól ellesni, hogyan kell ülni vagy állni
               és a ruha redőit igazítani. Fájdalom, amikorra a klasszikus mozdulatokat igazán
               magáévá tette, a száznyolc kiló is megérkezett s így inkább súlyban, mint kinézésben
               emlékeztetett Phydias remekműveire.</p>
            <p>Azonban Etelka néni ezt egyszerűen nem vette tudomásul. Sohasem viselt főkötőt, hanem
               lenge, hosszu fátyolba burkolódzott. Ruháit is mindig egy különös peplumszerű
               uszályos lebernyeggel boríttatta, melyek festői redőkbe hulltak ugyan, de nagyon nagy
               porfelhőt támasztottak, valahányszor végigseperte velök az ugodi kert utait. Ugodyné
               nem is mulasztotta el soha, hogy hangos köhögéssel ne jelezze az idejétmulta viselet
               káros hatását. De teljesen kárbaveszett erőlködése. Ezért, ha megharagudott
               sógornőjére, bosszúból mindjárt „Ifigéniának” nevezte.</p>
            <p>Ma azonban a fátyolt ide-oda kapkodta a szellő s a fekete peplumba tiszteletlen
               bojtorján és egyéb tapadó bogáncs csimpeszkedett, de Etelka néni észre sem vette
               őket. Sőt úgy látszik, hogy teljesen megfeledkezett a görögökről és derüs
               nyugalmukról, mert alig hogy Lila karját nyujtva, szobájába vezette, rögtön
               hamisitatlan magyar vehemenciával támadt hugára:</p>
            <p>- Miért nem akarsz férjhez menni?</p>
            <p>- Miért? Miért?! Óh édes néni, miért kérdezik ezt folyton? Pedig olyan egyszerű, rá a
               felelet: mert még nem jött meg az igazi.</p>
            <p>- Zsámbékné, akinek különben extrán kell majd agyonütni a nyelvét, ha meghal! -
               felelt Etelka néni dühösen, - éppen most mondta, hogy van valakid...</p>
            <p>- Valakim?... nekem?... - és Lila őszintén fölkacagott. - Bár volna, édes néni, bár
               volna! - tette hozzá könnyedén. De éppen ezzel fokozta nénje fölháborodását.</p>
            <p>- Ostobaság! - felelte rikácsoló hangon. - A te korodban már nem is illik így
               beszélni... Húsz éves fruskának még csak megjárja, ha előbb gondol szerelemre és csak
               azután házasságra, de neked most már jó lesz a fordított sorrend is... Először menj
               férjhez, aztán igyekezzél megszeretni az uradat, ahogy tudod... A mi időnkben sem
               volt az másképpen. Azt hiszed, tőlem kérdezték, hogy tetszik-e a vén Zádor István, az
               Isten nyugasztalja, vagy sem?... Mégis hozzá mentem. Sohasem is szerettem, mégis
               megsirattam, amikor temették. És most itt vagyok. Harminc év óta viselem ezt az
               özvegyi fátyolt - és keze szeretettel szedte rendbe a lenge szövet redőit. - De
               önálló, szabad asszony vagyok... Szeretném tudni, mi lett volna belőlem, ha vén
               leánynak maradok. Valószínüleg itt ülnék az anyád nyakán, vagy ő az enyémen. Na!
               köszönöm szépen! De most nem erről van szó - és itt Etelka néni az emlékek áldásos
               hatása alatt visszanyert önuralmát ismét kezdte elveszteni, - hanem azt hallom... azt
               mondják, - és hangja olyan szigoru lett, mint egy közvádlóé, - hogy te, Ugody Lila,
               szerelmes vagy a kertész fiába, igaz?</p>
            <p>Zádorné arra volt elkészülve, sőt szinte elvárta volna, hogy huga elájul egy ilyen
               vádat hallva, de Lila minden izgalom nélkül egyszerűen fölsóhajtott:</p>
            <p>- Fájdalom, nem igaz, - felelt szomoruan.</p>
            <p>Etelka néni most igazán közel volt ahhoz, hogy szoborrá merevüljön... „Fájdalom!” egy
               Ugody-leány, egy ilyen esetben azt mondja, hogy: fájdalom?!</p>
            <p>- Mit akarsz ezzel mondani?</p>
            <p>- Csak azt, édes néni, hogy ha szeretném, boldoggá tenném.</p>
            <p>- Hozzá mennél?</p>
            <p>- Természetesen.</p>
            <p>- Lila!! - nyöszörgött a szegény vén néni, csaknem sírásra fakadva, mert ez a nem
               várt felelet teljesen kizökkentette kedélyhangulatából. Valahogy olyanformán érezheti
               magát a tenger, ha érez, mint ő ebben a kritikus percben; a tenger tudniillik akkor,
               amikor hullámait féktelen dühvel csapja a parthoz, de azok csak homokbuckába
               ütköznek, mely őket egyszerűen elnyeli. Etelka néni is egyszerre csak nem lelte
               haragját sehol, pedig még egy pillanattal előbb, hogy forrt, hogy viharzott az
               benne!</p>
            <p>De most más, egészen más érzelmek és gondolatok tódultak helyébe. Ime ez a leány,
               akit karjain hordott, mikor pici volt, akinek báliruhákat varrt, amikor megnőtt,
               akinek minden ismerősét ismerte, minden krajcárját megszámlálhatta, aki előtte nőtt
               fel, úgyszólván térdein, az egyszerre úgy áll előtte, mint egy először látott idegen.
               Egy Ugody-leány sajnálja, hogy nem szereti a kertész fiát, mert ha szeretné, hozzá
               menne!... Milyen lehet a lélekvilága egy olyan leánynak, aki ezt előkelő születése
               dacára nemcsak ki meri mondani, de tényleg így is gondolkozik. S ha így
               gondolkozik... ki tudja?! És Etelka nénivel a jó, becsületes, de előítéletében
               rendíthetetlen Etelka nénivel egyet fordult a világ.</p>
            <p>- Lila! - kiáltá minden ízében reszketve. - Esküdj meg, hogy nem igaz.</p>
            <p>- Micsoda, édes néni? - kérdé Lila, aki nagyon meg volt lepetve nénje különös
               kedély-hullámzásán.</p>
            <p>- Nem igaz, amit Cella és Relli az imént mondtak.</p>
            <p>- De mit? - faggatta Lila türelmetlenül.</p>
            <p>- Hogy azért nem mégy férjhez, mert Palival... - itt megcsuklott a hangja, de Lila
               megértette a befejezetlen mondatot és lelke mélyéből megundorodott tőle.</p>
            <p>- Tehát ezt beszélik?... gyönyörű, remek, mondhatom! - felelt Lila föl és alá járva a
               szobában. - Mily nemes vonás ez kedves vendégeinktől...</p>
            <p>Etelka néni elérkezettnek vélte az időt, midőn egy jó tanáccsal szolgálhat!</p>
            <p>- Ha férjhez mentél volna, - mondta tehát kenetteljesen, - senki sem merne
               rágalmazni, de így természetesen, hogy okát keresik konokságodnak; tulajdonítsd tehát
               magadnak, ha...</p>
            <p>- Teszem is, - vágott szavába Lila indulatosan - és mivel semmi kedvem ezekkel a jó
               rokonokkal összejönni, el fogok menni hazulról.</p>
            <p>Etelka néni tágra nyilt szemekkel nézett reá:</p>
            <p>- Megbolondultál?... és ugyan hová mennél?</p>
            <p>- Mit tudom én! csak el, el innen!</p>
            <p>- Ugyan Lila! ne legyél már olyan gyermek, - felelt a néni igazán aggódva, - csak
               nincs szándékodban, reménylem, a nénikkel szakítani?</p>
            <p>- De igenis van.</p>
            <p>- Nevetséges! És most azt kérdem én tőled, hogy mi értelme volna a rokoni köteléknek,
               ha az ember azért, mert egymás között megbeszéli az egymás dolgát, már mindjárt
               szakítana, akár csak egy idegennel...</p>
            <p>- Nem hiszi, hogy jobb szakítani, mint tűrni, hogy azok a kötelékek rabláncként
               nehezedjenek az emberre? - kérdé Lila izgatottan, - különben pedig csodálom, hogy
               Etelka néni beszél így, hiszen még tíz perccel ezelőtt senki sem haragudott reájuk
               jobban, mint éppen édes néni.</p>
            <p>- Az egészen más! - vélekedett Zádor István özvegye, terjedelmes alakját akként
               helyezve egy karosszékbe, hogy az a nápolyi múzeumban őrzött Balbi matróna szobrára
               emlékeztessen. Azonkívül fölemelt kezében fátyolának egy csücskét szorongatta és
               azzal gesztikulált. - Gondold meg leányom! - mondá most már egy jósnő nyugalmával, -
               hogy ők nekem sógornőim, de neked nénéid! Nagy különbség! Reménylem, nem fogod ezt
               elfeledni soha, de az őket megillető tiszteletet sem!</p>
            <p>- Legyen nyugodt, kedves néni! - felelt Lila gúnyos mosolygását egy rózsa szirmába
               rejtve. - De ha nem akarta, hogy tudomást vegyek beszédjükről, miért mondta meg
               nekem?</p>
            <p>- Hogy vedd tudomásul és hallgass vele! - válaszolt a néni szigoruan.</p>
            <p>Lila vállat vont. Nagyon jól tudta, hogy anyja vendégeivel szemben nem tehet egyebet,
               mint hogy „agyonhallgatja” rágalmaikat, de elhatározta, hogy mihelyt teheti,
               elutazik.</p>
            <p>Hanem, természetesen, ez a terve is meghiusult. Mikor ugyanis Ugodynénak elmondta
               szándékát, az csaknem beteg lett az ijedtségtől. Valóban attól tartott, hogy leányán
               az őrülésnek első jelei mutatkoznak.</p>
            <p>- Hová gondolsz? Mit mondana a világ? - kérdezte kezeit tördelve.</p>
            <p>Lila tehát továbbra is együtt maradt e díszes hölgykoszorúval és napjában többször
               hallgatta végig kifogyhatatlan bölcs tanácsaikat.</p>
            <p>Szerencsére közeledett a képviselőválasztás és mivel László föllépett, megkezdődött
               Ugodon a vendégjárás; és így Lilának kétszeres szeretetreméltósággal kellett a
               házikisasszony szerepét betölteni.</p>
            <p>- Lászlóért teszem, - gondolta magában és boldog volt, hogy imádott testvérének ezzel
               is segítségére lehet. Igy történt, hogy egy kora juniusi délután fölkereste
               sógornőjét és azt kérdezte tőle:</p>
            <p>- Mit gondolsz, Olga, elmenjünk arra a szamosberki mulatságra, vagy se?... Megvallom,
               nem nagy kedvem van hozzá.</p>
            <p>- Dehogy nincs! - határozta el Olga. - Egy idő óta nevetségesen visszavonulsz az
               emberektől.</p>
            <p>- Mondd inkább, hogy az emberek tőlem, - felelt Lila, kezefejével végigsímítva
               homlokán.</p>
            <p>- Ugyan kérlek! ne kezdj el időnek előtte vénleány-tempókat fölvenni!</p>
            <p>- De ha már annak érzem magamat?</p>
            <p>- Kár vele dicsekedni!... Hanem, ha nagy örömöt és szívességet akarsz Lászlónak
               tenni, nem ellenkezel, és elmegyünk... Tudod, így választások előtt...</p>
            <p>- Értem. Nos hát nem bánom, menjünk! - És Lila mosolyogva gondolt arra, hogy ő most,
               hat évi pihenés után, ujra táncmulatságba menjen. Annak idején öt esztendőn keresztül
               járta a budapesti és vidéki bálokat. Valahol a padláson még most is van egy egész
               gyüjteménye táncrendekből, bokréta-tokokból és nem Ugodynén mult, hogy számuk évek
               óta nem gyarapszik. Lila volt az, aki nyolcvanadik báljából hazaérkezve, egész
               határozottsággal kijelentette, hogy elég volt! S ezután, se jó szó, se anyai parancs
               nem ingatta meg elhatározását.</p>
            <p>Milyen régen volt az is, én édes Istenem! Több mint hat esztendeje! Azóta milyen
               egyformán multak a napok Ugodon. Megszünt a farsangi készülődés izgalma, a fővárosi
               élet változatossága s a nyári mulatságok fesztelen kedélyessége. Külsőleg semmi sem
               zavarta többé az Ugody-ház nyugalmát. Lassankint a vendégek is elszoktak, annál
               inkább, mert Lila nem igen bátorította az udvarlókat.</p>
            <p>Ugodynét eleinte nagyon bántotta ez az „elhanyagolás” (miként ő nevezte), de aztán,
               mikor belátta, hogy ez a csöndes életmód a számlák tetemes csökkenésével jár, ő is
               belé szokott.</p>
            <p>És most egyszerre ismét vége lett a remeteségnek. Az Ugody-ház nagy ebédlője gyakori
               pohárköszöntőktől visszhangzott; mi több, a László kedvéért Lila is enged
               makacsságából s ime, bálba készül. Igaz, hogy az a szamosberki mulatság csak olyan
               kis batyubál-féle összejövetel lesz.</p>
            <p>A vármegye előkelő fiatalsága rendezi, egy ős tölgyerdő közepén, hol is egy
               cserkoszorúkkal, korteszászlókkal ékes sátort állítottak föl ez alkalomra. Nem fognak
               ugyan fényes, síkos parketen táncolni, de a legjobb cigány fogja húzni - és ez a
               fő.</p>
            <p>Lilának nagy fejtörést okozott az öltözködés kérdése. Hat év óta elfeledte
               megfigyelni, hogy a divat hová változott a báliruhák terén s ezért végre is Olgához
               fordult utasításért.</p>
            <p>- Tanácsolj, kérlek, - mondta sógornőjének - milyen ruhát vegyek föl? - Majd miután
               gondolatban gyors szemlét tartott garderobján, gyanutlanul veté föl a kérdést:</p>
            <p>- Mit gondolsz, egy kis átalakítással, nem jó lenne a rózsaszin?</p>
            <p>De erre a szóra Olga oly meglepetve nézett rá, mintha legalább is azt mondta volna,
               hogy csörgősapkával készül azon a bálon megjelenni.</p>
            <p>- A rózsaszin? a rózsaszint gondolod? - ismételte hitetlenül. De aztán látva Lila
               elkomolyodását, sietett tőle telhető szeretetreméltósággal folytatni: - Nem hiszed,
               hogy a világosszürke csíkos is megtenné?</p>
            <p>- Értem! - felelt Lila szomorúan, de mosolyogni igyekezett, és könnyedén szólt oda
               Olgának: - Jól van... hát azt fogom fölvenni... Igen... azt, - a csíkosat... a
               szürkét!...</p>
            <p>- Tehát a rózsaszín nekem már tabu! - tünődött szárnyszegetten, és önkénytelenül
               fölsóhajtott. - Mennyi édes emlék köti ahhoz az árnyalathoz. Pici gyermekkorától
               kezdve az volt legkedvesebb szine, valahogy azonosította magát vele. Telve volt
               életörömmel, vidámsággal és úgy érezte, hogy a rózsaszín mindannak a kifejezője. És
               most azt követelik tőle, hogy örökre mondjon le róla. Még ott van az arcán teljes
               üdeségben, de mert mindenki tudja és számon tartja, hogy huszonnyolc éves, - a vidéki
               etikett könyört nem ismerő szigorusággal osztja ki a parancsot, hogy ezután nem
               szabad viselni, - nem, soha többé.</p>
            <p>Egy-két év mulva bünül fogják fölróni, ha bútorai olyan színnel lesznek bevonva. És
               Isten ments, hogy egy Malmaison-rózsát vagy szegfűt merészeljen az övébe tűzni!</p>
           
         </div>
         <div type="chapter">
            <head>VI.</head>
            <p>De hiába öltözött szürke ruhába; azon a szamosberki mulatságon még sem volt nálánál
               szebb leány egy sem.</p>
            <p>- Hej, jó faj ez az Ugody-faj! - mondogatta Köböl Gyuri fejét csóválva. - Csupa
               szerencse, hogy Mócsy komám már vőlegény, különben csak most szeretne bele
               igazán!</p>
            <p>Annyira ment lelkesedésében, hogy rögtön hozzá sietett.</p>
            <p>- Szabad kérnem egy tourt, Lila nassám? - kérdezte recsegő, de józan állapotban, nem
               kellemetlen hangon.</p>
            <p>- Köszönöm, nem táncolok, - felelt Lila mosolyogva.</p>
            <p>- Nem?... Ugyan már miért nem?</p>
            <p>- Mert nem akarom elvenni a fiatal leányok táncosait! - enyelgett Lila, tüntetőleg
               egy sarokülésre helyezkedve.</p>
            <p>- Ugyan mán no! - akadékoskodott Köböl. - Jöjjön már az Istenért! Csak egy fordulóra!
               Csak egy icipici kis fordulóra! Jöjjön hát!... hadd legyen már egyszer nekem is
               vasárnapom! - tette hozzá összetett kézzel könyörögve.</p>
            <p>- Hogy hogy? - nevetett Lila.</p>
            <p>- Hát csak azért, mert van nekem elég hétköznapom, amikor ezt a sok csúnya csiribiri
               leányt hőcögtetem, - súgta a táncosnők felé sandítva.</p>
            <p>- Ejnye, Köböl! - felelt Lila fejcsóválva, de azért akarata ellenére is fölkacagott.
               Mindamellett szilárdan megmaradt elhatározásánál és nem ment táncolni. Nem mintha
               unta volna, sőt! És az igazat megvallva, azok a kis lábak, melyek néhány év előtt még
               olyan bámulatos szépen aprózták a frisset, bizony most is önkénytelenül megmozdultak,
               mikor a cigány ráhúzta a csárdást. De Lila ijedve rejtette őket ruhája alá, nehogy
               árulói legyenek. - Minek szerezzek magamnak ellenséget a leányos mamák körében?...
               gondolta s ezért inkább azzal mulatott, hogy szemlét tartott a társaság fölött.</p>
            <p>Együtt volt a megye szine, java. Köböl Gyuri (mint egy lelkiismeretes szolgabiróhoz
               illik, kivált ha az a mulatság a járásába esik) személyválogatás nélkül táncoltatta
               sorra a leányokat s mikor ezzel a sorozattal elkészült, az asszonyokat kérte föl
               egy-egy fordulóra. Éjfél felé már a negyven éven fölüli, talpig feketébe öltözött
               gardedámoknál könyörgött „egy ici-pici tour-ért”. - S bár a szünetek alatt
               „robot”-nak nevezte ezt a foglalkozást: mihelyt a zene megszólalt, látszott rajta,
               hogy lelkéből élvezi a táncot.</p>
            <p>Hát még amikor a másfél mázsás főispánnéval végigroboghatott a báltermen, akkor
               kellett volna látni, mennyire fénylett arca a gyönyörűségtől! Oda is kiáltott nagy
               büszkén a holtra rémült Mátyus gyerekre:</p>
            <p>- Félre kocsi, - hintó jön!</p>
            <p>Mire a megszólított sietve perdült odább hosszú, vézna táncosnőjével. De így is
               csupán a Köböl Gyuri művészetének köszönhette, hogy mind a négyen földhöz nem
               vágódtak, mert a főispánné óriás bordeaux bársony uszálya valóságos forgatagot
               rögtönzött a táncteremben, magával söpörve mindent, amit a gyorspolka alatt útjában
               talált. Tunyoginé nem is állotta meg, hogy oda ne szóljon a méltóságos
               asszonynak:</p>
            <p>- Ugyan lelkem, Annám, miért vettél ilyen hosszú sleppet? Vétek az ebbe a
               köles-padlós helyiségbe.</p>
            <p>De a főispánné nagyon megneheztelt ezért a kérdésért.</p>
            <p>- Mindenki olyan sleppet hord, amilyen telik! - felelte gőgösen és odébb lejtett.</p>
            <p>- Gá-gá-gá! - jegyezte meg jellemzésképpen Tunyoginé, de Cella néni még erre is
               ráduplázott:</p>
            <p>- Lám, lám, - súgta szomszédainak a gyanútlan főispánnéra mutatva. - Eddig a bordeau
               volt hordóba, most meg a hordó van bordeauba!... És lelkiismeret-furdalás nélkül
               élvezte e mondás nyomán támadt nagy hahotákat, pedig nem is ő találta ki, hanem a
               bányi főkapitány - ő reá (de persze ezt meg ő nem gyanította).</p>
            <p>Hanem mikor már hetedszer kezdett mondókájába, Lila bosszankodva hagyta ott helyét és
               a fiatal leányok, csoportjához lépett.</p>
            <p>- Nini, már neked is megnőtt a ruhád, Tinike? - kérdé egy kis szöszkehajú, kék szemű
               leánykát karonfogva. - Ez az első bálod ugy-e?</p>
            <p>A Tinikének szólított fülig pirulva hebegett valamit: - Igen, azaz hogy nem, voltam
               már bálban, - vélte Lila hallani, de csodálkozva vette észre, hogy megszólítása
               milyen zavarba hozta a kis leányt.</p>
            <p>- Fogadni mernék, hogy csak próbabálban voltál, - nevetett a lehető
               legbarátságosabban; aztán, hogy Tinikét szóra hozza, érdeklődve kérdé:</p>
            <p>- Ki az ott Udvardy Margit mellett?</p>
            <p>- Az? - felelt Tinike félénken - Lenkey Zelma. Nem ismeri?</p>
            <p>- Ismeri?!... Mióta magázzák egymást a lányok a megyében, mi? - kérdé Lila nyájasan,
               de kissé meglepetve.</p>
            <p>- Megengeded?! - És Tinike láthatólag földerülve símult hozzá közelébb, - azt hittem,
               rossz néven veszed, ha... - itt ismét zavartan elakadt.</p>
            <p>- Ha?... - biztatta Lila.</p>
            <p>- Ha egy ilyen gyermek, mint én...</p>
            <p>- Ez hát az ok, - gondolta Lila elkomorodva és bosszankodva vette magán észre, hogy
               utóbbi időben valahányszor korára tesznek célzást, egy kellemetlen fájó érzés mar a
               szívébe. Nem a megöregedéstől félt, sokkal több életkedv volt benne, semhogy erre
               gondolt volna, de ösztönszerűleg érezte, hogy mindig nagyobb ür támad közte és
               környezete között.</p>
            <p>Ma is, ezen a szamosberki mulatságon, egy egész kis kálváriát kellett végigszenvednie
               emiatt. Mikor a Tinike karját eleresztve, ahhoz a csoporthoz közeledett, melynek a
               kis Garayné volt a központja, négy vagy öt fiatal asszony állt együtt s ragyogó
               szemeik, gyakori hangos kacagásuk már messziről elárulta, hogy valami nagyon jó
               tréfán mulatnak.</p>
            <p>Lila érdeklődve lépett hozzájok. Nagyobbrészt most látta őket először, mióta férjhez
               mentek, de mivel gyermekkorukban jól ismerte valamennyit, igyekezett közibük
               vegyülni. De alig hogy észrevették jelenlétét, egyszerre elnémult a nevetés és menten
               megindult a könyök-telegrafálás.</p>
            <p>- Nos, miért nem folytatod, Rózsikám? - kérdé Lila, minden erejét összeszedve, hogy
               semmit se áruljon el abból a sok keserűségből, amit érzett. - Titok talán, amit
               beszéltek?</p>
            <p>- Oh, dehogy, - felelt Garayné feszelegve - csak nem leányfüleknek való kis
               megjegyzést tett ez a bolondos Erzsike.</p>
            <p>- Vagy úgy?... akkor bocsánatot kérek, hogy zavartalak, - mondta Lila és tovább ment.
               Még látta, hogyan néznek össze az asszonyok egyetértő jelentőségteljes pislogásokkal
               s hogyan nevetnek legyezőikbe, de belátta, hogy nincs oka reájuk haragudni.
               Valószinűleg egytől-egyig jó, könyörületes kis teremtések, gondolta magában, mit
               tehetnek róla, ha őket is éppen, mint előbb a bakfiseket, feszélyezi a „vén
               leány”?</p>
            <p>- Nem sok kellene hozzá, hogy babonából gombostűt vagy szalmát dobjanak titokban
               utánam, mint az olasz asszonyok a pap után... - mondta pár perccel később
               bátyjának.</p>
            <p>Ugody László őszinte megütközéssel hallotta e kifakadást. Ő neki Lila még mindig a
               kis Lila volt, akit ő a nagy ujfundlandi kutya hátán lovagoltatott, akinek soha nem
               lankadó türelemmel faragta a „lejáró tetejű” babaházakat és aki olyan csodás
               könnyedséggel mondta föl leckéit.</p>
            <p>- Mit beszélsz? - kérdezte tehát nevetve. - Lám, nincs öt perce, hogy valaki a hátam
               mögött azt kérdezte:</p>
            <p>- Ki az a gyönyörű teremtés abban a szürke selyemruhában? S erre a másik, azt hiszem
               Köböl Gyuri volt, óriás hahotával adta tudtára, hogy: „no már kérem, más plánétáról
               kell annak jönni, aki a szép Ugody Lilát nem ismeri!”</p>
            <p>- Igazán? - nevetett Lila, de ösztönszerűleg a cserkoszorúk között elhelyezett
               tükörbe pillantott. - És ki az a más csillagzat lakója, aki engem annyira megbámult,
               - kérdé palástolatlan érdeklődéssel.</p>
            <p>- Ott jön ni, - felelt Ugody. - De most látom csak! Hiszen ez senki más, mint
               Pántelky Dénes. Ellenjelöltem!</p>
            <p>- Tehát a te ellenfeled? - kérdé Lila nyugtalanul.</p>
            <p>- Ahogy vesszük. Úgy látom, Köböl Gyuri erre vezeti. Kérlek, fogadd szívesen - súgta
               gyorsan s ezzel mindkét kezét Pántelky felé tartva:</p>
            <p>- Isten hozott, édes barátom, - üdvözölte őszinte szívességgel. - Emlékszel még
               reám?</p>
            <p>- Hogyne emlékezném! - felelt a megszólított, a feléje nyújtott két kéz szorítását
               szívből viszonozva. - Hogy is képzelheted azt, hogy egy kis iskolás fiú, akinek Ugody
               László, a „Tüzek és Lángok” híres költője egy verskötetet ajándékozott, ezt a nagy
               eseményt valaha feledhesse.</p>
            <p>- Ugody László régóta megszünt költeményeket írni, - válaszolt László fáradt
               mosollyal. De Pántelky nem figyelt reá. - Légy szíves a hölgyeknek bemutatni, -
               súgta, mire László Dénest karonfogva, őt ahhoz a padhoz vezette, ahol az
               Ugody-hölgyek ültek.</p>
            <p>Olga ma estére csupa kedvesség volt mindenki iránt. Nagyon vágyott arra, hogy férjét
               megválasszák. Azt remélte, hogy a politikai élet elvonja Lászlót irodalmi és
               természetrajzi tanulmányaitól; és ezt igen kivánatosnak találta, tekintve, hogy ez a
               passzió semmi anyagi haszonnal sem kecsegtetett, ő pedig, mint takarékos asszony és
               három gyermek anyja, vagyongyarapításra vágyott, még pedig mentől gyorsabb
               eszközökkel. És mivel gyakran hallotta, hogy a képviselőség milyen pompás létra volt
               ennek vagy annak az ismerősnek, miért ne tenne kisérletet az ő férje is. Persze,
               Isten ments, hogy Lászlónak sejtelme legyen ezekről a tervezgetésekről!... Képes
               volna leköszönni a jelöltségről. De csak meg legyen választva! arra, hogy hogyan
               fogadtassak el vele egy bankigazgatóságot vagy ilyesmit, majd akkor fogok gondolni, -
               határozta el. Egyelőre azonban legjobbnak látom a honfiúi kötelességeket, ideális
               célokat, szóval azokat a sült bolondságokat emlegetni, melyek egy Ugodyval szemben
               sohasem tévesztik el hatásukat.</p>
            <p>De aki azonban a szamosberki bálon elég szerencsés volt Ugody Lászlóné közelébe
               jutni, még álmában is szentségtörésnek tartotta volna őt ilyes gondolatokkal
               gyanusitani.</p>
            <p>- Mintaasszony! - hangzott utána a tisztelet és csodálat hangján, valahányszor bátor,
               férfias föllépésével végigment a tánctermen, hogy a politizáló urak csoportjához
               álljon, vagy pedig valamely öreg dámához üljön egy-két háztartási titok
               megbeszélésére.</p>
            <p>Túlságosan egyszerű sötétkék foulard-ruha volt rajta, mely éppen úgy nem illett egy
               nyári táncmulatságra, mint óriás gyémántfülbevalói, melyek egy udvari bálon is
               föltünést keltettek volna.</p>
            <p>Különben puritán egyszerű ruházatában két dolog hatott zavarólag: az ékszerek
               sokasága és az illatszer. Pedig e kettő nélkül el sem lehetett volna őt képzelni.</p>
            <p>Jöttét már messziről lehetett hallani, mert minden mozdulatánál összecsördültek
               csuklóin a karperecek, melyek mindkét kezefejét elborították. Volt ott lánc, karika,
               patkó és mindenikről a medaillonok, gyémántmalacok, zománcos egerek, gombák és rucák
               egész sorozata csilingelt.</p>
            <p>A másik sajátsága az volt, hogy mindig a legerősebb parfümöket használta, úgyannyira,
               hogy távozása után napokig meg lehetett jelölni a szobát, amelyben lakott.</p>
            <p>- Milyen ember ez a Pántelky? - kérdezte az öreg Jánkitól, aki kataszteri becslő
               lévén, mindenkit ismert az országban.</p>
            <p>- Hát erre csak azt felelem, nagyságos asszonyom, hogy ha fiam volna, ilyennek
               szeretném, - felelt az öreg meggyőződéssel és a füstölgő lámpák fölött az erdő
               sötétjébe bámult, pedig azt sem igen látta, mert gondolata egy réges-rég behorpadt
               pici sírnál révedezett.</p>
            <p>- Gazdag?</p>
            <p>- Úgy tudom, - mondta az öreg közönyösen.</p>
            <p>- Tulajdonképpen honnan való?</p>
            <p>- Eddig Révparton laktak, Nógrádban, de pár hónap óta Várhegyre költöztek. De
               lehetetlen, hogy ne hallotta volna hírét az öreg Pántelky Dávidnénak! Hisz’ ha jót
               tudom, szatmármegyei születésű, Tyukody Olivia... Az a! Na hát az az anyja!</p>
            <p>- Az? a jótékony hölgy?</p>
            <p>- Persze, hogy az! Pántelky Dávid pedig testvérbátyja volt a várhegyi püspöknek.</p>
            <p>- Brrr! Tehát jezsuita-népség? mi?</p>
            <p>- Legalább is nagy katolikusok.</p>
            <p>- Akkor igyekezni fogok csínján bánni Dénes úrral, - nevetett Olga és ő is odalépett,
               ahol az Ugodyak álltak.</p>
            <p>- Reménylem, lesz szerencsénk Ugodon? - hallotta anyósát a fiatal emberrel
               kedveskedni.</p>
            <p>- Persze, a mama csupa méz, - gondolta bosszusan. - Természetesen! anyai éleslátása
               még a fia ellenfelében is kiérzi a leánya esetleges kérőjét, - de azért ő is
               igyekezett bájosan mosolyogni, amikor azt mondta, hogy:</p>
            <p>- Igazán, nagyon, nagyon fogunk örülni, ha fölkeres! ugy-e Lila?</p>
            <p>És Pántelkynek úgy tetszett, mintha a leány néma fejbólintásában sokkal több
               szívélyes bátorítás nyilvánulna, mint sógornéja hangzatos hívásában.</p>
            <p>- Ha megengedik! - felelte tehát mély meghajlással és önkénytelenül a Lila tekintetét
               kereste.</p>
            <p>- Különös egy arc, - tünődött, mialatt új ismerőseivel a melléksátorba vonult, hol a
               vacsorához volt fölterítve. - Különös egy arc! Ha a száját nézem, azt hiszem egy
               tizenhat éves leány életkedvtől piros, életörömtől mosolygó ajkait látom, ellenben
               szemei... mintha már a Nirvánába pillantottak volna, annyi mélység és annyi megadás
               van bennök. Mindenesetre veszedelmes szép szemek! határozta el a fiatal politikus. De
               én Istenem, mi okból féljek tőlük?</p>
            <p>És Pántelky egy pillanatig sem védekezett azon érzelem ellen, amely őt a szép
               Ugody-leány felé vonzotta. Pántelky Dénes egyáltalán nem tartozott azok közé, akik
               egy képzelt vagy valódi veszedelem elől visszariadnak, sőt inkább azt lehet mondani,
               hogy keresve kereste azt. De nem azért hogy elhárítsa. És ez igen jellemző különbség
               mindenkinél, de legkivált Pántelkynél, akit kicsi gyermekkora óta politikai pályára
               szántak.</p>
            <p>- Ez fog majd elbánni a némettel! - mondogatta volt a jó öreg Pántelky püspök
               megelégedéssel. - Mai napság már nem ököl-jog járja, de könyök-jog. Ma nem az a nagy
               hadvezér, aki azt kiáltja, hogy utánam, hanem az, aki azt parancsolja, hogy előre, de
               maga hátra marad - taktikázni. Úgy nézem, hogy ebből a fiúból is ilyen vezér lesz,
               még pedig a javából.</p>
            <p>És amit a nagybácsi évekkel ezelőtt megjósolt, mintha nemsokára teljesülne is. Ime,
               Pántelky Dénes, alig huszonhat éves korában már képviselőjelölt és nemcsak kerülete
               lelkesedik érte, de az egész Budapest érdeklődve kiséri esélyeit. A politikai
               klubboktól a kaszinóig mindenütt úgy emlegetik, mint a haza egyik nagy reményét.</p>
            <p>Ezt az általános bizalmat természetesen eddig leginkább rokonszenves megjelenésének
               köszönhette. De rászolgált szeretetreméltóságával is, mert Pántelky köztudomásúlag
               sohasem nyugszik addig, míg az ellenszenvet valahogy valami úton-módon le nem
               fegyverezte.</p>
            <p>- Még olyan esetekben is, amikor fegyveres elégtételt kérhetett volna, - mondogatták
               jóbarátai a háta mögött, mert bármilyen hangosan zengték is dicséretét, azt az egyet
               igen gyakran kifogásolták nála, hogy a döntő pillanatban, egy ügyes cselfogással
               elhárítja magától a kellemetlenségeket. Igaz, hogy mindig olyan formába tudta
               önteni önvédelmét, hogy ellenfeléből legott jó barátja lett.</p>
            <p>- Látszik, hogy asszony nevelte, - jegyezte meg róla vacsora alatt az öreg Jánki, e
               dicséretben némileg kifogását is hangoztatva. - De meg tetszik látni: a jelen
               viszonyok között az ilyen bársonykezű ember fog legeredménydúsabb politikát űzhetni a
               békés, a barátságos Bécscsel szemben, na, én mondom, hogy így lesz!</p>
            <p>Most azonban Pántelky Dénes nem igen gondolt se politikára, se taktikázásra, mert
               most érdeklődését kizárólag a szép Ugody-leány kötötte le.</p>
            <p>Árnyként követte most is, mialatt az egész báli közönség a terített asztalokhoz
               tolongott.</p>
            <p>- Ide üljünk, ehhez a hosszú asztalhoz, - rendelkezett Tunyoginé egy étlappal
               legyezgetve magát.</p>
            <p>- Megengedi, hogy ide üljek? - súgta Dénes, Lila mellé telepedve.</p>
            <p>- Kérem!... - felelt a leány örömmel, aztán körülnézett: - László édes, küldd ide
               Szabó Palit! Ott látom a bejáratnál. Szeretném egy igen jó barátomat önnek bemutatni,
               - magyarázza Pántelkynek, anyja és nénjei mérges pillantásait figyelemre se
               méltatva.</p>
            <p>- Jőjjön, jőjjön! - kiáltá aztán, amint Szabót megpillantotta. De Pali látható
               tartózkodással viszonozta a szívélyes köszöntést.</p>
            <p>- Mit parancsol? - kérdé, két lépésnyire megállva.</p>
            <p>- De-e... semmit! - nevetett Lila elpirulva - csupán szeretném, ha velünk
               vacsorálna.</p>
            <p>Kissé bosszankodott Palira, amiért túlzott és mégis merev alázatossággal, mintegy
               újra és újra fölépíti a korlátot, mely őt, a kertész fiát, ezektől az előkelő
               emberektől elválasztja; pedig tudhatná, hogy Lila milyen őszinte jóakarattal
               igyekszik minden alkalmat megragadni, hogy nehéz társadalmi állásán könnyítsen.</p>
            <p>De mikor Szabó mégis elfoglalta a kinált helyet, többé nem gondolt e kis incidensre
               és mosolyogva hallgatta a Pántelky elbeszélését.</p>
            <p>- Tegnap érkeztem Pántódra, - mondta a fiatal politikus - és máris úgy érzem, mintha
               csupa, régi, jó barátok között lennék.</p>
            <p>- Ugy-e - felelt Lila élénken, de aztán észrevette magát és higgadtan folytatta: -
               Nem tapasztalta, - kérdé, - hogy vannak vidékek, talán országok is, melyekről előre
               érezzük, hogy ott sok igen jó barátunk várakozik reánk, mig másutt...</p>
            <p>- Legföljebb az új ismerősök száma lesz nagyobb, - vágott szavába Pántelky. - Hogyne
               tapasztaltam volna! Százszor is, ezerszer is! Lássa, éppen így vagyok Angliával.
               Tudom, hogy számtalan jó barátom vár ott reám, bár ma még, - egymás létezéséről sem
               tudunk; de azért csak egy kedvező alkalom kell, hogy barátságunk egy kézszorítással
               megköttessék. És ugyanezt érzem önöknél is... elhiszi?</p>
            <p>Ugodyné nem hallotta e párbeszédet, ő csak a Pántelky tekintetét figyelte meg és azt
               látta, hogy Lila ma este, - szebb, mint valaha.</p>
            <p>- Hogy nézi! majd elnyeli a szemével! - sugta Etelka néninek kielégített anyai
               büszkeséggel, mialatt titkon Pántelky felé mutatott.</p>
            <p>- Csak el ne áruld Lila előtt, hogy vágynál erre a házasságra, - felelt a néni bölcs
               emberismerettel.</p>
            <p>- Isten ments! - biztosította Ugodyné, még e föltevéstől is megrémülve.</p>
            <p>- Csak azt nem értem, miért ültette maga mellé azt a kertészbojtárt, - sziszegte
               Cella néni, Szabó felé hunyorgatva.</p>
            <p>- Mert az én kedves sógorném mindig elrontja a saját maga dolgát, - gondolta Olga
               megelégedéssel.</p>
            <p>Ezalatt Lila minden mellékgondolat nélkül csevegett hol Palival, hol Pántelkyvel.
               Olyan jól érezte magát! Ő ült a hosszú asztal végén, egyfelől Pántelky, kinek egész
               viselkedése elárulta, hogy mennyire vonzódik hozzá, másfelől Szabó, kinek imádásszerű
               ragaszkodásáról már rég meg volt győződve. S mintha e két szerelem a többiekre is
               hatott volna, lassankint egy egész csoport fiatal úr állt körülötte. Ünnepelték.</p>
            <p>- Jól esik! - határozta el némi csodálkozással, mert azt hitte, hogy túl van az ilyen
               hiúságok korán, de ijedve vette észre, hogy főképpen azért örül e
               hódolatnyilvánulásoknak, mert Pántelky tanuja lehet.</p>
            <p>De azt már nem kérdezte önmagától, hogy tulajdonképpen miért örül ennek ilyen
               nagyon.</p>
            <p>Pedig volt mellette valaki, aki nálánál is jobban meg tudott volna e kérdésre
               felelni. Az, akinek túlfinomult művészlelke első pillanattól kezdve megsejtette, hogy
               mai nappal mind a hárman forduló pontra értek. De tudta azt is, hogy ezután ő reá
               sok, nagyon sok szenvedés várakozik.</p>
            <p>Nem mintha ezt a fiatalembert, aki oly őszinte kedvességgel szorított vele kezet,
               vetélytársának tekintette volna.</p>
            <p>Istenem! mit lehet elvenni attól, akinek semmije sincsen? S mégis, amig Pántelky ide
               nem jött, boldognak érezte magát; mert biztosan tudta, hogy a Lila lelkében nincs
               másvalakinek az emléke zárva. De most jól érzi, hogy mindennek vége.</p>
            <p>De hátha mégse?</p>
            <p>Szabó Pali dacosan ugrott föl helyéről.</p>
            <p>- Nos? - kérdi Lila hirtelen hozzá fordulva.</p>
            <p>- Kissé szédülök - magyarázta a fiatal művész remegő ajakkal, a sátor falához
               támasztva fejét.</p>
            <p>- Na ez nem csoda! - nevetett Köböl - még az ilyen magamfajta koca-muzsikusnak is zúg
               a feje ettől az éktelen düvő-düvőtől... Hé Lajcsi, - kiáltott oda a cigánynak, - nem
               tudnátok egy kicsit moderálni az ámbiciótokat? Úgy szól ma az a brugó, mint a
               bölömbika! Ugy-e pajtás? - s ezzel újra töltött a zavaros színű kerti borból
               Pántelkynek. - Ilyet nem isztok Várhegyen, tudom?! - kérdé dicsekedve.</p>
            <p>- De nem ám! - nevetett a megszólított, alig érintve poharát.</p>
            <p>- Mán pedig ez jó bor! - kötekedett a pityókos szolgabíró sértődve; aztán magasra
               emelte poharát: - A legszebb leány egészségére! - kiáltott harsány hangon. Erre aztán
               Pántelky is kiitta a rettenetes lőrét az utolsó cseppig.</p>
            <p>- Ugyan hogy képes? - szörnyűködött Lila nevetve, de Pántelky csak vállat vont és
               rajta feledte tekintetét.</p>
            <p>- Olyan szerelmes, mint egy gimnázista, - súgta Köböl megelégedéssel, majd hangosan
               azt kérdezte Lilától;</p>
            <p>- Melyik a maga nótája, szép nassám?</p>
            <p>- Az enyém? - riadt föl Lila mintegy álomból ébredezve. - Melyik is?... Talán már
               nincs is... - vallotta röstelkedve.</p>
            <p>- Tudom én! - súgta Szabó, aki eddig némán, félig lehunyt szemekkel, lüktető
               halántékkal állt ott. - Tudom én! - és ezzel a cigányhoz sietve, szó nélkül vette ki
               a primás kezéből a hegedűt és a Lila hátamögé állva, játszani kezdett.</p>
            <p>- Hogyan, maga így is tud? nemcsak zongorázni? - kérdezte Lila csodálkozva.</p>
            <p>De Szabó nem felelt semmit. Mintha egyszerre nem is az az olcsó hegedű, de egy soha
               nem hallott csodahangszer sírt, zokogott volna a kezében. És legott csönd lett
               körülötte. A vacsorálók halkan tettek le villát, poharat. Néhányan lábujjhegyen
               egészen közel lopózkodtak hozzá és öntudatlan arcjátékkal, néma fejbólintásokkal
               hallgatták játékát. A jó Etelka néni arcán szakadatlanul peregtek a könnyek s még a
               kis Mátyus gyerek is (pedig az imént dicsekedett pesti jogászokhoz illő
               blazirtságáról) ábrándos meghatottsággal súgta vézna táncosnője fülébe a nóta
               szavait, hogy:</p>
            <p>„Csak egy kis lány van a világon.” - Mert ki is tudná azt kitalálni, hogy kinek minő
               emléket, minő sejtelmeket és minő tisztább forrásokat ébreszt lelke mélyén egy-egy
               ilyen népdal, amit az olyan, Istentől adott, emberi szenvedésen nagygyá nőtt
               művészettel játszottak, mint minővel Szabó Pali hallgatóságát elbűvölte...</p>
            <p>Fájdalom, egy valaki mégis volt az elcsendesedett társaságban, aki nem hogy élvezte
               volna játékát, de egész valójában föl volt háborodva ellene. És éppen az az egy
               valaki volt az, akihez szenvedélyes fohászként követték egymást e bús és mégis
               reménynyel teli nóták, mint ahogy a hivő kezében követik egymást a rózsafüzér
               gyöngyei.</p>
            <p>- Hogy mer így beszélni hozzám? - gondolta Ugody Lila, nehezen fékezve indulatát és
               feledte, hogy Pali nem szóval, hanem a dal segítségével vallott neki szerelmet.
               Alapjában úgy is egyre ment, sőt! Hiszen világosabban nem fejezhette ki magát, mint
               így, azon a módon, ami művészlelkének legközvetlenebb.</p>
            <p>Mégis miért haragudott reá oly nagyon? Azt, hogy Pali szereti, hogy évek óta ez a
               szerelem ad neki erőt a küzdésre, szárnyakat művészetének, kitartást a munkában, Lila
               réges-régen tudja! Talán számtalan ártatlan és önkéntelen módon még élesztette is ez
               érzelmet, mert jól esett az a tudat, hogy van valaki a világon, akinek ideálokra
               sóvár lelke ösztönszerűleg feléje néz a csüggedés óráiban. Sőt azt sem tagadhatta,
               hogy cselekedeteiben, gondolkozásában, számtalanszor csak azért igyekezett
               kiválóbbnak, jobbnak lenni környezeténél, hogy méltó maradjon arra a magaslatra,
               melyre őt a Szabó Pali idealizmusa helyezte.</p>
            <p>S most mégis, nagyon, nagyon neheztelt reá. Miért? Miért érezte úgy egyszerre, hogy
               ez a vallomás mától kezdve - szentségtörés. Miért?...</p>
            <p>Néma kérdésére mintegy válaszként a Pántelky hangja csendült meg mellette.</p>
            <p>- Önt is megigézte ez a második Orpheus, csakúgy, mint ezt az egész társaságot, -
               kérdé Dénes, gúnynyal palástolva bosszúságát, mert a Lila hallgatását egészen
               másképpen értelmezte.</p>
            <p>- Természetesen, - felelt a leány könnyebbülten fölsóhajtva, mert nagyon örült, hogy
               a csend meg volt törve. - Tudja, mit szokott László mondani, folytatta könnyedén: -
               Azt, hogy a hamelni patkányfogó szelleme minden igazi zsenieben újra él.</p>
            <p>- Az istenért, csak nem tekint bennünket, mindnyájunkat, ahányan itt vagyunk
               megigézett patkányoknak? - nevetett Pántelky, az áhítattal hallgatókat sorra
               szemügyre véve.</p>
            <p>- Nem, - felelt Lila meggyőződéssel, - nem kétlem, hogy vannak köztünk: gyermekek is.
               De nemde? mindig, az egész világtörténelmen át, csakis ennyi volt a különbség?</p>
            <p>- Értem! a patkány az a tömeg? - kérdé Pántelky érdeklődéssel.</p>
            <p>- Igen, vagy ha úgy tetszik, a nagypublikum, mindig a László szavait ismétlem, -
               vetette közbe Lila mintegy önvédelemképpen. - Ő tehát úgy tartja, hogy azok, akik
               sem a művész lényét, sem művészetüket meg nem értve, mégis követik, mert muszáj, mert
               nem tehetnek másképpen, ezek a patkányok. Ellenben azok, akik ösztönszerüleg s mégis
               öntudatosan követik azért, mert vele sírnak és vele nevetnek, mert énjökből száll a
               nagy leigázó dala, költeménye vagy harci riadója - azok a gyermekek!</p>
            <p>- Úgy van! - felelt Pántelky meggyőződéssel. - Mindebből pedig azt látom, - tette
               hozzá boldog mosolylyal, - hogy nem hallgatott oda, mikor Szabó szebbnél-szebb nótáit
               előadta.</p>
            <p>Lila pirulva fordította el fejét és szemei egy pillanatig a Szabó sápadt arcán
               pihentek.</p>
            <p>- Szegény fiú, - gondolta, egyszerre átértve annak szenvedését s legott feledte, hogy
               neheztel reá.</p>
            <p>- Köszönöm! - szólt hozzá és egyszerű, közvetlen szívességgel nyujtá kezét a fiatal
               embernek.</p>
            <p>De Szabó alkalmasint nem vette észre e mozdulatot, mert viszonzatlanul hagyta azt. És
               Lila most már nem haraggal, de sajnálattal nézett utána, midőn nehézkes tétova
               léptekkel sietett ki az imént zajossá vált sátorból, az óriás tölgyerdő ezer
               zsongásból összeolvadt áhítatos nagy csöndjébe.</p>
           
         </div>
         <div type="chapter">
            <head>VII.</head>
            <p>Nem hiszem, hogy sok olyan politikai ellenfél akadt volna az országban, mint Ugody és
               Pántelky volt. Amíg ugyanis korteseik keresztül-kasul járták a kerületet, itt-ott
               véres verekedésre buzdítva a Pántelky-pártiakat az Ugodyak ellen és viszont, addig a
               két jelölt békés egyetértésben ült az Ugody-park nagy fái alatt és meg-megbeszélték
               választási esélyeiket.</p>
            <p>- Talán nem is lenne jó, ha Köböl Gyuri hallana bennünket, - nevetett Ugody. -
               Mindjárt kevesebb önbizalommal szidalmazna téged az én becsületes fülesdi választóim
               előtt.</p>
            <p>- Az ám! Mócsy Pista meg engem nem dicsőitene Pentelén olyan lelkesedéssel. Mellesleg
               mondva, sohasem láttam olyan veszekedett ellenkortest, mint az az én új barátom. Hidd
               el, az nem engem akar megválasztani, hanem...</p>
            <p>- Engem akar megbuktatni? Tudom! Pedig mondhatom, hogy éppen azzal kötelezne
               hálára.</p>
            <p>- Hogyan? Te nem vágyódol a mandátum után? - kérdezte Pántelky meglepetve - de hát
               akkor miért léptél föl?</p>
            <p>Ugody egy percre elgondolkozva nézett szivarfüstje után, de aztán egész nyiltan
               tekintett Pántelkyre és nyugodtan válaszolt:</p>
            <p>- A feleségem vágyik föl Budapestre. Tudod, így falun nagyon nehéz a gyerekeket
               nevelni. Mindezt belátom és ezért léptem föl.</p>
            <p>- Nem értelek, - vallotta Pántelky.</p>
            <p>- Pedig nagyon egyszerű a dolog, - felelt Ugody fáradtan. - A városi életet sohasem
               szerettem, de munkakör nélkül éppen őrületesnek tartom. Nevezd ezt gyerekségnek,
               elfogultságnak részemről, de biztosítalak, hogy úgy érzem; és ha már föl kell menni,
               inkább olyan állásba szeretnék kerülni, amiben esetleg használhatok az én
               parasztjaimnak s nem csak úgy naplopó módjára lézengeni ottan.</p>
            <p>- Úgy hiszem, képviselőség nélkül is tudnál te dolgot találni.</p>
            <p>- Hogyne! Csakhogy az én munkámhoz nem lenne szükség dezertálásra.</p>
            <p>- Dezertálásra? Hogy érted ezt? Különös! Lásd, én meg úgy érzem, hogy én csakis ott
               leszek otthon a klubban, a házban, a tömeg...</p>
            <p>- Feje fölött, - vágott szavába Ugody, helyeslőleg bólintva. - Úgy van. Ez a helyes.
               De éppen mint ahogy neked ott a helyed, így tőlem bűn, ha elhagyom falum népét és
               gazdaságomat, mert reám itt van szükség. Neked a tömeg kell, hogy tapsoljon, nekem a
               népem, hogy vezessem...</p>
            <p>- És tanítsam... úgy-e, László? - mondta Lila, bátyja homlokát megcsókolva. -
               Bocsássanak meg, hogy zavartam önöket, - tette hozzá Pántelkynek kezét nyujtva, - de
               nagy ujságot kell magoknak megsúgnom.</p>
            <p>- Nos?... Milyen jól nézünk ki ma! - enyelgett Ugody, huga derekát kartávolságra
               tartva és úgy gyönyörködve a leány ragyogó szemeiben.</p>
            <p>- Igenis, régen tudom, hogy gyönyörű vagyok, - felelt Lila nevetve - de hallják a
               nagy újságot... vagy nem kiváncsiak?</p>
            <p>- Hogyne, hogyne!</p>
            <p>- Nos, mama éppen most kapta meg a hírt, hogy a várhegyi nőegylet elnöknőül
               választotta.</p>
            <p>- És ez olyan nagy dolog? - kérdezte Pántelky közönyösen. - Különben most jut
               eszembe, az én anyám is visel ott valami tisztséget, elnöknő vagy tiszteletbeli kis
               isten vagy ilyesvalami.</p>
            <p>- Szégyelje magát! Az ország boldogításán jár az esze és a saját megyéjének jótékony
               egyesületeivel meg - nem is törődik.</p>
            <p>- Ég óvjon és önt is, Lila nagysád! - nevetett Pántelky. - Mit gondol? Volt valaha
               haszna egy jótékony egyesületnek Magyarországon?</p>
            <p>- Hogyne! - felelt Lila meggyőződéssel - azoknak, melyek munkára tanítják
               védenceiket.</p>
            <p>- És hiúságra védnökeiket.</p>
            <p>- Tehát minden jótékonyságot elitél?</p>
            <p>- Óh nem. Csak más alapon rendezném, először is: centralizálnám - felelt
               Pántelky.</p>
            <p>- Ezt is?! - kiáltá László eliszonyodva, mert mint megcsontosodott megyei ember,
               mindig irigységgel, sőt fájdalommal nézte a főváros fölvirulását a vidéki városok
               rovására. Most is erre gondolt s ezért nem vette észre azt sem, hogy ez az egész
               beszélgetés csak ürügy Pántelkynek arra, hogy Lila hangját hallja és lássa azt a
               minden gondolatot visszatükröző kifejezésteljes leányarcot közel magához.</p>
            <p>- De hiszen, - kiáltá Dénes helyéről fölugorva - ha anyja őnagysága elnöknő abban
               a...</p>
            <p>- Nőegyletben.</p>
            <p>- Igen, a nőegyletben, akkor valószinű, hogy a tél folyamán Várhegyre jönnek,
               nemde?</p>
            <p>- Azt hiszem. Különben is minden évben töltöttünk ott néhány hetet.</p>
            <p>- Valóban? Ez idén én is sokat leszek ott...</p>
            <p>- De eddig sohasem volt?</p>
            <p>- Nem, mert csak az idén örököltünk ott nagybátyám után. Eddig az ország másik végén
               laktunk, Révparton. Ezt is jogtalanul mondom, hogy „laktunk”, mert én nem sok időt
               töltöttem eddig a hazában.</p>
            <p>- Boldog ember! - sóhajtott Lila. - Hogy szeretnék én is messze, messze menni!...</p>
            <p>- És miért nem megy?</p>
            <p>- Mert nem lehet! - felelt Lila, fejével a szék támlájára dőlve. - Mit mondana a
               világ?... - Aztán folyton növekedő vidámsággal folytatta: - Hát nem tudja, hogy nekem
               erre kell a legeslegjobban vigyázni? A világ!... Mit mondana a világ!... A széles
               nagy világ?... Óh dehogy! Ahhoz nekem semmi közöm. Az én világom egy előitéletekkel
               körülsáncolt mikroszféra, melynek határait Cella néni, Etelka néni, Trézsi néni,
               Józsi bácsi... szóval, egy pár tucat bácsi és néni janicsárokhoz méltó éberséggel
               őrzik. És milyen nagy fáradságukba került szegényeknek arra ügyelni, hogy az a másik,
               az igazi világ, az, amelyben küzdenek az igazságért, az emberi jogokért, az egyéni
               szabadságért, örökre zárva maradjon előttem - a szent tradiciók nevében!</p>
            <p>- Lila! - kiáltá László szemrehányó hangon.</p>
            <p>De a leány csengő hangon fölkacagott.</p>
            <p>- Nem panaszképpen mondom ezt, most már mulattat!... Amióta tudom, hogy nem értek
               célt, mert annál az igazi világnál is van egy igazibb és abból nem tilthat ki se vén
               néni, se lángpallos... csak a Végzet - tette hozzá gondolatban, de ezt nem hallhatta
               senki. Hanem azért mégis örült, hogy az Olga érkezése véget vetett ennek a
               beszélgetésnek, amelyben már-már elárulta magát.</p>
            <p>Istenem, csak azt ne! Ne tudja senki, ne is gyanítsa, hogy azt a legigazibb világot
               azóta fedezte föl, amióta Pántelky Dénessel megismerkedett. Hogy a szamosberki
               mulatság óta ő, Ugody Lila, a „vén leány”, álmodni mer boldogságról, szerelemről. Ah,
               a rég elhantolt nagy csalódás és talán még inkább azok a magányosságban töltött évek
               mily bizalmatlanná, mily túlságos érzékennyé tették őt környezetével, legkivált saját
               magával szemben! És mentől világosabban látta, hogy most ért életének forduló
               pontjához, annál féltékenyebben őrizte titkát mindenki elől.</p>
            <p>De az Olga sas-szeme elől nem tudta eléggé elrejteni. Amit se a László testvéri
               szeretete, sem Pántelky viszontszerelemre vágyó szenvedélye ki nem bírt találni, azt
               ő úgy olvasta a Lila lelke mélyén, mintha írva látta volna.</p>
            <p>- Hallatlan! - gondolta, amint a gyanutlan társasághoz közelített. - Egy pár hét
               előtt még a fiamat adoptálta volna, most meg férjről ábrándozik. De csak lesz esze
               ennek a Pántelkynek, hogy el nem veszi, hiszen legalább két évvel fiatalabb, mint ő.
               Még az kellene, hogy elessünk Ugodtól ő miatta... annak már igazán semmi értelme,
               hogy egy leány akkor menjen férjhez, amikor a testvérje gyerekei az örökségre
               számíthatnak... Istenem, Istenem, hogy menthetem meg gyermekeimet ettől a nagy
               csapástól?</p>
            <p>És mert nagyon jó kereszténynek hitte magát, gondolatban forró imát rebegett, kérve a
               mennyek urát, hogy ez a házasság soha létre ne jöjjön.</p>
            <p>De egyelőre fölöslegesnek tartotta a beleavatkozást. - Valószinűleg választásig
               Pántelky nem fog „declarálni”, - tűnődött. - És dicséretére váljék Lilának, nem
               valami bátorító a modora vele szemben, néha még úgy is bánik vele, mintha ki nem
               állhatná. Mindig is az volt a hibája, fűzte gondolatait tovább, hogy senkiben se mert
               bízni.</p>
            <p>Olyanformán van ezzel az én szép sógornőm, mint rák a haladással, ha nagynehezen, sok
               megfontolás után végre tesz is egy lépést előre, a legcsekélyebb gyanú elég neki
               arra, hogy legott gyorsan, hirtelen visszahúzódjék. Hátha még egy vallomást
               megneszel, akkor lesz igazán egyszerre... csupa olló! - nevetett a szerető rokon
               magában és igen meg volt szellemes hasonlatával elégedve.</p>
            <p>Mialatt Olga asszony ekképpen elmélkedett, azalatt Lila és Pántelky messze
               elbarangoltak a kertben. Valahogy mind a ketten örültek, mikor Olga közelségéből
               kivonhatták magukat s ezért most is, mihelyt megpillantották, hogy feléjük közeledik,
               ösztönszerűleg tennisz rakettjeiket kezdték keresgélni és egy „match”-ra
               hivatkozva, elsiettek. De alig haladtak száz lépésnyire, mindketten teljesen
               megfeledkeztek a világ összes sportjáról és mély gondolatokba merülve, egy darabig
               szótlanul lépkedtek egymás mellett a kert szövevényes utain.</p>
            <p>Olga vállatvonva nézett utánuk, aztán Lászlóhoz fordult.</p>
            <p>- Hogy állunk? - kérdezte és igyekezett egy kis összegyűrt választási jelvényt
               fölbodrozni.</p>
            <p>- Ahogy vesszük; jól! - felelt Ugody vállát vonva.</p>
            <p>- Ha te jónak mondod a helyzetet, akkor biztos a bukás, - súgta vissza felesége. -
               Nézd, ott ismét közeledik egy szekérnyi dalikázó magyar.</p>
            <p>- Igen, kortesek - bólintott Ugody egy új szivarra gyújtva. - Kérlek, eredj és
               rendeld meg...</p>
            <p>- Hogy etessék, itassák őket, - kiáltott Olga férje hangját utánozva. - Ugy-e?...</p>
            <p>- Te akartad így - válaszolta László nyugodtan.</p>
            <p>- Igen, de nem tudtam, hogy... Különben is, úgy látom, hogy ezek nem is a te
               embereid.</p>
            <p>- Mindegy! - felelt Ugody közönnyel. - Neki is kell kortes!</p>
            <p>- Bolond, - sziszegte Olga dühösen, de hangosan csak annyit mondott, hogy: - És ez a
               komédia még három hétig fog így tartani.</p>
            <p>- Még három hét! - mondta majdnem ugyane percben Lila is és igyekezett a könnyed
               társalgási hangnál megmaradni.</p>
            <p>- Igen, - felelt Pántelky a választás esélyeire gondolva - harmincadikán ilyenkor már
               tudni fogjuk, hogy ki a győztes.</p>
            <p>- Maga! - kiáltott Lila meggyőződéssel.</p>
            <p>- Úgy gondolja? - kérdé Dénes hirtelen megállva. De Lila már is észrevette magát.</p>
            <p>- Érzem! - felelte tehát tréfás ünnepélyességgel, aztán hangosan fölnevetett: -
               Tudja! Az ilyen magamféle vén leánynak már lehetnek előérzetei.</p>
            <p>De Pántelky bosszúsan rázta a fejét.</p>
            <p>- Kérem, nagyon kérem, - mondta türelmetlenül - ne emlegesse folyton a korát. Mire jó
               az? Mi különbséget tesz az önnek, vagy nekem, hogy valahol valamely templom
               vasszekrényében, minő dátumokkal ellátott okmányok hevernek?</p>
            <p>- Óh, igen is óriási különbséget! - felelte Lila némi nyugtalansággal, de aztán erőt
               vett magán és enyelegve folytatta. - Kérdezze meg csak Olgát, ő majd megmagyarázza,
               hogy...</p>
            <p>- De én nem akarom őt megkérdezni, hanem magát... Lila?! Miért húzódik tőlem? Lila,
               kérem, maradjon! - könyörgött a leány tekintetét keresve. - Szóljon egy szót? Olyan
               nagyon nehéz azt az egy szót kimondani? Megtanítsam reá? Lila én... - De Lila
               ijedten, elutasítón nyujtotta feléje kezét.</p>
            <p>- Az égre kérem, hallgasson! - sugta kétségbeesve.</p>
            <p>- Miért hallgassak? - felelt Dénes, hatalmába kerítve azt a két napbarnította kis
               kezet, melyeknek őszinte becsületes szorítását olyan nagyon szerette. Olyan erélyes a
               fogásuk, mint egy férfié és mégis olyan gyöngéden símulnak a tenyerembe, mint egy-egy
               holtra ijedt kis madár, gondolta ma is, amikor Ugodra érkezett. De most többre,
               sokkal többre vágyott! Arra, hogy azok a kis kezek övéi is maradjanak örökre.</p>
            <p>Lila szelid ellentállással vonta el őket a Dénes kezeiből.</p>
            <p>- Ne gyerekeskedjünk, kérem! - mondta szomorú mosolylyal és sietett elfordulni.</p>
            <p>Dénes azonban csak vállat vont boldog könnyelműséggel és újra megragadta a leány
               kezeit, hogy forró szerelmes csókokkal halmozza el őket.</p>
            <p>- Miért néz olyan ijedve reám? - kérdé közbe-közbe és nevetés is, aggódás is remegett
               hangjában. - Hát nem tudja, hogy szeretem?</p>
            <p>- ...Lila - súgta közelébb lépve hozzá - Lila!... Még mindig nem szól hozzám?... De
               nem! - kiáltá - ne is szóljon, csak azt engedje meg, hogy én elmondjam magának
               mindazt, ami egy hónap óta gyűl, gyűl, gyűl a szívembe!... Ugy-e ezt megengedi? -
               enyelgett behízelgőn.</p>
            <p>És Lila szemeit behunyva, fejét egy virágzó klematiszttól befutott szomorú nyírfához
               támasztva hallgatta a Dénes szerelemtől túláradó szavait és teljesen, tökéletesen,
               minden visszatartás nélkül engedte át magát annak az érzelemnek, mely, úgy hitte,
               számára nem létezhetik többé. Igen, Ugody Lila életében először volt boldog,
               végtelenül boldog, mert szeretett és viszontszerettetett.</p>
            <p>És mégis! Ajkai némán maradtak. És azt a szót, melyet kérve-kért tőle az az egy
               valaki, akiért örömest áldozta volna életét, az az egy, akit érintetlen maradt szíve
               egész szenvedélyével imádott, azt az egy szót mégis volt ereje - ki nem mondani!</p>
            <p>- Dénes, - súgta közelebb lépve - és hangja színtelenül, idegenül hangzott saját
               magának is - Dénes, hallgasson reálul Ne áltassuk magunkat. Ennek az egész... édes
               boldogságnak, - szerette volna mondani, de ő azért csak azt mondta, hogy: -
               gyerekségnek - végét kell vetnünk!... Nem! Kérem most már én könyörgök, hogy
               hallgasson meg! - kiáltott, kezeit háta mögé rejtve, hogy reszketésök el ne árulja
               szivének vergődését. - Dénes, nézze! Legyünk okosak. Felejtsük el mindketten ezt a
               pár percet, talán nem is lesz az olyan nehéz föladat! - önnek, ezt akarta mondani, de
               ezt az utolsó szót idejekorán visszafojtotta.</p>
            <p>- De miért? - kérdé Pántelky indulatosan - miért kínoz, Lila? Miért nem akar enyém
               lenni, mondja, miért?</p>
            <p>És Lila végtelen szomorúsággal nézett reá.</p>
            <p>- Hát nem érti, Dénes? Azért, mert nincs hozzá jogom! - felelt halkan, minden szót
               hangsúlyozva.</p>
            <p>- Joga? - kérdé Pántelky megütközéssel. - Joga?</p>
            <p>- Igen, Dénes, - jogom! Tudja-e hány éves vagyok?</p>
            <p>- Már megint! Oh Lila, hányszor kérjem, hogy hagyjon fel korának emlegetésével.</p>
            <p>- De nem tehetem, Dénes! kivált most nem, mikor ön arra kér, hogy felesége legyek, -
               én, önnek? én a vén leány, én a mult... tette hozzá könnyeit nehezen leküzdve.</p>
            <p>De Pántelky ajkait harapdálva állt ott mellette.</p>
            <p>- Lássa, Lila, - mondta aztán idegesen - ez, ez a gyerekség, amit ön mível! Hányszor
               mondjam, hogy semmi közöm a korához? Különben is, igazán olyan vén leány maga? -
               évődött mosolyogva. - Mit gondol, hány leány megy férjhez az egész művelt nyugaton,
               aki egy nappal sem fiatalabb magánál?</p>
            <p>- Tudom, - felelt Lila önkénytelenül mosolyogva - de azok messzebb vannak Ázsiától,
               mint mi.</p>
            <p>- No lássa!... - nevetett Dénes. - Remélem, engem sem tekint egészen kirgiznek? Lila!
               kérem? - folytatta előbbi komolysággal - ne gyötörjön tovább... mondja...</p>
            <p>De Lila ismét szavába vágott.</p>
            <p>- Dénes - felelt ezuttal nyugodt, megfontolt hangon - arra kérem, hogy most ne
               kérdjen tőlem semmit, csak - tette hozza még halkabban - most ne!</p>
            <p>- Hát mikor? - felelt Pántelky, reményt merítve Lila szavaiból.</p>
            <p>- Majd később, máskor, néhány hónap mulva! A télen, igen, igen, a télen! - felelt a
               leány, könnyein át mosolyogva.</p>
            <p>S bár szíve aggódva kérdezte: hátha elfeled addig? Ugody Lila, az erélyes, férfias
               Ugody Lila mégis örült, hogy a gyávák és bölcsek módszeréhez folyamodhat és
               halasztást kért a végzettől. Aztán, mielőtt Pántelky megakadályozhatta volna,
               elsietett.</p>
            <p>A fiatal ember ragyogó szemekkel nézett utána. Szeret, ismételte, csak olyan áradozó
               boldogsággal, mintha nem is egy huszonhat éves komoly képviselőjelölt, de egy
               elsőéves jogászgyerek lenne. Szeret! ezt tudom... Ezért legyen meg a kívánsága és
               majd csak Várhegyen kérdem meg azt, hogy akar-e az enyém lenni... Várhegyen?!... Mit
               szól majd a mama? villant meg agyában, de hamar elűzte ezt a kellemetlen gondolatot.
               Végre is - önálló vagyok!... felelte önmagának, inkább daccal, mint
               meggyőződéssel.</p>
           
         </div>
         <div type="chapter">
            <head>VIII.</head>
            <p>Aztán izgalmas hetek következtek, melyek némileg háttérbe szorították a
               szívügyeket.</p>
            <p>A két ellenpárt emberei ugyanis gyakorta csunya összeütközésekbe keveredtek, még vér
               is folyt egy-két faluban. Ezért, míg Pántelky kisebb-nagyobb összegek széjjelosztása
               révén igyekezett a szenvedélyeket lecsillapítani, addig Ugody László alig győzte a
               sok csitító, békítő beszédek elmondását.</p>
            <p>Nem is volt boldogabb ember nálánál, amidőn látta, hogy a választás napján Pántelky
               Dénest emelik vállaikra a lelkes honfiak és nem őtet!</p>
            <p>Csak Olga nem tudott az események ilyetén fordultával megbékélni.</p>
            <p>- Tudtam! - kiáltá gyilkos pillantást lövelve férjére - tudtam! Most aztán ülhetünk
               újra Zsongóréten s marad minden a régiben.</p>
            <p>- Hála Istennek! - felelt László meggyőződéssel. - Kárpótlásul, - tette hozzá
               tréfásan, békítőleg - mihelyt haza megyünk, megteszem, amire olyan régen vágytál és
               fölépíttetem az emeletes tyúkólt. Jó?...</p>
            <p>- Köszönöm! Igazán nagyon kegyes!... S ebben az igéretben egészen magára ismerek.
               Olyan ügyetlen, hogy elveszt egy biztos kerületet, jobban mondva: tálcán viszi azt
               oda egy sárgaszáju ficsúrnak és azt hiszi, hogy engem egy ostoba tyúkóllal
               kárpótolni lehet.</p>
            <p>- Olyan nagyon vágyott Budapestre?</p>
            <p>- Olyan nagyon vágytam arra, hogy maga keressen.</p>
            <p>- Ugyan mit?</p>
            <p>- Vagyont.</p>
            <p>- Azt hiszi, hogy olyan könnyen megy?</p>
            <p>- Csak akarni kell! Maga is éppen olyan jól tudja mint én, hogy hány embernek volt
               már lépcső a képviselőség.</p>
            <p>- Lépcső, édes? Nem gondolt arra soha, hogy lépcsőről le is lehet gurulni? - felelt
               Ugody szomorúan.</p>
            <p>Olga türelmetlenül vont vállat:</p>
            <p>- Az igaz, hogy se magával, se Lilával nem lehet öt percig diskurálni anélkül, hogy
               az „ev. ref.-fel” súlyosbított nagy római jellem ki ne üsse fejét valahol!</p>
            <p>László pár percig szótlanul járt-kelt a szobában, aztán újra megállt a felesége
               előtt:</p>
            <p>- Néhány hétre meghívtam Lilát Zsongórétre, jól tettem? - kérdé sétáját
               folytatva.</p>
            <p>- Ha nem jól tette volna is, mindegy lenne, ha már meghívta, - felelt Olga bosszúsan,
               - de különben jó, ha jön. Laci számára úgyis rengeteg a varrni valóm, legalább segít,
               legyen valami haszna a világon! - tette hozzá nyomatékkal.</p>
            <p>- Olga!</p>
            <p>- Hát nincs igazam? De ne beszéljünk erről! Tudom, hogy ti mind, titkon még a mama
               is, valami extrát láttok a kedves sógornéban. Pedig azért, hogy valaki más, mint más,
               azért az még sehol sincs bebizonyítva, hogy különb is másnál!... Ahá!... Most
               megharagítottam, úgy-e meg? - kiáltá csufondárosan örvendezve.</p>
            <p>- Óh, a világért sem, - felelt László nyugodtan. - Nagyon jól tudom, hogy te sem
               hiszed, amit most beszélsz s csak az én bosszantásomra mondod... De én minderre csak
               azt felelem, édes, - folytatta ismét Olga elé állva, - hogy a mi Mariskánk soh’se
               vegyen magának jobb mintaképet a nénjénél...</p>
            <p>- Milyen udvarias velem szemben! - nevetett Olga elvörösödve. - Én pedig azt felelem,
               édes, hogy inkább a terítőn lássam még ma, semhogy arra a válogatós vén leányra
               hasonlítson...</p>
            <p>Ugody László felelet helyett vette kalapját és kiment a szobából. Minek vitatkozzék?
               Minek folytassa ezt a párbeszédet Olgával, mikor tudja, hogy úgy sem fogja győzni
               érveléssel s kettőjük között mindig az ő lelke szenved vereséget az asszony érdes
               gondolkozásával szemben.</p>
            <p>Ezért örömmel nézett a legközelebbi napok elé, midőn Lila lesz vele mindig. Mennyi új
               terv forrott agyában, mennyi megvalósításra váró eszme, milyen jó lesz azt hugával
               megbeszélni, tetté változtatni.</p>
            <p>És Lila szintén alig várta, hogy Zsongóréten lehessen, mert mostani izgatott
               kedélyhangulatában olyan nehezen viselte el zúgolódás nélkül a nénik folytonos
               tanácsait és fejcsóválgatásait. De meg amióta Dénes elutazott, minden fa, minden
               virág csak árvaságát juttatta eszébe s ezért igazán boldog volt, mikor végre a két
               útikocsi előállott.</p>
            <p>Azonban a fölülésnél némi nehézségek támadtak. Ugyanis valamennyi gyerek Lilával
               akart utazni.</p>
            <p>- Én ülök Lila néni mellé. De én! Ugy-e csak én? - rimánkodtak, cívódtak a kicsinyek
               iszonyu zsibajjal. Hanem Olga hamarosan véget vetett e versengésnek, még pedig úgy,
               hogy Pondrit annak minden kapálódzása és sivítása ellenére magához emelte, Manikát
               pedig szigorúan rendelte magával szembe a kis ülésre. Csupa szerencse, hogy nem
               hallotta, amint Lacika - a másik kocsin - örvendezve, tapsolva, kiabált:</p>
            <p>- Mink Ugodyak együtt! - mondogatta egyre-másra, mialatt apja és Lila közé fészkelte
               magát, aztán jobbra is, balra is egy cuppanó csókkal fizetve a kiváltságos helyért,
               kifogyhatatlan volt a csevegésben, kérdezősködésben. De nemsokára nénje vállára dőlve
               elaludt, s azután sokáig haladt a kocsi egyforma lassu kocogással anélkül, hogy a
               bennülők megszakították volna a csendet.</p>
            <p>Előbb csak a rétek között kanyarogtak s a lovak lábai olykor csülökig dagasztottak a
               feneketlen sárban, de miután az ugodi határból kiértek, a köves útra jutottak.</p>
            <p>- Ejnye be rázós, - nevetett László, fia szöszke fejecskéjét kényelmesebb helyzetbe
               igazítva.</p>
            <p>- Az ám! Az ilyen utat szokta Köböl Gyuri cimbalom-útnak nevezni, - felelt Lila.</p>
            <p>- Van itt még zongora is, instálom! - szólt hátra a kiszolgált vén Péter mogorván,
               ostora hegyével az előttük álló hídra mutatva.</p>
            <p>László érdeklődve nézett a rozoga, korhadt alkotmányra, amely néhány öl magasságban
               emelkedett egy jókora széles folyó fölött.</p>
            <p>- Várjál csak! - kiáltott a kocsisnak - úgy látom, tilalomcédula van a karfán.</p>
            <p>- Bizony! - csicsergett Lacika, aki a beszédre fölébredt - az van arra a táblára
               írva, hogy: „E hídra lépni vészes!”... Ugy-e Lila néni, az?</p>
            <p>- Mán pedig ha nem lépünk rá, hát zikker, hogy megfúlunk az Öntődbe, - felelt vissza
               Péter. És a magyar paraszt megzavarhatatlan nyugalmával nógatta lovait előre.</p>
            <p>- Hogy kalimpál! - ujjongott Lacika a híddeszkákra figyelve, melyek egymásután
               emelkedtek a magasba és lapultak le újra, aszerint, amint a ló lába vagy a kocsi
               kereke érintette őket.</p>
            <p>- Ez aztán dícséri a szamosbecsi főszolgabírót, - nevetett László fejcsóválva; aztán
               visszanézett, hogy lássa, mit csinálnak a másik kocsin.</p>
            <p>- Nini! Leszálltak s gyalog jönnek át, - kiáltá meglepetve.</p>
            <p>- Okosan teszik, - felelt reá Lila elpirulva - ha nekem eszembe jutott volna, én
               is...</p>
            <p>- De nem jutott eszünkbe, se neked...</p>
            <p>- Se nekem! - szólt közbe Lacika fontoskodva.</p>
            <p>Lila Lászlóra nézett, aztán a kis fiúhoz hajolva, homlokon csókolta.</p>
            <p>- Elég hiba, aranyom! - korholta szeliden. - Lásd mamikád milyen okos, milyen jó,
               hogy mindenre gondol, ami gyermekeinek hasznára lehet...</p>
            <p>- De nekik nem zongorázik a híd! - felelt Lacika kárörvendően. - Ugy-e Péter?</p>
            <p>- Nézze, nézze, Lila néni, milyen szép kis madár repül ott, - kiáltá, új szenzációk
               után hajhászva s aztán mindhárman a körülöttük elterülő nagy síkságra néztek.</p>
            <p>- Milyen sivár egy vidék! - jegyezte meg Lila, a minden jelleget nélkülöző tájra
               mutatva.</p>
            <p>- Ugy-e apa, Zsongórét sokkal szebb, ugy-e? - okvetlenkedett Lacika önérzettel.</p>
            <p>- Nekünk szebb, mert a mienk, - felelt Ugody. - De különben, - fordult Lilához, - úgy
               hiszem, festői szempontból is szebb?!</p>
            <p>- Hogyne! Igaz, hogy Ázsia, de egészen az ami: ős föld.</p>
            <p>- Mondd inkább, ős homok.</p>
            <p>- Legyen! De milyen gyönyörű színe van annak a homoknak, mikor az izzó nap
               fölhevíti!</p>
            <p>- Apropos! Elhoztad a festőkészletedet? - kérdé László kevés szünet multán.</p>
            <p>- Természetesen.</p>
            <p>- Ennek nagyon örülök. Tudok egy erdőrészletet, ahonnan különösen szépek a naplementi
               hangulatok.</p>
            <p>- Elhiszem. De ha lefestem, Olga megint gáncsolni fogja munkámat, - nevetett
               Lila.</p>
            <p>- Miért?</p>
            <p>- Mert azt mondja, hogy az én koromban már inkább illenék úrvacsora-abroszokat
               hímezni, semmint holmi napkelteket, napnyugtokat s egyéb „haszontalan” égmotivumokat
               festegetni.</p>
            <p>László fáradtan vont vállat s ezután ismét mélységes csöndben folytatták útjokat.
               Lacika rég megunta a telegráfdrótokon pihenő fecskéket számlálni s ezért legjobbnak
               vélte, ha ismét szundit egyet hazáig. Lila pedig szemeit behunyva engedte képzeletét
               elkalandozni a közelmultba és a boldogságot igérő jövőbe! Mert minden magára
               erőszakolt okosság ellenére is hitte azt, hogy Dénes hű marad hozzá és hogy rövid pár
               hónap múlva megkérdi majd tőle, hogy akar-e felesége lenni.</p>
            <p>És akkor?</p>
            <p>- Milyen boldog leszek! - súgta fohászszerű rajongással. Mert amióta Pántelky
               elutazott, szerelmes leányképzelete lassacskán átváltoztatta az igazi Dénest egy
               ideális tökéllyé, akiben napról-napra több csodálni valót és imádásraméltót vélt
               föltalálni.</p>
            <p>Nagyon tisztalelkű asszonyoknál gyakori ez az önámítás. Fájdalom, sok esetben nem
               egyéb ez, mint a természetnek, ennek a nagy csapdaállítónak fondorkodása. Egyike azon
               módoknak és eszközöknek, mellyel - tekintet nélkül az egyén boldogulására - egyedül a
               nagy egyensúly érdekét tartva szem előtt, az ellentéteket: a jót a rosszal, a gyöngét
               az erőssel igyekszik egyesíteni.</p>
            <p>Szerencsére Pántelky Dénes nem volt méltatlan a Lila szerelmére, bár a valóságban
               igen messze állt attól a magaslattól, melyre a leány helyezte.</p>
            <p>De melyik asszony hinné el az igazat, ha távollévő szerelmesét úgy mutatnák meg neki,
               amilyen valóban? Ugody Lila sem hitt az Olga csípős megjegyzéseinek, aki Dénest
               állhatatlan, könnyen befolyásolható egyénnek jellemezte és ezért szőtte, fonta
               álmait rendíthetetlen bizalommal. Szóval, az ő szívében is bekövetkezett annak a
               törvénynek érvényesülése, melyet Stendhal egyszerűen „cristalisation”-nak
               nevezett.</p>
            <p>Ilyen mindent megszépítő, minden nyíló virágot hálával fogadó hangulatban érkezett
               Lila Zsongórétre. Arra a homoktenger közepén álló kis smaragd-oázisra, mely valahogy
               mindig az örökbéke érzését keltette Lilában.</p>
            <p>Olyan csendes, derűs kis otthon benyomását tette is az, hederával befutott régi
               házával, vizililiommal benőtt kis tavával, melyre szomorú nyirfák hajladoztak.</p>
            <p>- Mintha megannyi aranypénzes kaláris volna reájok aggatva, - jegyezte meg Lila a
               festő lelkesedésével. És valóban, amint azokat az ezüstzsinórhoz hasonló hosszu sugár
               ágakat ide-oda lengette a szellő s a szívalakú aranylevélkék lóbálózni, csilingelni
               kezdtek, határozottan valami mesekirályné ékszerét juttatták a szemlélő eszébe,
               kivált ha a fűbe fekve tekintett föl reájuk.</p>
            <p>- Valld be édes, - mondotta egy reggel Lila, mikor távol az Olga csattogó
               rendszeretetétől, Lászlóval a tag végén sötétlő kis fenyveserdőbe barangoltak, -
               valld be, hogy örülsz, mikor itthon lehetsz.</p>
            <p>- De mennyire! - nevetett László. - Csak én tudom, hogy milyen jó azt mondhatni újra,
               hogy: „átvette a tücsök csendes birodalmát”.</p>
            <p>- S milyen boldogok a zsongórétiek - felelt Lila. - Tegnap beszéltem az öreg Pócsy
               Zsuzsival, sírt örömében, hogy az ő gazdájok nem hagyja el őket.</p>
            <p>- Igazán? - kérdé László örömmel. - Magam is úgy hiszem, legjobban van így. Igaz,
               hogy kis, jelentéktelen kört választottam törekvésemnek, mindössze egy kis falut,
               alig ötszáz ember ügyét, baját istápolni, javítani...</p>
            <p>- Hát nem elég az? - vágott szavába Lila élénken, - ha sok ember így gondolkoznék,
               mint te, milyen más volna az ország egypár év alatt!</p>
            <p>- Óh, ahhoz még sok minden egyéb is kellene. Például... De nem! Ma nem bölcselkedünk
               és nem is sírunk a haza sorsa fölött, hanem önző megelégedéssel élvezzük ezt a
               gyönyörű őszi napot.</p>
            <p>- Helyes. Hanem azért legközelebb mégis végig fogsz vezetni az új béreslakásokon,
               nemde?</p>
            <p>- Szívesen. Majd nekem is lesz egy kérésem hozzád, sőt nem egy, de száz?</p>
            <p>- Állok elébe! - felelte Lila tréfás méltósággal. - De tudod mit, László,
               mindenekelőtt volna nekem egy indítványom.</p>
            <p>- Nos?</p>
            <p>- Tehát, mit szólnál ahhoz, ha azt mondanám, hogy rendezzünk egy ünnepélyt szerencsés
               - bukásod emlékére.</p>
            <p>- Az Istenért! Mi jut eszedbe? Csak nem kívánod, hogy még egyszer ünnepelt férfiú
               legyek? - kiáltá László megrémülve.</p>
            <p>De Lila hangosan fölkacagott:</p>
            <p>- Bizd csak reám!... Ugy-e most van a penitenciás hét?</p>
            <p>- Most. Vasárnap fogunk újkenyérre áldozni.</p>
            <p>- Helyes. Én tehát azt indítványozom, hogy az angolok szép szokását követve, mink is
               rendezzünk egy igazi „harvesting festivalt”: egy aratási hálaadó ünnepélyt. Tudod,
               egy olyat, amilyet magad láttál Townbridgeben, jó?</p>
            <p>- Ah! Ez nem is rossz gondolat!...</p>
            <p>- Örülök, hogy így találod, - felelt Lila örömmel.</p>
            <p>És erre rögtön le is telepedtek a puha fenyőpelyvára, hogy haladéktalanul
               megbeszélhessék a rendezés részleteit.</p>
            <p>- Itt vagytok? Csakhogy végre rátok találok! - szakítá meg beszélgetésüket Olga, aki
               karján egy idomtalan kulcsos kosárral, lábain férjének egy pár kitaposott
               sárcipőjével, de azért fülében az elmaradhatatlan óriás gyémántokkal közelített
               feléjük. Reggeli ruháját csaknem térdig fölfogta, hogy a szederindák között bátrabban
               lépegessen; pedig azon a reggeli ruhán már nem sok kímélni való volt, mert régen
               lehetett az, amikor Monaszterly mint díszes, látogatóöltözéket leküldte. Azóta
               erősen belemarkolt az idő paszomántjaiba és ugyancsak megtépázta őket. De Olga nem
               nagyon bánta, ő csak azt tartotta szem előtt, hogy sok pénzt fizetett érte, ezért el
               volt tökélve, hogy viselni fogja „utolsó rongyig”.</p>
            <p>- Merre bujkáltok mindig? - zsörtölődött Liláékhoz érve. De László mégis kiérezte
               hangjából, hogy valami jó hirt akar közölni.</p>
            <p>- Fogadjunk, hogy... - kezdte nevetve, de a felesége közbevágott:</p>
            <p>- Kár lesz fogadni! - mondta diadalmasan. - Ugy-e arra gondolsz, hogy megkötöttem a
               szerződést Mózsival a tejeladásra nézve?... Nos tehát, nem az. Hanem leszorítottam a
               kerti napszám árát.</p>
            <p>- De Olga! - kiáltották a testvérek egymásra tekintve. - Éppen most, mikor az árvíz
               olyan nagy kárt tett a szegény falusiak erdejében? Hát nem tudod, hogy az egész téli
               fakészletük elúszott?</p>
            <p>- Hogyne tudnám! Hiszen éppen azért! Nem értitek? - kérdé Olga őszinte
               csodálkozással. - De hiszen éppen azért!... Eleintén volt ugyan egypár elégedetlen,
               így például a kis Funyi Erzsi elkezdett hetvenkedni, de persze ő is hamar beadta a
               derekát, mert megmondtam neki magyarán, hogy: jól van, leányom, aki nem akar akkor
               és annyiért dolgozni, mint ahogy én rendelem, annak a kerti kútra sem szabad majd
               jönni. Ez természetesen hatott, mert tudod ugy-e, - fordult Lilához, - hogy az egész
               faluban ez az egyetlen iható víz.</p>
            <p>- Legközelebb még adót fogsz kivetni a szerencsétlenekre, amiért szomjaznak, - mondta
               Lila méltatlankodva.</p>
            <p>De Olga vállat vont és fölkacagott.</p>
            <p>- Ha Lászlónak tetszett megbukni, most már én fogom megmutatni, hogy hogyan kell
               vagyont szerezni.</p>
            <p>- Nyúzva?</p>
            <p>- Baj is az! A paraszt bőre olyan, mint a pók lába, ha kihúzzuk, újra nő! - felelt
               Ugodyné hiányos természetrajzi ismerettel, de boldog önelégültséggel.</p>
            <p>László, aki az első perctől kezdve elhatározta, hogy a gazdaságában dolgozó
               napszámosok bérét fogja olyan arányban emelni, amilyen arányban Olga leszállította, -
               többé nem vitatkozott feleségével, inkább a Lilával megtervezett kis templomi
               ünnepélyről kezdett beszélni. És ezúttal Olga sem talált tervükben kifogásolni valót;
               sőt egész jókedvűen s nála szokatlan melegséggel kezdett a dolog iránt
               érdeklődni.</p>
            <p>Lila igen el volt csodálkozva e nem várt támogatás fölött, de az Olga vallásosságában
               vélte azt megmagyarázva. Mert, bár sógornője gyakran csúfolta az Ugodyakat merev
               nézeteikért, melyeket egyszerűen „ev. ref.” túlzásoknak nevezett, ő még anyósán is
               túltett vallási türelmetlenségben és szűkkeblű malom alatti dogmáival. Arra meg
               éppen mindig kész volt, hogy a szomszéd faluk urait túlszárnyalja az eklézsia iránti
               buzgalmával.</p>
            <p>S míg Lila és László csak azon gondolkoztak, hogy a népnek ezen a módon is fejlesszék
               szépérzékét, mely kivált református vidékeken, valószínűleg a szentírás hibás
               értelmezése folytán, vagy csupán ellentétképpen a katolikus vallás fényűző
               szertartásaival szemben, oly nagyon el van nyomva, addig Olga folyton azon
               örvendezett, hogy a fülesdiek és a tyukodiak milyen irigységgel nézik majd a
               zsongóréti templomot. De talán még ezenkívül egy más, be nem vallott oka is volt
               hirtelen támadt szolgálatkészségének...</p>
            <p>- Megyek is rögtön és beszélek a tiszteletes úrral, - kiáltá helyéről fölugorva. És
               Lila, bár nem tudta magának megmagyarázni, hogy miért, mégis ösztönszerű gyanakvással
               nézett utána.</p>
            <p>Olga azonban ismét fölhúzogatta kopott bársony ruháját és hátra se nézve, férfias
               nagy léptekkel lábalt fagyökereken, futóindákon keresztül a paplak felé.</p>
            <p>S amit Lila eleinte inkább csak művészi hajlamát követve indítványozott, az rövid pár
               nap mulva szenvedéllyé fokozódott nála, mint különben egyáltalán minden, ami
               tétlenségre kárhoztatott cselekvési hajlamát egy időre kielégítette.</p>
            <p>És valamint a dísztelen, unalmas kanavász szövete a legalkalmasabb alap arra, hogy
               találékony finom kezecskék egész csodanövényzetet, soha nem látott, a valóságnál is
               szebb madarat, pillangót varázsoljanak reája, úgy az az egyszerű kis falusi templom
               is kitünő alapnak bizonyult arra, hogy a Lila művészi gondolatai alakot öltsenek
               benne.</p>
            <p>És valóban ő volt a lelke az egész rendezésnek, bár természetesen az Ugody-háznép
               apraja-nagyja segédkezett neki.</p>
            <p>Csodálatosképpen Olga volt a legtevékenyebb, legengedelmesebb segédje.</p>
            <p>Reggeltől estig mászta a létrákat, ugrott magas állványokról le s föl és mikor
               mindenki a fáradtságtól alig vánszorogva vonult ki a templomból, őt még mindig ott
               lehetett látni zöldséggel, gyümölccsel telerakott súlyos ládákat, kosarakat
               emelgetve.</p>
            <p>Lila alig hitt szemének, midőn e túlzott tevékenységnek tanuja lett.</p>
            <p>- De Olga! - kiáltá nem egyszer, - mi jut eszedbe, így kifárasztani magad?!</p>
            <p>De ilyenkor Olga különösen csillogó szemekkel nézett sógornőjére.</p>
            <p>- Sohase törődjetek ti azzal, hogy én mit csinálok, - felelt rekedt nevetéssel, - és
               legott újabb sziszifuszi munkába kezdett. Ha pedig László sietett segítségére, akkor
               szinte a gyűlölet volt kifejezve abban a kézmozdulatban, mellyel ajánlatát
               visszautasította. Végre is hagyták, hogy szeszélye szerint cselekedjék. Hiszen
               mindenki észrevette, hogy pár hét óta zsarnok hajlamait leplezetlenebbül érvényesíti
               környezetével szemben, mint valaha. De midőn László nemrég azt ajánlotta, hogy orvost
               hívjanak, mert türelmetlenségei már-már a betegség jellegével bírtak, Olga hallani
               sem akart ilyesmiről.</p>
            <p>- Majd meggyógyulok magamtól, - felelt dacosan, kezeit ökölre szorítva.</p>
            <p>Most azonban, mióta a templomdiszítés megkezdődött, mintha az a nagy testi fáradtság
               egyúttal egész idegrendszerét is megnyugtatta volna, férjét kivéve, mindenkivel
               nyájas és szeretetreméltó igyekezett lenni.</p>
            <p>És folyt az előkészület, kora reggeltől sötét éjszakáig.</p>
            <p>S míg bent a templomban Lila rendezkedett, addig kint a szabadban Lacika vette kezébe
               a vezéri szerepet.</p>
            <p>Neki is egész csapat állt szolgálatára.</p>
            <p>Milyen gyönyörűség volt ennek a rajongó hadnak parancsolni, s erdőn-mezőn szedetni
               velök a díszítéshez szükséges virágot, faágat.</p>
            <p>Lila rendesen messziről meghallotta közeledésüket s ilyenkor fáradtságtól remegő
               térdekkel, de vidám nevetéssel futott elébök.</p>
            <p>- Gyertek, gyertek! - kiáltotta egyszer a templomban levőknek. - Nézzétek...</p>
            <p>Erre mindenki a kijárat felé igyekezett és ime, ott érkezett a kis karaván. Elől
               Lacika lépdelt, melléhez szorítva hímes színes vadvirágait, utána Manika tipegett,
               aki alig látszott ki a sok kék kattan-kórótól, mely kötényéből, fölgyürt
               ruhácskájának minden ráncából elő-elődugta csillagfejecskéit. Utána Bujdos, a
               kiérdemült vízhordó csacsi lépegetett; ennek hátán pedig ragyogó hederaindák és
               fürtös komlóvirágok között, mint egy gólyafészekbe feledett kis jövevény, Pondri
               üldögélt végtelen komolysággal. Végül a tiszteletes úr fiai zárták be a menetet; ez
               a különben vásott, de ezúttal magától engedelmes kis horda, melynek sorában némelyik
               a hátán emelte az aranyküllős napraforgókat, de némelyik már egy-egy rémségesen
               nyikorgó targoncának boldog tulajdonosa volt s erre rakodott föl nehéz zsákmányával.
               S amint nagy lármával, nevetve, danolva közeledtek a templomhoz, lépteik nyomán
               porfelhő kelt a falu csöndes útján.</p>
            <p>S mintha nem csupán a mindenünnen elősiető menyecskék, anyókák lelték volna
               gyönyörűségüket ez életörömtől sugárzó csoportban, de még tán a lemenő nap is kedvét
               találná bennök, mert íme, egyszerre aranyszíneket szőtt, vörös zománcot font mindenik
               virágba, minden gyermekfejre; sőt még az utca porát is ragyogóvá tette körültök
               búcsúsugarával.</p>
            <p>- Mama, mama! - ujjongtak az Ugody-gyermekek, mihelyt Olgát az ajtóban állva
               megpillantották.</p>
            <p>De Ugody Lászlóné, a körülállók nagy meglepetésére, nem hogy viszonozta volna a vidám
               köszöntést, hanem inkább mintha csak menekedni akarna előle, gyors elhatározással
               visszalépett a templomba és magára zárta annak ajtaját.</p>
            <p>- Újabb szeszély, - gondolta Lila szomorúan - aztán ő is, László is a gyermekekkel
               kezdtek foglalkozni.</p>
            <p>Ezalatt pedig bent, az ünnepi díszben pompázó kis templomban Tenke Olga, a
               mindenkitől tisztelt, mindenkitől csodált mintaasszony sírt, zokogott szíve
               szakadtából. Arcát kezeibe temetve, fejjel a könyöklő párkányára borulva,
               görnyedezett ott megsemmisülve.</p>
            <p>- Miért, óh miért kell ennek így lenni? Én uram Istenem! - tört ki néha-néha
               zaklatott szívéből. - Miért rendelted azt, hogy jövő ilyenkorra egy negyedik is itt
               legyen szeretetben, vagyonban a három nagyobbal osztozkodni?! Én Istenem, hát muszáj
               az?... Miért?! - kérdezgette kezeit tördelve és talán nem is tudta, hogy ilyenkor
               imádsága inkább lázadó vádként, semmint jámbor fohászként száll az Ég urához.</p>
           
         </div>
         <div type="chapter">
            <head>IX.</head>
            <p>És végre elérkezett az új kenyér áldozatának reggele. Még mielőtt megkondultak volna
               a harangok, azok a harangok, melyeket László és Olga adtak a templomnak esküvőjük
               emlékére s amelyekről azt állítják a falubeliek, hogy míg a nagyobbik, az, amely a
               László nevét viseli és melyben állítólag „egy egész véka ezüst” van beolvasztva, az
               méltóságteljesen, komolyan mindig azt búgja, hogy: „Ú-gody, Ú-gody”, addig az a
               másik, az a kis csorba, amit a nagyságos asszony öntetett, valószínűleg a szegény
               emberek keresetéből lehúzott rézkrajcárokból, az mindig csak azt nyelveli, hogy:
               „Tenke, Tenke, Tenke”, hogy szinte fáj a fülnek hallani.</p>
            <p>Nos tehát, még meg sem kondultak azok a híres harangok, midőn már is olyan tele volt
               az utca néppel, mint Szamosbecs piaca nagyvásárkor. Még úri kocsi is érkezett a
               szomszéd falvakból, kapcsos bibliákat szorongató, suhogó, fénylő, fekete selyembe
               öltözött „borzasztó nagy-urakkal” - mint ahogy Pócsi Zsuzsa magyarázta.</p>
            <p>És a cinterem legott számos kis csapatnak találkozóhelye lett, amelyekben
               természetesen sok szó esett az Ugodyakról.</p>
            <p>- Azt mondta a tiszteletesné pesztrája az én Julcsámnak - jegyezte meg Kondorné, a
               szomszéd falu földbirtokosnéja, - azt mondta, hogy valami csoda az, ahogy Ugody Lila
               a templomot fölékítette.</p>
            <p>- Ráér! - felelt annyi megvetéssel Csonkáné, mint amennyivel egy háromszor ikrekkel
               megáldott anya egy férjhez nem ment huszonnyolc éves leányról nyilatkozhatik. - Csak
               azt szeretném tudni - tette hozzá fejcsóválva, - hogy mi szüksége van az Úristennek
               arra, hogy szép templomban dicsőítsék? Szomoru dolog volna, ha csak akkor tudnánk
               neki hálát adni, ha az orrunk alá teszik az áldását.</p>
            <p>- Úgy van! - bólintott reá Kondorné meggyőződéssel. - És én csak amondó vagyok és úgy
               is van az, hogy kedvesebb neki az igaz ember fohásza, mint az ilyen pápistaszagú
               hizelkedés... De angyalom, mindenfélét beszélek itt össze-vissza, a fődolgot pedig
               még meg sem kérdem, - kedveskedett aztán: - Mondd csak, lelkem, milyen is volt a
               termés nálatok, mi?</p>
            <p>- Hát milyen? Hát semmilyen! - pattant föl Csonkáné, feledve előbbi buzgalmát.</p>
            <p>- Hogyhogy: „semmilyen?!” Azt hallom, kilenc magot fizetett a búzád? - kiáltá Kondomé
               hitetlenül.</p>
            <p>- Mit ér az, ha nincs ára? - vágott vissza Csonkáné dühösen.</p>
            <p>De ekkorra éppen föltárult a templom ajtaja és a hívek a szokottnál gyorsabban
               kezdtek a bejárat felé tolongni.</p>
            <p>Nemsokára az Ugody-négyes is előállt és Olga férjétől, gyermekeitől követve, recsegő,
               határozott léptekkel közelített a családi padhoz, majd hangos csattanással nyitva
               föl annak ajtaját, szigorú, fagyos arckifejezéssel foglalt ott helyet.</p>
            <p>- Milyen sápadt ma Ugodyné! - súgtak össze a jelenlévő úriasszonyok. - Bizonyosan
               nagyon kifárasztotta magát.</p>
            <p>- Úgy mondják, maga dagasztotta az áldáshoz való kenyeret, - felelt egy távolabbi
               szomszéd.</p>
            <p>- Akkor áldás is lesz rajta, - vélte egy másik, kenetteljes meggyőződéssel.</p>
            <p>Olga pedig ezalatt pillantásra se méltatva környezetét, imakönyvében kezdett
               lapozgatni. És ki hitte volna, hogy azok a szürkés-zöld szemek, melyek mindig azt a
               benyomást keltették, mintha nem nézésre, de szúró, pontos vizsgálódásra lennének
               teremtve, most mégis nem azokat a betűket olvassák, melyek azon a nyitott lapon
               feketélnek előttük, hanem egészen mást: azokat a titkos, senkitől se sejtett s
               Olgának mégis lángnál láthatóbb imádságokat, melyeket bűnbocsánatért esdeklő
               istenfélelme varázsolt oda lelke legmélyéről.</p>
            <p>Mert Ugody Olga, bár külsőleg még ma is a régi megközelíthetetlen gőggel vértezetten
               jelent meg hitsorsosai között, bensőleg tegnap óta óriás változáson ment át.</p>
            <p>De bármily nagy volt is a változás szívében, oly gyorsan jött az, hogy a szokást nem
               ért reá elűzni, s azért még ma férje sem gyanította azt, hogy nem ugyanaz az asszony
               ül mellette, akivel tíz éve osztja meg életét, hanem egy más, szeretetre, becsülésre
               százszor méltóbb feleség.</p>
            <p>És mindez miért? Csoda történt talán? Lehet, hogy az. Bár külsőleg semmi, de semmi
               több, mint az, hogy midőn tegnap templomból hazaérkezett, öreg dajkája jajveszékelve
               futott elébe és vacogó fogakkal jelentette, hogy Pondri hirtelen rosszul lett.</p>
            <p>- Nagyon, nagyon rosszul! - siránkozott az öreg a parasztasszonyok kedvelt
               túlzásával.</p>
            <p>Aztán beszélt görcsről, téáról, Liláról, aki már ápolás vette a kicsit, de Olga nem
               hallgatott reá. Szívét torkában érezve, eszeveszett futással rohant a szobák hosszú
               során keresztül, hogy vértelen ajkkal, félőrülten érjen beteg gyermeke mellé.</p>
            <p>- Semmi baj! - biztatta Lila, aki éppen egy újabb vizes borogatást tett a kis fiú
               lázas homlokára. - Egy kis hülés vagy gyomorrontás az egész.</p>
            <p>De Olga nem volt megnyugtatható. Orvosért küldött. Járt-kelt, ezerszer is kinézett az
               ablakon, hogy jön-e a Töpli s mikor megérkezett, elébe szaladt:</p>
            <p>- Meghal? - kérdé. - Látom magukon, hogy mind azt gondolják! - kiáltá kétségbeesett
               biztossággal. - Mondja! de mondja hát, úgy-e hogy nem igaz?...</p>
            <p>- Persze, hogy nem igaz! Hiszen ennek a fiúnak semmi baja; reggelre úgy fog ugrálni,
               táncolni, hogy jobban se kell, - felelt az öreg úr vállatvonva, - de ha ön,
               nagyságos asszonyom, így fölizgatja magát, akkor igazán nem fogok csodálkozni, ha
               ideggörcsöt tetszik magának szerezni.</p>
            <p>S ezzel, zsörtölődéseit egész a kocsiba szállásig folytatva, eltávozott a jó Töpli
               bácsi, odabent pedig, az ismét csendessé vált gyermekszobában csak az öreg dajka
               tipegése hallatszott.</p>
            <p>- De már hogy is ne ijedt volna meg a lelkem! - mondogatta olykor-olykor, az Olga
               tétlenül lelógó kezeit dörzsölgetve, csókolgatva. - De már, hogy is ne! - Hiszen való
               az, hogy cserépből, gyerekből soh’ sincs elég! Ugy-e galambom? - súgta Lilának,
               aztán ő is kiosont, hogy a kiállt izgalmakról bőségesen beszámoljon a konyha
               népségének.</p>
            <p>Ennyi volt az egész.</p>
            <p>Mire már a reggeli nap bekukucskált a gyermekszobába, Pondrit mosolylyal ajkain,
               egyenletes, jóízű lélegzetvétellel látta pihenni.</p>
            <p>Lila, László és az egész háznép szinte rég aludni tértek, csak Olga maradt ott a kis
               fehér ágy mellett és megtörve, de szívében új érzésekkel, több szeretettel várta az
               órák mulását. Várta azt, hogy bűnbánóan egy felsőbb akarat előtt alázattal
               meghajolva, az Úr asztalához járulhasson.</p>
            <p>És most ott ült újra, ugyanazon a padon, melyen tegnap oly kétségbeesett lázadásban
               tört ki, de a mai Olgának milyen messze tünt föl az a tegnap!</p>
            <p>S messze is volt az valóban; mert a lélek, mely tegnap még bűntől salakosan vergődött
               a porban, de ma már szárnyat bontva, közelebb jutott az örök tisztasághoz, annak nem
               tegnap a tegnap, hanem a rég, régen mult.</p>
            <p>- Nézd, mami, - súgta Manika anyjához símulva, - ott van Lila néni, ott!!... s az
               orgona felé mutatott. Olga igent bólintott fejével, tudta, hogy Lila oda
               rejtezkedett, mert kerülni akar minden föltünést. De még ide is fölhangzott a
               csodálkozás és tetszés moraja, mellyel egyszerű hitsorsosai fáradozásait, lehet:
               önkénytelenül jutalmazták. Sőt, amint körülnézett, a teljes sikert az is
               bizonyította, hogy az orgonánál szorongó zsoltáros gyerekek egy percre egészen
               megfeledkeztek a kántor úr szigoráról és a szent énekek szükséges mivoltáról, mert
               íme, egytől-egyig szótalan, hangtalan álltak ott az erkélyen és tágra nyílt
               szemekkel, nyitva feledett szájjal bámultak maguk körül.</p>
            <p>És ez az igénytelen kis templom igazán meglepő látványt nyújtott, mert a Lila
               találékonysága egy zúgot sem hagyott benne díszítetlenül.</p>
            <p>Ime, a szószék körül virágból, mohából hevenyészett oszlopok tetején hamvas barackok,
               szőlők, mosolygó piros almák és egyéb gyümölcsök gúlái emelkedtek. Fölöttük hullámos
               kukorica-füzérek, mint megannyi, tarka kalárisrojt csillogott, fénylett a fehér fal
               mentén.</p>
            <p>Odább azonban a dohány illatos bársonylevelei mintegy fodrát képezték azoknak a
               végtelen hosszú, habos vászoncsíkoknak, amelyekkel Lila az egész templom falát
               körülredőzte. És alattok, azokban a szép kosarakban, melyeknek fonását éppen úgy,
               mint ama patyolatvászon szövését, ő tanította a zsongórétieknek, hatalmas
               zöldségfejek gömbölyödtek.</p>
            <p>Minden pad bejáratánál pedig, az egész templomban jobbról-balról végig, magas
               zabkötegek, hajladozó árpakévék és foszlányos kendercsomók álltak hosszú, hosszú
               sorban, ájtatos, néma, komor őrséget képezve.</p>
            <p>És a templom menyezetéről mintegy hirdetve, hogy fölülről jő minden áldás, minden
               élet, óriás búza-koszorúk lengedeztek, melyeket fürtös nyílású, hajlékony szárú,
               piros levelű komlóindák fontak-szőttek kötögettek egybe. És végre mindenütt, merre
               szem csak nézett, virágok nyilottak, virágok pompáztak.</p>
            <p>Virággal volt behintve a mosolyt gerjesztő répa és káposzta, virág volt a földön,
               virág a padokon. Virágok bujkáltak a szőke kévék sima, fényes szárán. De nem ám kerti
               rózsák vagy elkényeztetett oleanderek, hanem mind, mind a mezőn szedett, erdőn lelt
               vadvirágok.</p>
            <p>Illatos kakukfű, kusza szarkaláb, vad mályva, villámfű, minden, minden a legkisebbtől
               a legnagyobbig, ami csak Isten harmatjától, meleg napsugarától szirmait
               megnyitja.</p>
            <p>Mert Ugody Lila úgy vélekedett, hogy egy hálaadó istentiszteleten ezeknek sem szabad
               hiányozni, sőt ezeknek legkevésbbé. Hiszen e semmi ápolást nem váró s mégis
               boldognak, boldogtalannak, szegénynek, gazdagnak egyaránt viruló önzetlen vadvirágok
               bizonyítják legjobban, kiáltják leghangosabban, hogy legyünk hálásak mindenért, ami
               szép, mert a szép mindenkor Isten adománya.</p>
            <p>És azok az ezer szemük mindenikében világosságot rejtő óriás napraforgók ott az
               ablakok mélyén, melyeknek aranynyelvecskéit a be-besurranó szellő ide-oda lengeti,
               azok is ugyancsak azt az örök igazságot hirdetik, vallják a Gondviselés
               végtelenségéből, amire a tiszteletes úr meghatott, ihletett hangon igyekszik híveit
               oktatni.</p>
            <p>- Be gyönyörűen mondja, eszem a szívét, - suttogja Pócsi Zsuzsi meggyőződéssel,
               mialatt kérges kezefejével könnyeit törülgeti.</p>
            <p>- Bizony gyönyörű az! - hagyta rá szomszédja. - De tán még a káromkodás is szépen
               hangzanék itt, Isten bűnül ne vegye, hogy így mondom, olyan remekség ez a templom
               máma.</p>
            <p>És ebbeli nézetét mindenki osztotta a hívek között.</p>
            <p>Valahogy ezek az egyszerű emberek, talán öntudatlanul, talán csak ideig-óráig, de
               megértették azt a szózatot, amely a természet ezer hangján beszélt most hozzájuk. És
               Ugody Lila nem fáradozott hiába, mert ime a mustármag el volt hintve és e naptól
               kezdve egy-két ember lelkében mégis csak ébredezett, derengett az örökszépnek
               fogalma, áldása.</p>
            <p>De Ugody Lila most nem erre gondolt. Mert amint rejtekhelyéből éppen indulni készült,
               hogy az Úr asztalához járuljon, egyszerre váratlan, kegyetlen élességgel, eszébe
               nyilallott az a kínzó biztonság, hogy az a serleg, amelyet ő őszinte áhítattal akar
               ajkához emelni, az a Pántelky Dénes szemében eretnek symbolum és semmi több!</p>
            <p>Lila egész testében megremegett e gondolatra és egy pillanatra az fordult meg
               agyában, hogy gyáván visszalépjen az áldozástól. De íme, éppen ekkor csendült meg
               felette a zsoltáros gyermek szózata:</p>
            <p>„És kifogyhatatlan az ő jósága”</p>
            <p>- Amen, - suttogta Lila egész lelkéből és minden további tépelődés nélkül állt be az
               úrvacsoráját váró hívek sorába.</p>
           
         </div>
         <div type="chapter">
            <head>X.</head>
            <p>- Köszönöm, Rózsikám. Nem, a kalapomat nem vehetem le, mert sietek, - felelte Lila a
               háziasszonyka túlságos szolgálatkészsége ellen védekezve. - De tudtam, hogy ma jourod
               van s ezért eljöttem, ha csak egy percre is. Olyan jól esik ismét együtt lenni
               veletek, - mondta aztán és sorba kezet fogott a jelenlevőkkel, többnyire húsz és
               harminc év közötti fiatal asszonyokkal és leányokkal.</p>
            <p>- Ah, ön is itt van, édes báró? - kiáltott nem egészen őszinte örömmel, az öreg
               Schwechát Vincét megpillantva.</p>
            <p>- Tudja, hogy én mindig itt vagyok, - felelt a megszólított mogorván. - De ön? Mi az
               oka ennek a korai beköltözésnek? Máskor lehetetlen volt kedves mamája ő nagyságát
               Várhegyre becsalogatni, amíg a jégvermeit meg nem töltötte és a disznókat le nem
               ölette, mi? - s az öreg báró gúnyosan nevetett sárgás-fehér bajusza alatt.</p>
            <p>Lila bosszúsan vont vállat.</p>
            <p>- Tudja jól, hogy a nőegylet elnöknőnek választotta, - felelte.</p>
            <p>- És ez ok?</p>
            <p>- Miért ne?</p>
            <p>- Ha Hulda néni komolyan akarja venni föladatát, akkor bizony ideje, hogy utána
               nézzen a dolgoknak, - szólt közbe a háziasszony, egy csésze teát nyujtva ujonnan
               érkezett vendégének.</p>
            <p>- Csak vigyázzatok! - kiáltott a kis Tóváry Elza, akit „szókimondó asszonyság” néven
               ismertek Várhegyen. - Vigyázzatok, nehogy az öreg kegyelmes asszonnyal
               összevesszetek.</p>
            <p>- Óh, óh, milyen kifejezés! - nevetett Lila. - De kiről beszélsz?</p>
            <p>- Kiről másról, mint Pántelky Dávidnéról, Várhegy legújabb díszlakójáról,
               arisztokráciánk központjáról, püspökök, kanonokok és zárdák... igen, igen
               apáca-zárdák... patrónájáról, ispotályok, árvaházak...</p>
            <p>- Kegyelem, kegyelem! - hangzott mindenfelől és a jelenlevők fülüket befogva, tréfás
               kétségbeeséssel ugráltak föl helyeikről.</p>
            <p>- Jó! Közkivánatra legfényesebb tulajdonságait elhallgatom. Csak egyet említek meg,
               az ilyen faluról jött népség tájékozatlan, - vetette közbe, Lilát átölelve. - És ez
               az, hogy Pántelkynének egy fia van. Egyetlen egy! És még hozzá: valóságos
               dicshimnuszokat zengenek róla - politice.</p>
            <p>- Miért mondod olyan nyomatékkal, hogy politice? - kérdé a háziasszony nevetve.</p>
            <p>- Mert másképpen ugyancsak sok rosszat hallottam róla...</p>
            <p>- Ah?! - szólt Lila, nehezen uralkodva indulatán és hogy jobban elrejthesse
               arcvonásait, a teás csészéjét kezdte behatóan vizsgálni.</p>
            <p>- Azt mondják, hogy asszony-szívekkel meglehetős könnyelműen labdázik és hogy a
               kedves mamájától úgy fél, mint iskolás fiú a virgácstól.</p>
            <p>- Szép hasonlat! - nevetett Tóvölgyi Elza, de aztán hirtelen Lilához fordult: - Mit
               nézel abban a teás csészében, Lila?</p>
            <p>- Én?... semmit.</p>
            <p>- Hohó, Lila! te elpirulsz? Mit jelentsen ez?</p>
            <p>Ugody Lila átkozni kezdte bőre finomságát, mely folyton árulója érzelmeinek; azért,
               hogy menekedjék barátnői kiváncsiságától, nevetve felelte.</p>
            <p>- Nos hát igen. Ha éppen tudni akarjátok, bevallom, hogy ebben a csészében egy igen
               érdekes dolgot fedeztem föl: a teát mint szimbolumot.</p>
            <p>- Szimbolumot? - kiálták mindenfelől a legnagyobb csodálkozással.</p>
            <p>- Úgy van. Elképzeltem, hogy ebben az órában a föld kerekségén hány ezer és ezer
               helyen duruzsol a szamovár és perceg a gyorsforraló s hogy ha egybe képzeljük azt a
               rengeteg teát, amit ilyenkor megisznak, egy óriás folyam telnék ki abból, minthogy
               valóban az is: az a folyam, mely a társadalmi kerekeket mozgásban tartja.</p>
            <p>- Nagyon szép, nagyon szép, - bólintgatott az öreg Schwechát, az ő idegölő gúnyos
               nevetésével, - de én inkább azt tartom, hogy az ilyen jour-teát azzal a vízzel
               forrázzuk, melyben távollevő barátaink szennyesét mossuk.</p>
            <p>- Fidonc, báró! - méltatlankodott a háziasszony - hogy mondhat ilyent? De tudják-e
               kérem, - folytatta vendégeihez fordulva, - tudják-e, hogy ma katonazene van a jégen?
               Ezért azt indítványozom, hogy keljünk útra...</p>
            <p>- Ugyan, hogy mennének! - förmedt reá az öreg Schwechát őszinte haraggal. - Hideg
               van, aztán meg ostobaság a fűtött szobából kimenni, csak azért, hogy egy pár „zöld
               kölyökkel” sikankózzanak! - Tudvalevőleg az öreg úr minden ötven éven aluli férfit
               „zöld kölyök”-nek nevezett. De a hölgyek nem hallgattak reá, sőt éppen azért siettek
               nagy korcsolyacsörgetéssel útra kelni, hogy őt még jobban bosszantsák.</p>
            <p>Mert ő volt a várhegyi összejövetelek réme. Negyven év óta ott volt minden
               mulatságon, keresztelőn és temetésen, tudomást nem véve arról, hogy hívták-e vagy
               sem. És köztudomású dolog volt az is, hogy csak azért ment mindenüvé, hogy
               kíméletlenül megszóljon mindent és mindenkit.</p>
            <p>Pántelky Dávidnétól le a szatócsnéig mindenik reszketett a látogatásától, mert biztos
               lehetett afelől, hogy csodás ösztöntől vezérelve, ki fogja találni azt az egy
               kérdést, amelyről nem jól esik beszélni és ezer más közül éppen csak azt az egyet
               fogja fölemlíteni.</p>
            <p>Mivel tíz férjhezadandó unokája volt, akiket nehezen lehetett főkötő alá juttatni
               (mert híres csúnyák voltak szegénykék), az öreg báró minden csinos leányban személyes
               ellenséget látott. Következőképpen amely napon kellemetlenséget szerzett Ugodyéknak,
               az biztosan vörös betűkkel volt nála följegyezve.</p>
            <p>Ma is csak azért jött el Tóváryékhoz, mert hallotta, hogy Lila ott lesz, látni
               akarta, hogy ez az elmult esztendő tett-e valami kárt a leány szépségében.</p>
            <p>- Még mindig ő volt a legszebb - vallotta az nap este bosszúsan, a Pántelkyné
               kérdezősködésére felelve.</p>
            <p>- Pedig már nem fiatal? - faggatta a kegyelmes asszony, aki fia egy-két elejtett
               szava következtében igen sok álmatlan éjszakát töltött az Ugody-leány miatt.</p>
            <p>- Dehogy fiatal! harmincon is rég túl van, - felelt a báró, aki az unokáiról
               letagadott éveket az ismerős leányok vállaira szerette rakogatni.</p>
            <p>- Hallatlan! És az ilyen vén leány még férjhezmenetelre, férjfogdosásra gondol,
               töprengett a szerető anya, de persze csak gondolatban, Schwechát csak égre emelt
               szemek néma fohászát és egy megadásteljes mély sóhajt inventárolhatott. Aztán sokáig
               nem szóltak egy szót sem. A báró patiencet kezdett kirakni, éppen úgy, mint tegnap
               vagy harminc évvel ezelőtt. Neki teljesen mindegy volt, hogy így négy óra tájban
               kinél van látogatóban; ha nem került tarokkpartie, akkor a patiencenak kellett a
               pagátkergetés izgalmait helyettesíteni. Pántelkyné pedig csak úgy, mint szomszédja a
               kártyát, keserű gondolatait kezdte előszedni. Ennél kellemesebb foglalkozást
               tudniillik ő nem is ismert. Nagyon haragudott volna, ha bárki szemébe mondta volna
               ezt a nagy igazságot. Pedig tény, hogy szenvedélylyel adta magát a töprengésnek.
               Képzelete ilyenkor a leghihetetlenebb tragédiákat szőtte-fonta, melyekben
               természetesen mindig ő volt az ártatlan áldozat. Valószinűleg éppen úgy
               helyettesítette ez az oktalan kétségbeesés a hajdani emóciókat (melyekből annak
               idején állítólag bőségesen kivette részét), mint ahogy helyettesítette Schwechát
               bárónál a patience az egykori ferblit.</p>
            <p>Pántelkyné határozottan nagyon boldogtalan lett volna, ha nincs miért vagy kiért
               keseregnie. Bár tulajdonképpen a kiért vagy miért teljesen mellékes. Önmagáért vagy a
               hazáért, vagy fiáért, vagy mert a kis kutyájának ma nincsen jó étvágya, ez egészen
               egyre megy nála. Ő azért egyforma tragikummal fogja kezeit tördelni és le- s
               fölszaladgálni a nemrég örökölt Pántelky-ház hosszú tornácán. A fő, hogy fél Várhegy
               tanúja legyen újabb balvégzetének!</p>
            <p>Pedig valóban sokat tett, hogy a végzetet kiengesztelje. Neve ott szerepelt minden
               jótékony egyesület választmányában. S mióta Várhegyre költözött, rögtön kezeibe
               igyekezett kapni az egész emberbaráti mozgalmat.</p>
            <p>Szobájában több volt a különböző vak-, hülye-, Emke- és Femke-persely, mint más
               háznál az üres virágtartó.</p>
            <p>De a bútorzaton is mindenütt ott pompáztak ám a Hála szimbolumai.</p>
            <p>Nincs olyan vén kanonok az országban, aki annyi hímzett diván-párnával, hálózott
               asztalterítővel és színe-fonákán egyformán keresztöltésezett támla-védővel
               dicsekedhetett volna, mint Pántelkyné.</p>
            <p>És milyen leleményes ez a hála! Hogy át tudja változtatni a halpikkelyt, a tökmagot,
               Uram bocsáss! még a taplót is virággá! S az a kis fekete kutya ott azon a kis kék
               párnán, azt hinnéd rögtön megharap, olyan mérgesen néz reád gyöngy-szemeivel. Pedig
               dehogy harap! becsületes, jámbor kis kutya az, s ő tehet róla legkevésbé, hogy a
               hála találékonysága őt is megalkotta - néhány posztóhulladékból. És az a sárga
               haraszt-kanári, ott a lámpa hálósapkáján, meg az a gyöngyből varrt rózsa azon az
               ujságtartón mind, mind, mind a hálának tartoznak létezésükért.</p>
            <p>Ezeknek a különböző hálaszüleményeknek köszönhető, hogy a Pántelkyné szalonja egy
               esőn feledett festék-skatulyához hasonlított. Mert természetesen, ahol egy
               narancssárga háttérben berzenkedő vörös papagály képezte az egyik zsölye bevonását,
               míg tőszomszédságában egy olyan szék pompázott, melyen kék ég alatt zöld mezőben
               piros ruhás leányzó nyújt rózsakoszorút egy barna ifjúnak, ott nem igen lehetett a
               színektől megkivánni, hogy harmonikusan viselkedjenek. Hát ordított, sikított is az
               valamennyi, a maga néma módja szerint. Pántelkyné azonban dehogy ügyelt reájuk. Ő
               csak azt a hálaszózatot hallotta ki mindebből, amit képzelete szerint azok az árvák
               zengtek, akik különböző zárdák csöndes falain belől szigorú felügyelet mellett
               görnyedeznek s varrják e remekműveket.</p>
            <p>Most is reájuk gondolt. S ezért ugyancsak összeijedt, mikor Schwechát báró váratlanul
               reámordult:</p>
            <p>- Hogy állunk a nőegylettel? - kérdé az öreg úr, egy elakadt Napoleon-patiencet
               összedobva.</p>
            <p>- Sehogy! - sóhajtott Pántelkyné, aztán mindig fokozódó indulattal folytatta: -
               Tudtomon és akaratomon kivül megválasztották Ugodynét elnöknőnek... Mit szól ehhez?
               Annál az egyesületnél, amelynél én, én, Pántelky Olivia díszelnöknő vagyok!... És
               éppen őt!</p>
            <p>- Mi kifogása van ellene, ha szabad tudnom? - kérdezte a báró lekötelező
               érdeklődéssel.</p>
            <p>- Ezer! - jajdult föl a kegyelmes asszony. - Először is kálvinista... Aztán...</p>
            <p>- Az Ugody Lila anyja, - nevetgélt a báró.</p>
            <p>- Nos hát igen.</p>
            <p>- Hát bizony ez is ok a gyűlöletre... - sóhajtott a báró túlzott kétségbeeséssel, de
               aztán egész vidám érdeklődéssel kérdezte: - És most mit fog cselekedni?</p>
            <p>- Óh ez nagyon egyszerű, megmutatom neki, hogy ki vagyok én!...</p>
            <p>- Úgy hiszem, tudja! De ne feledje kérem, hogy a whistnél partnerre van szükségünk és
               én Ugodynéra gondoltam...</p>
            <p>- Hiszen azért, hogy az egyesületből kibuktatom, whistezhetünk vele, amennyit
               tetszik, - felelt Pántelkyné vállat vonva.</p>
            <p>- Helyes, - hagyta rá a báró, kártyáit keverve. - De ha megengedi, azt tanácslom, ne
               bolygassa azt a nőegyleti kérdést.</p>
            <p>- Már pedig bolygatni fogom! - kiáltá a kegyelmes asszony konokul. - Éppen ma
               értesültem, hogy a linci anya-ház hajlandó apácákat adni az árvaházunkba.</p>
            <p>- Na! jó éjszakát kivánok! - felelt a báró kezeit összecsapva. - Ebből lesz csak
               gyönyörű hadd-el-hadd! Én részemről örülök, mert lesz egy kis mulatságom, hanem...
               Van-e arról tudomása, édes excellenciás asszonyom, hogy az egyesület vagyonának
               kétharmad része kálvinista adományokból gyült össze?</p>
            <p>- Az a pénz, mikor a közkasszába befizették, megszünt felekezeti lenni! - felelt
               Pántelkyné ünnepélyesen.</p>
            <p>- Igen, hogy aztán kizárólag katolikus célokra használtassék! - gúnyolódott a báró. -
               De persze itt nem ez a főkérdés most, hanem... - Ugody Lila, akarta mondani, de ebben
               a percben kinyílt a folyosóra vezető ajtó és Schwechát „grand seigneur”-höz illő
               udvariassággal sietett a belépőt üdvözölni.</p>
            <p>- Óh Flórika ő nagysága! - mondogatta örvendezve. - Hogy-mint szolgál becses
               egészsége? Kitünően nemde?... Óh ne is tessék szólni, látom az arcán, hogy „virul”! -
               és ezzel, mint aki dolgát jól végezte, újra visszatért kártyáihoz.</p>
            <p>- Mi hírrel jöttél? - kérdezte Pántelkyné is két ujja hegyét nyujtva az érkezettnek,
               egy negyven és ötven év közötti, föltünően magas, sovány, csupa-csont hölgynek,
               akinek fején divatját multa sárga francia kalap gubbaszkodott, ezen pedig két óriás
               és teljesen kisimult fekete strucctoll bólintgatott ide-oda, szünös-szüntelen.</p>
            <p>- Persze! Csengey Flórát nem is lehet cserebogárcsáp nélkül elképzelni, - mondta
               Schwechát még csak a délben is, midőn Várhegy e híres lakójáról szó került. És ez a
               hasonlat igazán ráillett arra a diszítésre, mely tulajdonosának nemcsak hogy minden
               mozdulatát követte, de állítólag árulója is volt érzelmei egész skálájának. Valahogy,
               úgy látszik, azonossá váltak egymással, Flórika kisasszony és azok a meredező,
               szigorú, csáptollak!</p>
            <p>Most például éppen dühös össze-visszaságban remegtek a feje búbján s ezért Schwechát
               báró szemét, száját, fülét, szóval arcának minden nyílását föltárva, örömmel várta,
               hogy mit fog hallani.</p>
            <p>- Dühös az öreg! - gondolta, kezeit megelégedéssel dörzsölgetve, mialatt eszébe se
               jutott az a körülmény, hogy Csengey Flóra legalább harminc évvel fiatalabb, mint ő.
               De ez már igazán nem is jöhet tekintetbe, hiszen Csengey Flóra egy megcsontosodott
               vén leány.</p>
            <p>- Még pedig egy kivül-belül megcsontosodott vén leány! - nevetett a báró, az újonnan
               érkezettet annyi gyönyörűséggel szemlélve, mint ahogy egy természettudós egy ritka
               foszillát szemlélhet.</p>
            <p>- Nos, Flóra? - kiáltá Pántelkyné némi leereszkedéssel hangjában, de azért mégis reá
               szánta magát, hogy karjaiba zárja vendégét.</p>
            <p>- Oliviám! - felelt az izgatottan. - Oliviám, képzeld!... De nem tudok szólni,
               elfulladok, - hörögte indulatos mozdulattal igazítva helyre félrelibbent kalapját,
               aztán odadobta magát a divánhoz legközelebb álló karosszékbe (de nem a divánra, mert
               még izgalmában sem feledte el soha, hogy nincs joga a kegyelmes asszony közvetlen
               közelébe letelepedni).</p>
            <p>- Szólj hát! Szóljon hát! - unszolták Pántelkyné is, Schwechát is egyszerre, de Flóra
               kisasszony láthatólag élvezte ezt a forgatagként fölkeltett kiváncsiságot s csak öt
               perc mulva kezdett el beszélni. Igaz, hogy akkor (Schwechát szavait idézve) „dült
               belőle a szó, mint lyukas zsákból a köles”.</p>
            <p>- Képzeld! Képzeljék! - mondta dühösen.</p>
            <p>- Az az Ugodyné, az a kígyó...</p>
            <p>- Ismerem! - sóhajtott a kegyelmes asszony.</p>
            <p>- Én is! Na hát mondhatom, hogy én is! - kiabált Csengey Flóra. - Ezért egész
               életemben gyűlöltem őt is, a fajtáját is.</p>
            <p>- Lászlót is? - vetette közbe a báró maliciával, de Csengey Flóra csak vállait
               vonogatta és strucctollai megremegtek a feje tetején.</p>
            <p>- Nos, Oliviám, - folytatta - mit szólsz ahhoz, hogy Hulda őnagysága visszaküldte az
               Otthonka előfizetési bárcáját... Vissza!... És miért? Kérdem, hogy miért? Mert Lila
               kisasszony legújabban a fővárosban dolgoztat!... És tudod mióta? a
               képviselőválasztás óta! Elhiheted, mert utána jártam a dolognak! - tette hozzá
               nyomatékkal, a Pántelkyné elsápadását egy rokonérzelmű kézszorítással véve
               tudomásul.</p>
            <p>- Ejh! hátha nem is igaz?! - felelt Pántelkyné.</p>
            <p>De Csengey Flóra csaknem megneheztelt a föltevésért.</p>
            <p>- De bizony igaz! - erősíté rikácsoló hangon - Stomfainé ma jött meg Budapestről és ő
               mondta, hogy három kész ruhát látott Árvaynál, mind a Liláét! és azt is mondta, hogy
               egyik szebb a másiknál. El is hiszem, mert ha Mezei ki akar magáért tenni, egy sincs,
               aki túlszárnyalja, egy sincs! - sóhajtott az Otthonka szerkesztője, irigységgel
               vegyes céhbeli szakértelemmel.</p>
            <p>Pántelkyné csak egy végtelen szomorú tekintettel felelt kifakadására, Schwechát báró
               pedig csalódottan kezdett egy új patienceba.</p>
            <p>Ennyi az egész? - gondolta boszúsan. - Az már igaz, hogy a Pántelkyné házában
               mindenből drámát csinálnak! Bánom is én az Otthonkát, meg az előfizetést! De persze
               Flórika is örül, ha egymásra uszíthatta a két jótékony angyalt, annál is inkább, mert
               ezzel Ugodynén reméli boszúját tölthetni! Pedig fogadni mernék, hogy annak idején
               László nem az anyja miatt nem ment lépre, hanem mert ez a csúf jószág úgy sem
               tetszett neki, mint ahogy nekem nem tetszik... De ugyan kinek is tetszhetett volna
               valaha! szegény! De nini! mit látok! - szakítá félbe saját monológját - hogy legott
               hangosan figyelmeztesse Pántelkynét: Nézze csak, kik jönnek ott?</p>
            <p>Erre aztán a két asszony egymásnak jelentőségteljesen integetve, legott cukorédes
               mosolygásban olvadt föl és szívélyes fejbólintásokkal siettek látogatóik elé.</p>
            <p>- Nagyon örvendek, hogy nekem jut a szerencse önöket egymásnak bemutatni! - kiáltott
               a báró s ezzel rögtön karját nyujtva, az idősb hölgyet a háziasszonyhoz vezette.</p>
            <p>- Özvegy Ugody Kristófné, - mondta szertartásosan - kedves szomszédném; leánya Lila,
               a legtartósabb szép leány hét vármegyében. Úgy hiszem, Csengey Flórikát, a jeles
               irónőt már ismerik?</p>
            <p>- Óh, igen, - felelte Ugodyné kegyesen mosolyogva, aztán a Pántelkyné üdvözlését
               igyekezett felülmúlni szívességben. De ez nem könnyen sikerült, mert a kegyelmes
               asszony örömtelt csókokkal halmozta el.</p>
            <p>- Végre, végre csak hogy újra találkozhattunk, édes Huldám, - kiáltott élénken, aztán
               a báróhoz fordulva, folytatta: - Mi tulajdonképpen régi, régi jó barátok vagyunk!
               Emlékszel, angyalom, - kérdé Ugodynét, mialatt a lehető legszívélyesebben kinálta
               meg vendégeit helylyel. - Emlékszel?! Még akkor nagyon fiatalok voltunk! Hej, eljár
               az idő. De azt nem feledem el, hogy mennyire irigyeltelek szép gyermekeidért, én,
               akinek tíz évi házasság után még nem volt gyermekem... Óh, igen, édeském! - fordult
               Lilához, - te még csak egy olyan ici-pici kis jószág voltál, de már tudtál beszélni s
               milyen kedvesen! milyen hercigen! és én még mindig hiába reménykedtem. Na, de Isten
               meghallgatta kérésemet, - folytatta keresztényhez illő alázattal - és nemsokára
               megszületett a fiam!...</p>
            <p>Ugodyné ajkába harapott. - Sziszegj, sziszegj! - gondolta, de Pántelkyné azt hihette,
               hogy mérgezett nyilai célt tévesztettek, annyira uralkodtak vendégei
               arckifejezésükön. Pántelkyné tehát kénytelen volt más társalgási anyagot
               előkeresgélni:</p>
            <p>- De hallottad-e, édes Huldám, - kezdte mély sóhajtással, - hogy szegény Pákász Tóni,
               hiszen ismered? Nos, hallottad-e, hogy milyen nagyon, nagyon rosszul van?</p>
            <p>- Nemcsak hogy rosszul van, de már meg is halt! - szólt közbe az öreg báró, a négy
               ászt és négy királyt az asztalka jobb- és baloldalára kirakogatva.</p>
            <p>- Hogyan? - pattant föl Pántelkyné. - És ezt maga nekem nem is mondja? Sem te,
               Flóra?... Pákász, az a jó Pákász! az én gyermekkori játszótársam, - súgta izgatottan
               és zsebkendőjét kezdte előkeresgetni.</p>
            <p>- Ugyan, az Istenért! Csak nem fog ezért sírni? - felelt a báró türelmetlenül. -
               Végre is, mindenkinek elkövetkezik az utolsó órája, Pákász Tóninál meg már éppen két
               év óta valóságos házi masseur volt a guta.</p>
            <p>- Jézusom! generális! Hogy beszélhet ilyet! - kiáltotta Pántelkyné keresztet
               vetve.</p>
            <p>- Az már igaz! - veté közbe Ugodyné, - nem lehetett nálánál szívesebb,
               szolgálatkészebb embert képzelni sem.</p>
            <p>- Már amiért szenvedélylyel végezte a reá bizott bevásárlásokat? - gúnyolódott a báró
               - és amiért az összes hivatalok réme volt örökös kérvényeivel?</p>
            <p>- Nem bízhattam reá olyat, amit ki ne járt volna, - felelt Pántelkyné hálásan.</p>
            <p>- Mondja inkább, hogy ki ne ácsorgott volna, - kiáltott Schwechát dühösen. - Az már
               igaz, hogy különösek az asszonyok! - folytatta némileg lecsendesedve, de annál több
               sértő sarkasmussal hangjában. - Ime itt van ez a Pákász Tóni! Egy ingyenélő,
               pletykahordó, tányérnyaló fráter, tiszta világos, hogy az Úristen legföljebb, ha
               Leporellónak teremtette; de persze! ezzel önök be nem érték, hanem addig addig, míg
               Don Juant csináltak belőle.</p>
            <p>- Kérem, kérem! - kiálták a hölgyek sértődve. Csengey Flóra jónak látta végét vetni a
               vitának, ezért érdeklődéssel kérdé a bárótól:</p>
            <p>- Mit gondol, hagyott végrendeletet?</p>
            <p>- Ugyan miről?</p>
            <p>- Úgy tudom, maradt neki nyolc vagy tizezer forintja az anyjáról, - felelt Ugodyné,
               az ő szokott, ellenvetést nem ismerő biztonságával. - Az öreg Pákászné...</p>
            <p>- Egy vén papné volt, - vágott szavába Schwechát nagyúri kicsinyléssel.</p>
            <p>- Igen, annak a papnak felesége, aki hitéért és hazájáért mártir-halált szenvedett, -
               mondta Lila, a báróra szegezve tekintetét. - Ezt nem mindenki mondhatja el őseiről,
               nemde?</p>
            <p>Az öreg úr idegesen rángatta kócos bajuszát. Köztudomású dolog volt ugyanis, hogy
               apja egyike volt a muszkavezetőknek.</p>
            <p>- Ezt drágán fogod megfizetni, - gondolta egy gyűlöletes pillantással nézve végig
               Lilát, aztán látszólag ismét belemélyedt patiencába.</p>
            <p>Lila azonban nem igen törődött haragjával, sokkal jobban érdekelte a Pántelkyné
               lakása, hiszen némileg a Dénes otthonát látta benne, bár a bútorok rikító csúnyasága
               igen kellemetlenül hatott reá.</p>
            <p>- De lehetetlen, hogy ne legyen a házban néhány szoba, mely kizárólag az ő
               használatára van föntartva, - tünődött - s az biztosan egész másképpen néz ki.</p>
            <p>S mintha Csengey Flóra kitalálta volna gondolatát, éppen akkor fordult Lilához.</p>
            <p>- Nem volna kedved a kegyelmes asszony szobáit végignézni? - indítványozta kötelező
               szeretetreméltósággal. - Egy pár remek kézimunka igazán megérdemelné, hogy
               megtekintsed. Nézd például ezt a párnát, - súgta, - Lilát egy pamlaghoz vezetve. -
               Ugy-e szép?... Tavaly adtam neki karácsonyra. De a legszebb a kis szalónban van.
               Kérlek, erre!... - És ezzel minden további biztatás nélkül vezette áldozatát
               szobáról-szobára.</p>
            <p>- Ez reám van mérve! - gondolta Lila megadással. - Ha a Dénes lakosztályát meg akarom
               látni, előbb a cicerónét kell kifizetni dicsérettel. Ez az igazság! Tehát láss hozzá!
               - biztatta saját magát, - s miután ezúttal is sikerült a helyzet humoros oldalait
               fölismernie, minden további türelmetlenség nélkül hallgatta végig a Flórika
               öndicséretét.</p>
            <p>Eszerint az Otthonka érdemes szerkesztője teljesen meg lehetett elégedve médiumával,
               rögtön el is határozta, hogy kellőleg ki fogja használni az Ugody-leány
               áldozatkészségét. Hogyne! hiszen olyan jól esett ezt a töméntelen párnát, zsámolyt,
               hirlaptartót, kefetartót, hangjegytartót és gyufatartót, melyekkel egytől-egyig ő
               boldogította a kegyelmes asszonyt, végigmutogatni. De még ennél is jobban esett azt a
               jártasságot fitogtatni, amellyel a Pántelky-ház minden zege-zugát, minden asztal és
               szekrény fiókját kezelhette.</p>
            <p>És ezt nem kell ám rossz néven venni, mert nagy dolog az, kérem - egy Csengey
               Flórának.</p>
            <p>Ne tessék feledni, hogy a Flórika apja csupán egy igen, igen egyszerű kis
               állatorvosocska volt valahol a világ végén - Révparton.</p>
            <p>És mégis! ilyen a sors szeszélye! A büszke fönhéjázó Flórika éppen ennek a (saját
               titkos véleménye szerint: szégyenletes) körülménynek köszönhette, hogy valamely
               kedvenc paripa megkuruzslása révén, az egész életen keresztül mindig a
               Pántelky-család gondoskodott róla. Akkor is, mikor árván maradt, akkor is, mikor alig
               húsz éves korában az Otthonka című divatlapot megindította, akkor is, mikor írói
               sikerei kapcsán bejutott a révparti és legújabban a várhegyi társaságba. S jóllehet,
               atyjáról sohasem beszélt másképpen, mint a „jó öreg professzor”-ról, a Pántelkyék
               iránti hálája egy szemernyit sem vesztett szívósságából e feledékenység mián. Sőt
               ellenkezőleg! Flóra kisasszony minden időben oly hívségesen ragaszkodott hozzá, mint
               a kősziklához a szivacs.</p>
            <p>És a kegyelmes asszony nagyon jól tudta ezt, miért is évek óta megajándékozta őt
               legbizalmasabb barátságával. Még te-nek is szólította, sőt azt is megengedte, hogy
               Flóra visszategezze. Ebből aztán, úgyszintén: divatlapjának pár száz biztosan
               elhelyezett példányából meg is éldegélt Csengey Flóra tisztességesen.</p>
            <p>Hanem mivel, minden előfizető olyan becses volt előtte, mint Széchenyi előtt a magyar
               apagyilkos, ezért, bár végtelenül jól esett neki a Lila dícséreteit bekebelezni,
               mégse tudta neki megbocsátani, hogy az Otthonkát többé nem akarja járatni s ezért úgy
               bosszulta meg magát a gyanútlan leányon, hogy csak éppen, éppen a Dénes lakosztályát
               nem nyitotta ki előtte.</p>
           
         </div>
         <div type="chapter">
            <head>XI.</head>
            <p>De még így is jó félórát tartott a körülvezetés, ezalatt pedig bent, a tágas, de
               alacsony szalónban nagy dolgok történtek.</p>
            <p>Mialatt ugyanis Pántelkyné néhány percre kisietett vendégeitől, hogy az ozsonna felől
               intézkedjék, Schwechát báró egy generálishoz méltó éleslátással vélte elérkezettnek
               azt a pillanatot, melyben egy kis bombamerényletet rögtönözhet. Hirtelen odahajolt
               tehát Ugodynéhoz és a fülébe súgta:</p>
            <p>- Tudja mit fog Pántelkyné a legközelebbi nőegyleti gyűlésen indítványozni?</p>
            <p>- Nem én, - felelte Ugodyné gyanútlanul.</p>
            <p>- Na hát, hallgasson ide, kérem, de el ne áruljon, a-pá-cá-kat akar behozni...
               a-pá-cákat!</p>
            <p>- Mit?! - kiáltá Ugodyné fölugorva, - mert egyszerre úgy érezte, hogy a kanapé,
               amelyen ült, tulajdonképpen darázsfészek.</p>
            <p>De a báró be sem várva, hogy az egyik kellemetlen gondolatot megszokja, máris a
               másikat küldte utána:</p>
            <p>- Hallgasson! az égre kérem, hallgasson! - könyörgött. - Többre megy, ha most nem
               szól egy szót sem, annál is inkább, - sietett elejét venni az Ugodyné szenvedélyes
               kitörésének - annál is inkább, mert - minek rontaná a leánya szerencséjét?</p>
            <p>- Hogy érti ezt? - förmedt reá Ugodyné szigorúan.</p>
            <p>- Kérem, kérem, - nevetgélt az öreg Schwechát. - Csak csillapodjék. Nagyon jól tudom,
               hogy Lila kisasszony teljesen meghódította az én ifjú Dénes barátomat és ez nagyon is
               természetes, - tette hozzá mélyen meghajolva a Lila anyja előtt, - de tetszik tudni
               ugy-e, hogy Dénes úr csakis az anyja beleegyezésével házasodhat?</p>
            <p>- Ez már sok! - lázadt föl Ugodyné, feledve, hogy Schwecháttal áll szemben.</p>
            <p>- Már pedig ez így van! - bizonykodott a báró, nagy élvezettel forgatva a kést az
               Ugodyné anyai szívében. - Először, mert Dénes a Pántelkyné életében egy krajcár
               fölött se rendelkezik - így van hagyva a végrendelet, - aztán meg köztudomású, hogy
               Dénes amilyen bátor a zöldasztalnál, éppen úgy pisszenni sem mer az édesanyjával
               szemben. Igaz, hogy sokkal tartozik neki, - bölcselkedett elérzékenyedve. - Beteges
               gyermek volt, csak anyja példátlan, odaadó ápolása mentette meg az életnek...</p>
            <p>- Most meg Olivia haldoklik folyton, - vetette közbe Ugodyné mély megvetéssel.</p>
            <p>- Igen... valahányszor azt akarja, hogy a fia úgy táncoljon, ahogy ő fütyöl, - hagyta
               reá a vén Schwechát tiszteletlenül, de meggyőződéssel. - De igaz ni... most jut
               eszembe, - súgta a báró, homlokára ütve - Pántelkyné tegnap valami furcsát mondott, -
               s a báró közeledő léptek zajára kezdett figyelni. - Azt, - súgta gyorsan, - hogy
               inkább zsidó leányt vegyen el a fia, mintsem reformátust... - Ugy-e különös
               kijelentés. De... Nem tudom, kire célzott?!</p>
            <p>- Én sem, - felelt Ugodyné fagyos gőggel, aztán, bár igen közel állt ahhoz, hogy
               valóságos halálos betegséget kapjon az elfojtott keserűségtől, mégis volt annyi
               önuralma, hogy a visszatérő Pántelkynét mosolyogva fogadta. Hanem már arra, hogy
               ozsonnára ott maradjon, semmi kapacitálás se bírta reá venni s ezért, a Lila nagy
               örömére, de a Pántelkyné nagy bánatára (mert három üveg gyönyörűséges befőttje
               veszett kárba), Ugodyék nemsokára ismét otthon voltak a bérelt, de egész otthoniassá
               varázsolt kis lakásukban.</p>
            <p>- Még csak az kellene! - dühösködött Ugodyné, kalapját az ágyra dobva.</p>
            <p>- Mi a baj, mamikám, - kérdé Lila őszintén csodálkozva e soha nem látott
               cselekedeten, mert anyja emberemlékezet óta fejéről egyenesen a dobozba szokta volt
               rakni féltett vizit-kalapját.</p>
            <p>De Ugodyné most még felöltőjét is odacsapta a strucc-tollak tetejére.</p>
            <p>- De ilyet! - mondotta szenvedélyesen. - De ilyet! - Csak akkor tért kissé magához,
               mikor Lila kérdését megismételte.</p>
            <p>- Hát azt, hogy az én egyesületembe apácákat akar behozni. Igen, igen, hát mit is
               kérded? Tudhatod, hogy csak az egyesületről lehel szó! Mondom már, hogy csakis az
               egyesületről! Nos, azt kérdem én tőled, hogy mióta lett egy díszelnöknő egy
               egyesületnél „valaki”, szeretném tudni? Az csak olyan pixtulus maxtulus titulus és
               semmi egyéb... De ha harc kell! Hát legyen harc, - tört ki végre ellenállhatatlan
               vehemenciával. - Holnap sorra járom a várost és minden tagot figyelmeztetek a vészre,
               ami a kálvinizmust fenyegeti!</p>
            <p>- De mama! - felelt Lila békitőleg. - Hát ha nem is igaz az egész és csupán Schwechát
               komponálta.</p>
            <p>- Ne hidd azt! Tudom amit tudok! - Aztán kis vártatva: - Ma is öt pap volt Oliviánál
               ebéden, mind jezsuiták! - kiáltott Ugodyné és igen boldog volt, hogy nagy haragját
               ilyen ügyesen elrejthette a kisebb sérelmek palástja alá.</p>
            <p>- Ugyan, dehogy! - nevetett Lila jóhiszeműleg. - Az egyik a jó öreg Zsáky kanonok
               volt. A másik az az édes plébános bácsi Rékásról. A harmadik...</p>
            <p>- Be jól tudod! - szakítá félbe anyja. - Mióta divat az, hogy egy egyházmegyei
               főgondnok unokája a katolikus papok dicséretét zengje, mi?</p>
            <p>És szinte feledte Pántelkynét, annyira meg volt botránkozva azon, hogy leánya
               rokonszenvére méltat egyet is a gyűlölt reverendásokból, mint ahogy ő nevezte.</p>
            <p>- Ugyan mamikám! - enyelgett Lila, - csak nem fogsz vallásháborút hirdetni?</p>
            <p>- De igenis fogok! - pattant föl anyja, aki legszívesebben Pántelkyné alá gyújtott
               volna egy máglyát, még pedig rögtön! - igenis fogok! És holnap lesz a napja, amikor
               megkezdem az agitálást ellenök! holnap, érted?</p>
            <p>És másnap csakugyan el is indult, miként Csengey Flóra megvetőleg mondta:
               szimatolni.</p>
            <p>- Mi lesz ennek a vége? - aggódott Lila, midőn anyját végleg elszántnak, harciasnak
               látta. De aztán vállat vont: - Egy kis egyesületi csete-paté - gondolta - mint
               amilyen már számtalanszor előfordult. - Nem is tulajdonított volna neki semmi
               fontosságot, ha nem a Pántelky Dénes anyja állt volna az ő anyjával szemben. De ez a
               körülmény némileg mégis nyugtalanította. Hanem aztán sietett önmaga előtt
               nevetségessé tenni ezt az aggodalmat.</p>
            <p>Hiszen Dénes egy cseppet sem érdeklődik anyja jótékonyságai iránt. Hányszor mondta
               Ugodon, hogy az ilyesmit csak időtöltésnek tartja. Olyas valaminek, ami az idősebb
               hölgyeknél a világbajárás izgalmait pótolja. S ezúttal is, minden bizonnyal, csak
               mosolyogni fog az egészen, ha ugyan egyáltalán tudomást vesz róla, ami nem
               valószínü.</p>
            <p>- Mit is változtathatna az a mi kettőnk életén, - határozta el Lila boldog
               könnyelműséggel, - hogy vajjon apáca fésülte simára egynéhány kis árva gyermek
               boglyas fejecskéjét, vagy pedig fizetett ápolónő?!</p>
            <p>Mindazonáltal tanácsosnak vélte anyját szemleútain elkísérni, „hogy ott legyek
               villámhárítónak, ha kell” határozta el mosolyogva.</p>
            <p>És ezért csakugyan el-eljárogatott ide is oda is, azokra a lármás uzsonnákra,
               melyektől még csak tavaly is olyan nagyon irtózott.</p>
            <p>Természetesen, ezt a változást hamar észrevették Várhegyen és minden háznál megtették
               reá észrevételeiket.</p>
            <p>- Ugy-e megjósoltam! - mondta a kis Tóvölgyiné is, aki egy zimankós téli délutánon,
               jobb mulatság hiányában, Porszász Rózsikával kinézett az ablakon. - Ugy-e megmondtam,
               hogy Lilából tipikus egyesületi hölgy fog válni.</p>
            <p>- Illik a korához és a vallásához! - határozta el Rózsika fölbiggyesztett
               ajakkal.</p>
            <p>- Igen! Szent a pléhkakas! - szavalta Elza és legott a Lila kissé merev fej tartását
               kezdte utánozni.</p>
            <p>- Jaj de jó! Igazán kitünő! - nevetett Rózsika. - Mutasd csak még egyszer... Pompás!
               kár, hogy nem lehetsz színésznő... De nézd, nézd, éppen, de éppen úgy megy most
               is.</p>
            <p>- Hol?</p>
            <p>- Ott, ott ni, a túloldalon... akkurát! te édes!</p>
            <p>Rózsika barátnéját derékon fogva, lelkesülten körültáncolt vele a szobában:</p>
            <p>- Ezt muszáj a vén Schwechátnak megmutatnod, muszáj!</p>
            <p>- Jó, jó! megmutatom, csak ne fojts meg! nézzük inkább, hová mennek.</p>
            <p>- Igaz. Nézzük.</p>
            <p>- Na már ez mégis sok! - határozták el egyetértő fejcsóválgatásokkal, - hát még azt a
               szegény vénséget is meg akarják nyerni az anti-apáca terveiknek? Nagyszerű!...</p>
            <p>Ezalatt pedig Ugodyék, akik mit sem gyanítottak e csípős megjegyzésekből, egész
               nyugodtan csengettek be a Tóvölgyiéktől annyira szemügyre vett ház kapuján. És
               nemsokára az utcáig kihangzó örömteli „Isten hozott!” jelezte, hogy be is
               jutottak.</p>
            <p>- Te vagy az édes, édes Huldám! - kiáltá a ház úrnője, Létay Janka, egy hatvan évet
               erősen betöltött, de még mindig nagyon élénk vén kisasszony s mielőtt még Lila
               megakadályozhatta volna, gyakorlott gyors mozdulattal söpörte le a boldogan duruzsoló
               vén macskát a matracszövettel bevont ósdi kanapé kellő közepéről és helyet kínált
               vendégeinek.</p>
            <p>- Minek köszönhetem ezt a nem várt szerencsét! - kérdezte egyre-másra. - Jaj, lelkem,
               be boldog vagyok, hogy látlak! Mondd csak, mikor költöztél be? a mult héten? igazán?
               Ide üljön, Szépem, ide mellém, - fordult Lilához, - olyan jól esik az én öreg
               szemeimnek magában gyönyörködni. De most jut eszembe, óh én vén szórakozott jószág,
               én! A másik szobában vannak Cserépy Magda, Pórszász Lóri meg Pillerné, ismered őket,
               mind, ugy-e?</p>
            <p>- Pillernét nem, - felelt Ugodyné szertartásos merevséggel, de a házikisasszony nem
               vette ezt észre, mert már is kiabálni kezdett.</p>
            <p>- Lórikám! Józsám! Gyertek, gyertek! Kit fogtok látni! De kit bizony!... - s ezzel
               maga sietett a mellékszoba ajtaját föltárni.</p>
            <p>A Lórinak szólított nem is késett kis törékeny alakját az Ugodyné ölelő karjaiba
               temetni, de a másik asszonyság, akin igen egyszerű öltözék volt, egy kissé tétován
               állt meg a küszöbön. De Janka kisasszony nevetve kérdé Ugodynétól:</p>
            <p>- Igazán nem ismered az én kedves szállásadónémat? A jó Pillerné asszonyságot? Óh,
               Huldám, nem lehet az?!... - álmélkodott fejcsóválva.</p>
            <p>- De nem, igazán nem volt még szerencsém, - felelt Ugodyné jégbe fagyva. Hanem
               egyszerre csak eszébe jutott valami, az, hogy ő most nem mint gentry asszony vizitel,
               hanem mint a jótékony nőegylet még jótékonyabb elnöknője és abban a kézszorításban,
               mellyel a Pillerné üdvözlését viszonozta, sietett őseitől örökölt gőgjét, ez egyszer,
               mintegy agyonmorzsolni.</p>
            <p>- Én is itt vagyok, Huldám! - hangzott a másik szobából egy félénk, cérnaszál
               hangocska. Ugodyné meglepetve nézett körül.</p>
            <p>- Hol vagy, Magda? Mert hiszen ez a Cserépy Magda hangja, ugy-e bár? - fordult
               Jankához.</p>
            <p>- Persze, hogy az, - suttogták a mellette álló hölgyek elnéző, jóakaró mosollyal. -
               Selymet „zupkál” - magyarázta Pórszász Lóri, olyan hangon, mintha legalább is azt
               mondta volna, hogy bankót présel. De Ugodyné nem hallgatott reá, mert szokott
               határozottságával már is fölállt helyéről és erélyes hangon kezdett a láthatatlan
               öreg nénikének kedveskedni:</p>
            <p>- Mit csinálsz, Magda? - kiáltá. - Miért nem jösz közibénk, mi? - és ezzel ő sietett
               a cérnaszál-hangocska irányába indulni. De ezt látva a Létay Janka nappalijában
               maradt hölgyek legott nagy rémülettel kezdtek nyugtalankodni:</p>
            <p>- Jaj, vigyázz! Hulda! Az Istenért ne menj olyan gyorsan! - kiáltozták össze-vissza.
               Lóri néni még a ruhája fodrát is meg akarta fogni, hogy visszatartsa. De már későn!
               Mert ime, amint Ugodyné gyors, határozott léptekkel ama nagy karszék felé közelített,
               melyben Cserépy Magdát gyanította, egyszerre mintha forgószél támadt volna nyomában.
               Legott száz meg száz apró, színes, pókhálóvékony, pehelykönnyű fonál röpködött,
               keringett a levegőben.</p>
            <p>- A selymeim! a selymeim! - sikoltott Cserépy Magda fölugorva, mialatt idegesen
               ide-oda kapkodott a levegőben. De hasztalanul! Mert azok a finom, puha szálak,
               melyeket órák óta gondosan, türelmesen huzogatott ki a kezében levő
               selyemhulladékból, most színesen, fényesen, mintha csak egy foszlányokra tépett
               szivárvány szálai volnának, ím, ott keringtek, szálltak körülötte a szobában.</p>
            <p>- Egy óra óta kínoz a köhögés és visszafojtottam miattuk! - tört ki a szegény néniből
               csöndes zokogás közt. - És most mégis vége, vége a munkámnak!...</p>
            <p>- Dehogy van vége, édes Magda néni! - vigasztalta Lila és elkezdett a tapadó,
               csiklandó szálakra vadászni. - Igy ni!... Látja?... már alig van híjja! - és
               ujdonatúj ruháját feledve, négykézláb kúszott az alattomosan szőnyegre,
               diván-zugokba tapadó színes szálak után. - Aztán mi lesz ebből a sok kihúzott
               selyemből? - érdeklődött, hogy a Magda gondolatait földerítse.</p>
            <p>- Ágyterítőt kötök belőle, - felelt a jó öreg kisasszony dicsekvéssel és ismét leült,
               hogy pedáns gonddal szedegesse rendbe féltett tarkabarka rongyait.</p>
            <p>- Ebből tartja fönn magát, szegény, - súgta Létay Janka Ugodynénak. - Keserves egy
               kenyér, ugy-e lelkem? egy tábornok leányának! Ha elgondolom, mi volt az apja
               negyvennyolcban!... Micsoda hatalom! Micsoda nagy úr!...</p>
            <p>De erre a kifakadásra Ugodynét egyszerre nagy aggodalom szállta meg:</p>
            <p>- Jól vagyunk már! - gondolta bosszankodva. - Ha Janka negyvennyolcról kezd beszélni,
               sohasem fogok többé szóhoz juthatni, soha! Ennek elébe kell vágni minden áron!... -
               Jankám, lelkem! - mondta tehát fönhangon. - Tudod-e, hogy miért jöttem?... Azért is,
               hogy lássalak, természetesen!... Hanem megvallom, most elsősorban azért vagyok itt...
               mert...</p>
            <p>- Veszély fenyegeti a hazát? - vágott szavába Létay Janka elsápadva.</p>
            <p>- Óh, dehogy a hazát! - felelt Ugodyné vállatvonva. - Nagyobb baj van annál,
               hogy...</p>
            <p>- Hulda!! Szentségtörés így beszélni! Gondold meg, ki áll előtted! - és a kis,
               összetöpörödött asszonyság egyszerre mintha nyúlni, nőni kezdene. - Nagyobb baj,
               mintha a haza volna veszélyben? Ejh, ejh Hulda! ezt nem vártam tőled.</p>
            <p>- Ha még leányod mondaná ezt, aki nem tudja, mi a rabkenyér! - szólt közbe Pórszász
               Lóri, nagyot sóhajtva.</p>
            <p>- De te! - vette át a szót újra a házikisasszony. - De te! Ugody Kristóf özvegye!...
               Emlékszel, Lóri, Kufsteinben?... Velünk volt bezárva a harmadik emeleten...</p>
            <p>De Ugodyné egy csöppet sem vágyott ezúttal arra, hogy férje hajdani szenvedéseit
               végighallgassa. - Kérlek benneteket! - kiáltott tehát türelmetlenül - csak most ne
               beszéljetek nekem negyvennyolcról. Drága az időm nagyon, - sietett némileg
               helyrehozni elhamarkodását - ezért meg fogtok engedni, ha a dologra térek, nemde?</p>
            <p>- Halljuk azt a fontos kérdést, - felelte Létay Janka fagyos magaslatról s egyszerre
               ismét az az élénk szemű, de törékeny testű kis vénség lett belőle, ami az előbb. A
               hősi vér mintha kihült volna ereiben, de Ugodyné tudta, hogy ez csak látszat s hogy
               az első szóra ki fog az gyúlni újra, hogy lángra lobbantsa ne csak őt magát, de azt a
               másik két hölgyet is, akikkel együtt töltötte hajdan a börtön és száműzetés keserves
               éveit.</p>
            <p>Ugodyné tehát vigyázva, válogatott kifejezésekkel adta elő kérését. Igyekezett
               száraz, tárgyilagos lenni, nehogy alkalmat adjon a lelkesedésre. De bizony ez nem
               nagyon sikerült neki. Mikor ugyanis arról kezdett beszélni, hogy nemcsak hogy
               apácákat, de német apácákat akarnak behozni az árvákhoz, tehát csakis tömeges
               belépéssel védekezhetnek a Pántelkyné hatalmaskodása ellen. Ezért, mondta
               meggondolatlanul: Mentől több új tagot kell toborozni. Mire észrevette e
               nyelvcsuszamot, már nem lehetett előle kitérni, mert Létay Janka, természetesen,
               rögtön feledte neheztelését, hogy a régi hévvel vágjon szavába:</p>
            <p>- Igen! Toborozni! Ez a fő! - kiáltá lelkesülve. - Igen! Nekünk honleányoknak
               valláskülönbség nélkül zászlót kell bontanunk! Mint ahogy bontottunk mi igaz magyar
               nők Kolozsvárt. Mink is toboroztunk, mink is jártunk házról-házra! Mint ti most, édes
               kis leányom! - súgta Lilának. - De nem ám egy nyomorult kis egyesület kedvéért, hanem
               mert a hazának kellett hősöket találni!</p>
            <p>- Akkor nem selymet zupfkáltam, hanem vásznat, - mondta Cserépy Magda, kezéből
               tölcsért formálva szájához, nehogy hangja valamiképpen mozgásba hozza a térdére
               halmozott foszlányokat.</p>
            <p>- Emlékszel, - felelt neki Janka nagyot sóhajtva - utoljára még az én finom
               batisztzsebkendőimet is mind, mind fölapróztuk, széjjelfosztottuk...</p>
            <p>- Igen, mikor Penteleyt éppen az ablakunk alatt sebezte halálra egy muszka
               közlegény... Emlékszel?...</p>
            <p>- Hát számíthatok a szavazatotokra? - kérdé Ugodyné türelmét vesztve.</p>
            <p>- Ha éppen akarod, - felelt a ház úrnője kicsinylőleg.</p>
            <p>- Hányadikán lesz a gyűlés? - kérdé Pillerné, csakhogy mondjon valamit.</p>
            <p>- Március 15-én! - válaszolt Ugodyné nyomatékkal.</p>
            <p>És íme egyszerre a kis öreg nénikék, mint egy varázslatra ugráltak föl
               helyeikről:</p>
            <p>- Ott leszünk! - kiálták lelkesedéssel. - Ott leszünk!</p>
            <p>És ez egyszer még Cserépy Magda is megfeledkezett selyemszálaira vigyázni. Ott
               szálltak, röpültek újra körülötte. Csak éppen az az egy kis piros rongydarab maradt
               birtokában, melyet magasra tartva kezében, ide-oda lobogtatott feje fölött, mint egy
               harci zászlót.</p>
            <p>- Milyen kedves, ébren álmodók! - mondta Lila anyjának, miután az utcára értek.</p>
            <p>- Tetszik?... - felelt Ugodyné csípősen. - No, ennek örülök, mert úgy látom, te rád
               is ilyenféle sors vár, csakhogy neked nem lesz egy kufsteini vár az emlékeid között,
               amely kárpótoljon a sok légvár rombadőlteért... Ezért ajánlom, édes kisasszony, hogy
               gondoskodj egy vőlegényről magadnak... Ha elgondolom, hogy azt a három bolond vén
               leányt még fiatalnak, szépnek ismertem!...</p>
            <p>- Szegény mama! - gondolta Lila álmodozva, - milyen boldoggá tehetném egy szóval, de
               hallgatnom kell, hiszen Dénes még nem a vőlegényem.</p>
           
         </div>
         <div type="chapter">
            <head>XII.</head>
            <p>Mialatt pedig Ugody Lila házról-házra járt Várhegyen, nem azért, hogy a
               nőegyesületnek apácaellenes táborát nőni lássa (mert alapjában véve ez a kérdés vajmi
               keveset érdekelte), de mert rájött, hogy a látogatások kapcsán igen sok mulatságos és
               még több megható jelenetnek lehet tanuja, addig Pántelky Dénes napról-napra növekedő
               türelmetlenséggel várta anyja tudósítását.</p>
            <p>- Ha még mai levelében sem ír róluk, - gondolta bosszankodva - úgy én teszek
               kérdést!</p>
            <p>Hanem azért, mikor arra a kérdésre került volna a sor, a fiatal képviselő mindig
               kedvetlenül dobta el a tollat:</p>
            <p>- Ejh! csak nem fogom anyámat titkomba avatni, mint egy gimnázista, - magyarázta
               önmagának. - Elég ideje lesz megtudni, hogy Lilát szeretem, amikor majd mint
               menyasszonyomat mutatom be neki. Különben is, - fűzte gondolatait tovább - ki tudja,
               milyen hatással volna a mama idegeire, ha levélből értesülne elhatározásomról...
               Szegény mama... tudom, hogy neki más tervei voltak velem; az öreg Schwechát a multkor
               is elég világosan adta értésemre, hogy a kis Prinzenstein grófné hajlandó lenne
               Pántelky Dénesné lenni... Azzal a kis komtesszel már egy év óta kisértenek... Igaz,
               hogy szép kis jószág! de én Istenem, hol jár az ő szépsége a Liláétól!... Aztán
               gyermek még, nem hiszem, hogy tizennyolc éves lenne... Mama erre azt mondaná, hogy
               éppen ezért illik hozzám, de persze a mama!?... mit is ért szegény jó mama ahhoz,
               hogy én hozzám ki illik?...</p>
            <p>És Pántelky úgy érezte, hogy ma még szerelmesebb a szép Ugody-leányba, mint
               valaha.</p>
            <p>- Csak tudnám, hol van! - sóhajtott türelmetlenül és szemrehányó pillantást vetett a
               kegyelmes asszony arcképére.</p>
            <p>Hanem, mivel a véletlen kedvezni szokott a szerelmeseknek, Pántelky mégis csak
               nyomára jött Ugodyéknak, édesanyja mélységes mély hallgatása dacára is.</p>
            <p>Ezt a kedvező véletlent ezúttal polgári néven Szabó Palinak hívták. Szabó Palit pedig
               minden délután egy Andrássy-úti kávéháznak az Operaházra néző ablakában lehetett
               megtalálni.</p>
            <p>Hány ilyen kedvező véletlen ülhet az Andrássy-út összes kávéházainak összes
               ablakában! Csak az a baj, hogy nem mindenki olyan szerencsés, mint Pántelky Dénes s
               ezért legtöbben elhaladnak mellette anélkül, hogy észrevennék.</p>
            <p>De a fiatal képviselő rögtön átértette, hogy milyen előnyös lesz az reá nézve, ha
               fekete kávéját a Szabó Pali társaságában fogyasztja el s ezért sietett is a fényesen
               kivilágított helyiségbe lépni.</p>
            <p>Néhány perc mulva csakugyan meg is tudta, amire vágyott és el is határozta, hogy két
               nap mulva Várhegyre indul.</p>
            <p>- Nem jön velem? - kérdé Szabótól.</p>
            <p>- Nem tehetem! - felelt Pali fáradtan - mit mondanának a tanítványaim.</p>
            <p>- A zeneakadémiában?</p>
            <p>- Óh dehogy! ott én tanulok, hanem hogy én ott tanulhassak, nekem kis lipótvárosi
               csodagyerekeket kell oktatnom.</p>
            <p>- Micsoda cirkulus vitiózus! - nevetett Pántelky a gazdagok közönyével.</p>
            <p>- És talált-e legalább egyet a sok közül, akivel érdemes bajlódni - kérdé
               udvariasságból érdeklődve.</p>
            <p>- Igen, egy teljesen vak leánykát.</p>
            <p>- Ah?!... Szegényke... De mondja, kérem, mikor halljuk az ön operáját?</p>
            <p>Szabó egy gyűlöletes pillantást vetett a szemközti nagy épületre.</p>
            <p>- Ha bármiképpen szolgálatára lehetek... - sietett Pántelky közbeszólni. - Kérem,
               rendelkezzék velem.</p>
            <p>- Köszönöm, - felelt Szabó fölkelve helyéről - de én szeretnék protekció nélkül
               célhoz érni...</p>
            <p>- Gusztus dolga! - mosolygott Pántelky vállatvonva. - De higyje el, hogy ama bizonyos
               sült galamb nem mindig megvetendő portéka.</p>
            <p>- Minden attól függ, hogy mi a cél, - felelt Szabó álmodozva. - És az enyém olyan
               magasan áll, hogy odáig nem röpülhet semmiféle galamb.</p>
            <p>- Onnan csak egy angyal szállhat le hozzánk, nemde? - tréfálkozott Pántelky
               gyanútlanul. - De bocsásson meg, ha most elhagyom, konferenciám van. Apropos! Éppen
               ma tárgyaljuk a színházak szubvencióját.</p>
            <p>- Én pedig megyek imént említett kis tanítványomhoz, - mondta Pali halvány mosolylyal
               és e percben sem a maga sikertelen küzdelmeire, sem Ugody Lilára nem gondolt, hanem
               csak arra a sápadt gyermekleányra, aki ott messze, a Lipótváros legnagyobb
               palotájában vár reá repeső örömmel. És Szabó Palinak olyan nagyon jól esik tudni,
               hogy azt a kis leányt, milliói dacára, mégis csak egyedül ő tette gazdaggá, amióta a
               művészet kapuit kitárta előtte.</p>
            <p>- A viszontlátásra! - köszöntötték egymást Pántelkyvel közömbös, rideg üdvözléssel,
               aztán ki-ki dolga után indult.</p>
            <p>A fiatal képviselő nemsokára egy gyors bérkocsin haladt el mellette, de Szabó már
               feléje se nézett, sokkal inkább érdekelte az a lassan cammogó omnibusz, amely az
               oktogon felől közeledett.</p>
            <p>- Éppen az enyém! - gondolta megelégedéssel, majd, egy gyakorlott ugrással, a
               hágcsójára lépett.</p>
            <p>- Nini, Pali!... Szervusz! - kiáltott reá a lépcső tetejéről valaki, s Szabó egy kis
               zömök, viruló egészségnek örvendő emberkét pillantott meg.</p>
            <p>- Szervusz, - felelt ő is nem egészen őszinte örömmel, mert jobban szeretett volna
               háborítatlanul maradni.</p>
            <p>De a kis emberke sugárzó arccal mosolygott le reája:</p>
            <p>- Rég nem láttalak, - kiabált cseppet sem törődve szomszédaival. - Mit csinálsz?</p>
            <p>- Semmit. Hát te? - kérdé Szabó, csakhogy mondjon valamit.</p>
            <p>- Barátom!... - és a kis ember egy majom ügyességével lent termett a lépcsőről, és
               oda állt melléje, - most van egy ideám!... nagyszerű! fenomenális!... csak... Te
               Pali?! tudod mit? szálljunk le erről a skatulyáról...</p>
            <p>- Nem tehetem, a külső Nádor-utcán...</p>
            <p>- Baj is az, egy darabig gyalog megyünk, aztán kiviszlek a kocsimon. Úgyis arra van
               dolgom, - sietett hozzátenni a Szabó összevont szemöldökeiből annak gondolatát
               kitalálva.</p>
            <p>Szabó Pali kénytelen-kedvetlen engedett a meghívásnak, mert nem igen talált kifogást
               a menekvésre és ezért a kis Traller Fridolin - így hívták ismerősét -
               birtokbavételszerűen csimpeszkedett a karjába, s vitte, vonszolta a Fürdő-utcán
               végig, át az Erzsébet-téren, Kugler irányába.</p>
            <p>- Barátom! Tudod mi az eszmém? - kérdezte kissé megszorítva Szabó karját, ezzel
               mintegy aláhúzva beszédének kiválóan fontos részleteit... - Meg akarom írni a jour
               szimfoniáját!...</p>
            <p>- Mit? - kérdé Szabó tágra nyílt szemekkel - a jour?...</p>
            <p>- Igen, azt, azt! Hát nem remek dolog az? mert ne feledjük, hogy a jour olyan
               arányokra nőtt manapság, hogy lehetetlen többé figyelmen kivül hagyni akár
               művelődés-történelmi, akár társadalom-tudományi szempontból...</p>
            <p>Mint ahogy az olasz drámának megvolt a Pierot és Pierellje, a Columbine és
               Pulcinelloja, - magyarázta a kis ember élénken - úgy meg kell kreálni a dráma, a
               zene, szóval a művészet minden ágában a zsúrkisasszony és a zsúrgavallér tipikus
               alakját. De mit mondok, meg kell kreálni!? hiszen megvan! Itt él közöttünk, ismerjük,
               látjuk, szeretjük. Nemde? hogy a zsúrleány másképpen gondolkozik, - finomabban, hogy
               úgy mondjam, csipkeszerűbben? Igen, ez reá a helyes kifejezés! Tehát csipkésebben
               érez, mint a pusztán nőtt Marcsák és Julcsák, ha százszor ugyanegy könyvből, ugyanegy
               guvernánt nevelte is őket. Ugy-e ezt nem lehet megcáfolni? - kérdezte diadalmasan. -
               Nos, azé a dicsőség, aki ezt a tényt legelőször megfigyelte, aki azt a remek, kitünő
               motivumok egész garmadáját legelőször magáévá teszi... Zsúr-szimfonia!... Megírni,
               hogyan áll a tükör előtt a zsúrleány, hogy öltözködik, hogy csilingelnek karján a
               porte-bonheur karperecek, hogy suhognak minden mozdulatánál ruhájának selyemredői...
               Milyen örömzsivaj fogadja belépésekor barátnői részéről és a bámulat moraja, a titkon
               elsírt szerelem sóhaja a férfitáborból... és ekkor, megjelenik a zsúrgavallér, a
               büszke férfi, akinek kisujján szikrázó gyűrűk villognak.</p>
            <p>- Hogyan akarod a gyémántgyűrűk ragyogását megzenésíteni? - kérdezte Szabó nevetve.
               De Traller türelmetlenül dobbantott lábával.</p>
            <p>- Ugyan, kérlek... Lásd, most félbeszakítottál és most már nem tudom eltalálni a
               hangot... Pali?!</p>
            <p>- Nos?</p>
            <p>- Ne légy már olyan nyakig begombolkozva, tudod, hogy jóbarátok voltunk mindig, ha
               tőlem függne, meg is ünnepeltük volna az operád századik előadását... Te?! Nagyon jól
               tudod te a kontrapunktot?</p>
            <p>- Én?... Micsoda kérdés, hiszen abból élnék, vagy mi?</p>
            <p>- Na hát Palikám, nézd! Légy jó fiú és segíts nekem az én szimfoniámat zongorára
               tenni.</p>
            <p>- Aztán?... Te Pali, hallgass ide. Nekem még ebben a hónapban egy hangversenybe
               kellene szerepelni a nagy Barbival egyetemben, de nekem éppen arra a napra van egy
               jourom a Bogáthy Eliz grófnénál és ezt, - lehetetlen elmulasztanom... Gondold csak,
               maga a grófné írt nekem, itt a kártyája... Arra kér, hogy a piknikgavottomat
               eljátszam előtte...</p>
            <p>- Aztán?</p>
            <p>- Aztán? aztán? aztán? hát nem érted?... mivel én nem mehetek, hát egyszerűen arra
               kérlek, hogy menj te helyettem a Barbival hangversenyezni.</p>
            <p>- Hát lehet az?</p>
            <p>- Bízd rám!</p>
            <p>- Szép... S megmondanád nekem a titkát, hogy hogyan jutsz te ahhoz, hogy egy
               koncertbe szerepelj? - kérdé Szabó alig palástolható irigységgel.</p>
            <p>- Nagyszerű! hát nem tudod, hogy az apám az összmonarkia valamennyi Journaljánál és
               Tagblatt-jánál zenetudósító?!</p>
            <p>- Értem. S te mégis olyan kevésre becsülöd a művészetet, hogy egy zsúrért képes vagy
               lemondani a nagy közönség tapsairól?</p>
            <p>- De hisz éppen itt van a művészi raffinement, - felelt Traller, egy csókot lehelve a
               levegőbe. - Mit nekem egy szeszélyes fizető publikum? mit kezdjek én velök, azzal, az
               ismeretlen X tömeggel? Az én közönségem az sokkal külömb!... Az mindössze egynéhány
               szép asszonyból és egynéhány tüzes szemű leányból áll, akiket minden zsúron együtt
               találok, akik nem követelnek svéd-gimnasztikát az ujjaimtól, sem pedig viharokat a
               lelkem mélyén, de megértik, amit suttogva, csevegve eldalolok nekik a zongora
               mellett. Egy kis dal, egy románc vagy talán egy kuplé, semmi több... De benne van
               minden, ami ma s talán még holnap is érdekes lehet. Barátom, ez a siker!... A mi
               világunkban nincs kenyéririgység, sem harc a kenyérért, egyszerűen azért, mert mi
               nem vágyunk „kis Kuglernél” egyébre és ezt, - garmadával öntik elénk... Óh, ha a
               Bogáthy grófné szerdáján a zsúr-szimfoniámat bemutathatom, hidd el, nem lesz nálam
               boldogabb halandó az egész országban.</p>
            <p>- Csak én! - gondolta Szabó, akinek már folyton azon a hangversenyen járt az esze,
               hangosan azonban csak azt kérdezte:</p>
            <p>- Mikor menjek el hozzád, hogy azt a világra szóló opust megbeszéljük?</p>
            <p>- Ha lehet, holnap, hogy elutazásod előtt még jussunk valamire. Jó?</p>
            <p>- Ahogy akarod. De lennél szíves megmondani, hogy tulajdonképpen, hol is lesz az a
               Barbi-hangverseny és mikor?</p>
            <p>- Holnapután, Várhegyen, - felelt Traller gyanútlanul, s mivel éppen a szimfoniájának
               két első ütemét dudolta, észre se vette, hogy Szabó Pali mennyire elsápadt e név
               hallatára.</p>
           
         </div>
         <div type="chapter">
            <head>XIII.</head>
            <p>Egy márciusi délutánon Ugody Kristófné förgetegszerűen nyitott leánya szobájába.</p>
            <p>- Itt vagy, Lila? - kiáltá örömteljes hangon, de egyszerre csak megállott és most már
               bosszúsan mutatott egy nagy faháncsból készült kosár felé, melyből égő piros
               anemónák, csodásan tarka szegfűk és egyéb délvidéki virágok kandikáltak elő.</p>
            <p>- Hát ez mi? - kérdé szigorúan.</p>
            <p>- Amint látod, virágok. Éppen most érkeztek Nizzából. Tudod, hogy mennyire szeretem
               őket, - felelt Lila kitérőleg.</p>
            <p>- Aztán mennyibe kerül ez a legújabb Ugody-bolondéria, mi?</p>
            <p>- Mindenesetre kevesebbe, mint amennyi gyönyörűséget okoznak nekem - válaszolt Lila
               némi daccal és keze meg-megremegett, midőn egy nagy mimózaágat előszedett a kosárból.
               De aztán a virág szépsége legott legyőzte fölindulását.</p>
            <p>- Ugy-e szép? - kérdé mosolyogva, a mimóza sárga bojtos nyitásait ide-oda forgatva
               feje fölött. - Nézd, nézd! szinte belevilágítnak a szobába, mintha elraboltak volna
               pár ragyogó napsugarat a hazájukból s csak most bocsátanák újra szabadon őket a mi
               gyönyörűségünkre!</p>
            <p>- Ühüm! - felelt Ugodyné közömbösen és kedvetlenül foglalt helyet. Nagyon
               nevetségesnek találta, hogy Lila huszonnyolc esztendeje dacára elég könnyelmű
               haszontalan virágokra költeni azt a pár forintot, amit minden hónap elsején kezeihez
               kap és el is határozta rögtön, hogy áprilistól kezdve le fogja belőle vonni - a tíz
               órán túl égetett petróleum címén - azt az összeget, melyből az ilyen teljesen
               fölösleges költségek származhatnak. De most nem akart erről szólni, telve volt a
               kebele mondandókkal, s ezért alig várta, hogy túladjon rajtok. De mégsem állta meg,
               hogy az előtte lévő asztalkán elhelyezett könyveket, arcképkereteket, virágtartókat
               rendezni, sorba állítani ne kezdje.</p>
            <p>- Nem tudom, mi passziód telhetik abban, ha minden holmid össze-vissza áll? -
               zsörtölődött. - Ugyan mikor tanulod meg végre valahára, hogy a szimmetria a
               fődolog?!</p>
            <p>- Félek, hogy soha! - nevetett Lila és legott eszébe jutott az otthoni szalón
               berendezése, hol minden bútor, minden asztal mereven, egymástól jó távolságban
               sorakozik rendszeres egymásutánban: mintha még nem lennének egymásnak bemutatva! -
               szokták Lászlóval nevetve sugdosni, - de persze, ki volna olyan vakmerő, egy
               milliméternyit is változtasson e szentesített merevségeken?! Lila a saját kárán
               tanulta meg, hogy ez több, mint szentségtörés. És kora gyermeksége óta hány keserű
               órája volt amiatt, hogy nem tudta a rendnek ezt a módját magáévá tenni.</p>
            <p>Az ő szobáiban ugyanis mindig volt valami szokatlan. Műérzéke a legegyszerűbb
               eszközökkel is meglepő eredményeket tudott elérni és egy szeszélyesen redőzött tarka
               rongydarab, vagy egynéhány szál mezei virág elég volt arra, hogy jelleget adjon
               szobáinak. Most is azon igyekezett; hogy a nizzai küldemény segítségével a bérelt
               lakás fogyatékosságait eltüntesse. De anyja türelmetlenkedett.</p>
            <p>- Lila! - kiáltá bosszúsan. - Az Istenért, ülj le már egy kicsit! Azért jöttem, hogy
               egy csomó ujságot mondjak neked, de teljesen kiverted a fejemből ezzel a sok
               giz-gazzal.</p>
            <p>- Tán csak nem? - kérdé Lila anyja haragvó homlokát megcsókolva. Aztán szembe ült
               vele. - Nos, mamikám, most már csupa fül vagyok, - mondá tréfálkozva. - De várjál
               csak... Igy ni... előveszem az „örökmunkámat” (a huszonnyolcadik szegény-ruha az
               idén!), ha ez van a kezemben, jobban tudok helytmaradni, - magyarázta. - Mi hát az a
               nagy ujság?</p>
            <p>- Nem egy, de sok, - felelt Ugodyné földerülve. - Először; holnap itt lesz Etelka
               néni, és...</p>
            <p>- Olga is?</p>
            <p>- Nem tudom, de nem is hiszem és jelenlegi állapotában nem is ajánlanám neki az
               utazást. Emlékezz csak vissza, milyen élet-halál között lebegett, mikor a Pondri a
               világra jött... De még ettől eltekintve is kénytelen odahaza maradni Lacika miatt...
               Nagyszerű egy fajtátok van, az igaz! - szúrta közbe elgondolkozva, - szabadon kell
               neki felnőni, mint a cigánynak, különben belepusztul. Ki hitte volna, hogy ez a
               Lacika sem bírja ki az internátust, mint hajdan az apja... Most aztán gondoskodhatnak
               nevelőről!... Szegény Olgám!... Az már igaz, hogy némely asszonynak kijut a
               bajból!... De nem erről akartam beszélni, hanem hogy még ma megjön Cella néni és
               Tunyoginé.</p>
            <p>- Meg?... és miért?</p>
            <p>- Miért, miért?! Nagyszerű kérdés!... Csak nem hiszed, hogy nem csődítem össze az
               egész rokonságot, mi? - mosolygott Ugodyné, még pedig olyan önelégülten, mint ahogy
               Bonaparte mosolyoghatott valamely piramis tetejéről. - Igen! Egytől-egyig be fognak
               jönni, erről felelek, - folytatta diadalmasan - és leszavazzuk a drágalátos Olivia ő
               kegyelmét, le bizony!... Igaz ni! úgy hallom - tette hozzá fürkészőn nézve leányára,
               - hogy a fia ma érkezik haza.</p>
            <p>Erre a szóra azonban Lila, minden „örökmunka” dacára is, igen sürgős teendőnek
               találta a kosárban hagyott virágok között keresgélni. De legott erőt vett magán és
               látszólag közömbösen szólt anyjához:</p>
            <p>- Nagyon örülök, hogy éppen a Szabó Pali hangversenyére gyűl össze ez a sok
               ismerős.</p>
            <p>- Hát igazán el akarsz menni arra a koncertre?</p>
            <p>- Természetesen! - felelt Lila határozottan.</p>
            <p>- Még ha ártasz is ezáltal magadnak?</p>
            <p>- Aki ismer... - kezdte Lila elvörösödve, de anyja türelmetlenül a szavába
               vágott:</p>
            <p>- Igaz. De ki ismer? Vagy azt hiszed, hogy ismer valaki valakit ezen a világon? Azt
               hiszed, hogy Pántelky Dénes téged ismer?...</p>
            <p>- Kérlek, ne beszéljünk Pántelky Dénesről, - válaszolt Lila fagyosan.</p>
            <p>- Jó, hát ne beszéljünk róla! - sóhajtott Ugodyné helyéről fölállva. - De ha neked
               volnék, nem hívnám ki a látszatot.</p>
            <p>Ugody Lila fáradtan vont vállat.</p>
            <p>- Jól van, jól!... a csirke újra okosabb akar lenni a tyúknál, - idézte anyja
               feddőleg, de mivel erre sem kapott választ, vette kulcsos kosarát és a vendégszobák
               rendbehozatalát adva ürügyül, eltávozott.</p>
            <p>- Hihetetlen! - kiáltá Lila szenvedélyesen, mikor magára maradt, - hihetetlen, hogy
               mennyire föllázad bennem minden érzés, mennyire fölülkerekedik bennem minden rossz,
               dac, bosszúvágy, kevélység, minden, amit gyűlölök magamban, egytől-egyig mind,
               valahányszor azt veszem észre, hogy Dénest a kérők, a partiek kategóriájába
               osztályozzák... Hogy merik?! Hogyan lehetséges őt a Mócsy Pistákkal egysorba
               állítani?!</p>
            <p>De aztán egy gyors, önkénytelen mozdulattal összekapta balkezének ujjait, éppen mint
               ahogy gyakorlott lovas a kantárokat szokta rendbeszedni.</p>
            <p>- Ismét igazságtalan voltál, babám! - súgta a nagy állótükör elé lépve. - Pedig abban
               igaza van mamának, hogy ezen a világon senki sem ismer senkit! És te, ha olyan bölcs
               lennél, amilyennek néha képzeled magadat, egyszerűen, minden harag nélkül
               kiegészíthetted volna ezt a mondást, azt felelve reá, hogy: de kivételek azok, akik
               egymást igazán szeretik, mert ők minden apácakérdések és valláskülönbségek és Szabó
               Palik - szegény árva Szabó Pali! - ellenében tudják, hogy mit higyjenek és mit nem,
               mert intuitive kiérzik egymás igazi énjét és egymás legelrejtettebb gondolatait is!
               Nemde igazam van? - fordult virágaihoz, ujja hegyéről csókokat hintve feléjük..</p>
            <p>Milyen jó, hogy nem látta senki! - mondta aztán csöndesen fölkacagva. De azért úgy
               érezte, hogy ma nemcsak virágait, de talán még a vén Schwechátot is képes lenne
               becézni, annyira boldoggá tette az a tudat, hogy Pántelky Dénest nemsokára viszont
               fogja látni.</p>
            <p>Mialatt pedig Ugody Lila virágaitól környezve várta a Pántelky Dénes érkezését,
               azalatt odaát a kegyelmes asszony házában szintén nagy előkészületeket tettek a
               várva-várt vendég fogadására.</p>
            <p>Most is együtt ült Olivia ő excellenciája Csengey Flórával és még egyszer
               megbeszélték a teendőket.</p>
            <p>- Flórám, lelkem! - rendelkezett Pántelkyné, - nézz utána, hogy a fiam szobáját
               fényesre keféljék, el ne felejtsétek az íróasztalát letörülni, olyan rendetlen az a
               János, jó lesz utána nézni a dolgának. Aztán vidd be, kérlek Dénesnek boldogult
               Dávidom papucsait, hadd érezze magát egészen itthon, az én jó fiam! - sóhajtott. -
               Bár, - tette hozzá szomorúan, - Isten a megmondhatója, ha nem jobb lenne-e
               mindnyájunkra nézve, ha egyelőre nem jönne Várhegyre?</p>
            <p>- Amíg Ugodyék itt vannak? - kérdezte Flóra fölbiggyesztett ajakkal.</p>
            <p>- Addig! - felelt a kegyelmes asszony bosszúsan.</p>
            <p>De legott zsebkendőjét keresgélte.</p>
            <p>- Mi lesz ennek a vége?! - kérdé fohászra emelt kezekkel.</p>
            <p>- Semmi, - biztatta Flóra, aztán közelebb húzódott védnökéhez. - Szabó Pali is jön,
               súgta füléhez hajolva.</p>
            <p>- Tulajdonképpen ki az a Szabó Pali? - kérdé Pántelkyné érdeklődve.</p>
            <p>- Ki?... Ezt tessék Ugody Lilától megkérdezni - felelt az Otthonka jólelkű
               szerkesztője, sokat jelentően nevetve.</p>
            <p>- Ah, ostobaság! - pattant föl Pántelkyné, akit önkénytelenül dühbe hozott az, hogy
               egy Csengey Flóra egy olyan előkelő leányt, mint amilyen Ugody Lila, rágalmazni
               merészel. - És ha százszor mondják, akkor sem fogom elhinni! - jelentette ki
               gőgösen.</p>
            <p>- Én sem. De mondják, - válaszolt Flórika vállatvonva. - És ha mondják, nem látom át,
               hogy mi is miért ne mondhatnók Dénesnek.</p>
            <p>- Igazad van, - felelt a kegyelmes asszony elgondolkozva. - Egy anyának minden követ
               meg kell mozgatni. Igen! Kötelessége minden követ megmozgatni, ha arról van szó, hogy
               fiáról egy nagy veszedelmet elhárítson!... Ugy-e, igazam van?</p>
            <p>- Természetesen! Különben is elég bajt csinált már nekünk Ugody Lila, amióta ellenünk
               mozgósította a várost. Mert tagadhatatlan, hogy az ő szeretetreméltóságának
               köszönhetjük kellemes helyzetünket! Hiszen a mi pártunkon már leginkább csak a kofák,
               meg az olyan népség maradt, akikért mi fizetjük a tagsági díjakat. Nos, tőlünk ugyan
               nem érdemel meg semmiféle kíméletet.</p>
            <p>- Nem hát! - bólintott reá Pántelkyné szigorúan. - Az a képmutató jószág... Még azt
               meri mondani, hogy ő bele se szól az egész... De nem végezhette be mondókáját, mert e
               percben kinyilt az ajtó és Pántelky Dénes anyjához sietett.</p>
            <p>- Fiam! - sikoltá a kegyelmes asszony a Dénes karjaiba vetve magát. - Édes, drága
               fiam!... Hogy vagy? Mit csinálsz? - faggatta, bár szóhoz se engedte jutni a sok
               becézéstől; de aztán némi nehezteléssel hangjában, feddőleg súgta:</p>
            <p>- Nem szép tőled, hogy amióta képviselő lettél, meg se látogattál! Mert hiába! Az
               anya csak anya marad...</p>
            <p>- Persze, hogy az! Még pedig ebben az esetben a legaranyosabb, édes jó mama a
               világon! - felelt Dénes meggyőződéssel s mégis feszélyezve, mert kiérezte anyja
               hangjából, hogy e mondás alatt egy vád lappang, talán még azt is kitalálta, hogy ki
               ellen, s ezért sietett a beszédet másfelé terelni.</p>
            <p>- Be jól nézesz ki, angyalom! - mondta tehát, mialatt az öreg dámát az ablakhoz
               vezette, hogy jobban láthassa.</p>
            <p>- Dehogy jól! Dehogy jól! - sóhajtott Pántelkyné. - Sok a gondom, fiam, sok! Hanem
               erről később. Most azt mondd meg, hogy nem hültél-e meg az úton?... Aztán kivel
               utaztál? Flóra hozasd csak a teát...</p>
            <p>- Köszönöm, jól fog esni! Be volt ugyan fütve a kupé, de éppen ezért folyton nyitva
               kellett tartani az ablakokat... Hogy kivel utaztam? Senkivel. Vagy igen, most jut
               eszembe, hogy az étkezőben Szabó Palival találkoztam.</p>
            <p>- Ah?... És ki az a Szabó Pali? - érdeklődött Pántelkyné, miután egy tekintetet
               váltott Flórával.</p>
            <p>- Egy fiatal művész, aki részt fog venni a Barbi hangversenyén, - felelt Dénes
               közönnyel.</p>
            <p>- No akkor biztosan ott lesz az egész Ugody-had, - szólt közbe Flóra, minden szótagot
               lassan ejtve ki egymásután, mint ahogy orvosságos üvegből a keserű csöppeket
               szokás.</p>
            <p>- Valószínű, hiszen Szabó az ő falujokból került ki, - felelt Dénes anyja mellé
               helyezkedve.</p>
            <p>- Igen, az Ugody Lila jóvoltából.</p>
            <p>- Hogy érti ezt, Flórika?</p>
            <p>- Csak úgy, hogy ő fedezte föl benne a művészt és nem nyugodott addig, amíg ki nem
               emelte a névtelenek sorából és...</p>
            <p>- Milyen érdekes! - vágott szavába Dénes szárazon.</p>
            <p>- Hogyne! - válaszolt Flóra és ritka növésű, hibás fogai közül sziszegőn nevetett. -
               Biztosan az Ugody kisasszony is azt tartja, hogy úgy kell felebarátunkat szeretni,
               mint önmagunkat, vagy még jobban... S ezzel kisietett a szobából, bár egy félperc
               mulva ismét bent termett.</p>
            <p>Pántelkyné szigorúan szólt reá:</p>
            <p>- Nos? hát a tea?... Azt hittem, azért voltál kint?</p>
            <p>- Igen, de Julis...</p>
            <p>- Már ismét nincs itthon? - pattant föl a kegyelmes asszony nekivörösödve. - Mondom!
               Igy vagyok minden nőcselédemmel, amióta tagtársak.</p>
            <p>- Tagtársak? - kérdé Dénes meglepetve. - Miféle tagtársak?</p>
            <p>De Pántelkyné kimerülve dőlt vissza a kanapé párnáira.</p>
            <p>- Óh fiam! - suttogta. - Hosszú lenne azt elmondani! Tudod a nőegyletben...</p>
            <p>- Tudom, tudom! - szakítá félbe Dénes, aki irtózott az ilyes dolgoktól. - Ismét az
               apácakérdés, ugy-e?.... Hanem még sem értem, hogy a szakácsnőd?...</p>
            <p>- Pedig nagyon egyszerű, úgy-e Flóra? - válaszolt a kegyelmes asszony elhaló hangon,
               de legott, helyéről fölugorva s látszólag minden összefüggés nélkül rikácsolva
               kiáltá:</p>
            <p>- Óh azok az Ugodyak!... Fiam! Az az Ugodyné az egy kígyó!</p>
            <p>- Dehogy? - felelt Dénes, bosszankodva s mégis nevetve.</p>
            <p>- Egy kígyó, fiam, én mondom neked, hogy az... És képzeld... ő és leánya házról-házra
               járnak engem tönkretenni!</p>
            <p>- Ugyan mama! - csitította Dénes, de Pántelkyné kiragadta magát fia ölelő
               karjaiból:</p>
            <p>- Úgy-e, Flóra, úgy van? - fordult az uzsonna elrendezésével foglalatoskodó
               kisasszonyhoz. - Na lásd! - folytatta Pántelkyné, annak néma fejbólintását a szent
               ügy javára jegyezve. De majd kérdezd meg Schwechátot! Meg Tóvölgyi Rózsikát...</p>
            <p>- Azt is?... Úgy tudom, ő igen jó barátnője Ugody Lilának.</p>
            <p>- Csak volt, fiam, csak volt! És azt mondhatom neked, hogy dacára a százhuszonnyolc
               újonnan verbuvált tagtársuknak, az igazi barátaik száma nagyon megcsappant,
               nagyon!</p>
            <p>- Mily nevetséges!</p>
            <p>- Ők a nevetségesek! - kiáltá Pántelkyné, aki csak az alkalmat leste, hogy fia
               szívében a Lila emlékét torzítsa. - Ők! De különösen az a vén leány...</p>
            <p>- Mama!</p>
            <p>- Nos? Valami újat mondtam talán?... Ország-világ tudja, hogy Ugody Lila sohasem lesz
               többé harmincéves.</p>
            <p>- Oh dehogy! - felelt Dénes nevetésre fogva a dolgot. - A nyáron volt
               huszonnyolc.</p>
            <p>- Igen, a féloldala! - szólt közbe Csengey Flóra élesen.</p>
            <p>- S ha úgy volna, - kérdé Pántelky. - Vétek az?...</p>
            <p>- Éppen nem. Csak ha az ember már olyan tisztes kort ért el...</p>
            <p>- Mint ön, Flórika...</p>
            <p>- Mint ő, tisztelt úr! - szórta haragjának parittyaköveit az Otthonka szellemes
               szerkesztője. - Akkor nem vadászik férjre.</p>
            <p>- Hanem beéri a tilossal, nemde? - súgta Dénes, mialatt egészen mellé lépett. - És óh
               csoda! egyszerre mint egy varázsütésre, Csengey Flóra megszünt létezni, az a támadó,
               könyörtelen ellenfél, aki még egy fél perccel előbb olyan biztos álláspontról küldte
               mérgezett röppentyűit Dénes felé, most meghunyászkodva fordult el tőle és igen sürgős
               dolognak találta a kegyelmes asszony lábzsámolyát igazgatni.</p>
            <p>Pántelkyné meglepetve nézett reájuk.</p>
            <p>- Nos? - kérdé csodálkozva.</p>
            <p>- Már bevégeztük a vitát, úgy-e kisasszony? - mondta Pántelky újra helyet foglalva
               anyja mellett.</p>
            <p>Csengey Flóra azonban még erre sem válaszolt, csak egy kérő pillantást vetett
               Dénesre, aztán felöltőjét, kalapját kezdte keresgélni.</p>
            <p>- Nyugodt lehet, édes Flórika, - súgta neki Pántelky, mialatt a kabátot reá segítette
               - anyám nem fogja megtudni...</p>
            <p>- Köszönöm, - hebegte a kisasszony, mert tudta, hogy Pántelkyné könyörtelenül
               kiutasítaná házából, ha egyet-mást megtudna róla. De míg hazafelé ballagott, folyton
               azon tünődött, hogy Dénes, aki sohasem időzött Várhegyen, honnan és kitől tudhatta
               meg az ő jól elrejtett titkait.</p>
            <p>- Lilától! - cikázott át agyán villámszerűleg és ezt a gondolatot rögtön meg is
               ragadta. - Végén csattan az ostor! tisztelt nagysám! - határozta el, kezeit ökölre
               szorítva és egy sziu-indián kedvtelésével gondolt mind arra a kis kínzásokra,
               amelyekben Lilát a legközelebbi napokban nőegyesületeért, Szabóért, Dénesért, koráért
               stb. nyiltan és orozva részesítheti.</p>
            <p>Ezalatt pedig Dénes és anyja igyekeztek önmagukkal és egymással elhitetni, hogy
               nagyon boldogok együtt. Különösen Pántelkyné volt kifogyhatatlan a
               szeretetnyilvánításokban. Minden lépten kebléhez szorította fiát és csókolta,
               ölelte... Én egyetlenem! Édes szép kis fiam! - mondogatta egyre-másra, a Dénes arcát,
               haját cirógatva, éppen mint ahogy húsz év előtt cselekedte.</p>
            <p>Tulajdonképpen az ő szemében Dénes ma sem volt egyéb, mint egy általa kényeztetett,
               de egyedül és kizárólag az ő tulajdonát képező kis gyermek.</p>
            <p>Jaj annak, aki e tulajdonjogot elrabolni szándékozik! Jaj annak, aki a Dénes
               szeretetében vágyik osztozkodni!... Most is azon gondolkozott, hogyan akadályozza meg
               azt, hogy fia Ugodyékat még ma fölkeresse.</p>
            <p>- Holnap így is, úgy is odamegy s ezt talán nem is volna okosság meggátolni,
               tünődött, de ha ma itthon tarthatom, ez erős bizonysága lesz hatalmamnak, nem is
               számítva azt, hogy Lila hiába várja. Hanem persze, ennél az egész hadjáratnál mindig
               és mindenütt az egyesületi hölgyet kell előtérbe tolnom, nehogy Dénes igaz
               szándékomat megsejtse... S e bölcs megállapodás után újra Julisról kezdett beszélni,
               aki rémesen elhanyagolja kötelességét, amióta tagtárs, majd a legközelebbi szavazás
               esélyeit kezdte fölszámlálni, Dénes azonban egyre csak óráját nézegette.</p>
            <p>- El akarsz menni hazulról? - kérdezte Pántelkyné, meglepetést színlelve.</p>
            <p>- El, - felelt Dénes fölállva - még csak hat óra, egy órára elhagylak, édes, de a
               vacsorádhoz itthon leszek újra, jó?</p>
            <p>Pántelkyné szinte fölegyenesedett.</p>
            <p>- Mehetsz gyermekem, ahová neked tetszik, - válaszolt nyugodt, ünnepélyes hangon, -
               csak egy jusson eszedbe, az, hogy a te ellenséged az én ellenségem!</p>
            <p>Pántelky vállatvont és szótlanul kezdett a szobában föl s alá járkálni.</p>
            <p>- Az lesz a vége, hogy Lilát rám haragítják, - gondolta száját véresre harapdálva. -
               Hát az a Szabó-história? Jól láttam a Csengey Flóra arcáról, hogy a felét se mondja
               el annak, amit gondolt... Ejh, bánom is én, akármit gondolt... de meg azt is, ha a
               világ összes apácáit mind ide telepítik Várhegyre, csak Lilának, meg nekem hagyjanak
               békét... De micsoda fölösleges mulatság ez az egyesületi-hölgyködés Lilától? -
               tünődött és önkénytelenül a Lila korára gondolt... - Kor? Ostobaság! tíz év mulva is
               ráérne, pláne ő, aki olyan remekül néz ki! - határozta el földerülve.</p>
            <p>Pántelkyné, aki szótlanul figyelt fia minden mozdulatára, most lábujjhegyen hozzája
               lépett és karját karjába fűzve, hízelgő hangon suttogta:</p>
            <p>- Úgy-e, ma este velem maradsz? Csak ma este, kérlek, légy egészen, egyedül csak az
               enyém. Megteszed?</p>
            <p>Dénes egy percre habozott, de aztán anyját maga mellé vonta a pamlagra:</p>
            <p>- Természetesen, édes jóságom, ha te úgy kívánod, - felelte a feléje nyújtott kezeket
               csókokkal halmozva, ezalatt pedig azt gondolta: miért ne hozzam meg ezt az áldozatot
               anyámnak, hiszen Lila meg én az egész hosszú, hosszú jövőben együtt lehetünk! És
               szinte ijedve gondolt arra a jövőre, amely olyan végtelen hosszúnak tünt föl
               előtte.</p>
            <p>- Pedig szeretem! Nagyon, nagyon szeretem... határozta el, mintha saját magával
               vitatkoznék.</p>
            <p>Másnap azonban igazán nagyon türelmetlenül várta a tizenegy órát, amidőn, a vidéki
               etikett szerint, meg lehet kezdeni a látogatásokat.</p>
            <p>Sietve igyekezett a Kossuth-utca felé, ahol az Ugodyék lakása állott, a piac közepén
               azonban nagy bosszúságára összeütközött az öreg Schwecháttal.</p>
            <p>- Szervusz! - kiálta reá az öreg generális, öblös hangjával betöltve a nagy térséget.
               - Sohse siess! Akiket látni akarsz, két perc múlva erre fognak menni! - nevetgélt s
               ezzel minden további bátorítást mellőzve, óriás kezét Dénes karja alá dugta s ezer
               kérdéssel ostromolva a fiatal embert, vitte, vonszolta őt a sétatér irányába.</p>
            <p>- Úgy-e mondtam?! - diadalmaskodott nemsokára, horgos ujjával egy igen kövér és
               feltünően szép növésű hölgyre mutatva, akik szemközt közeledtek. Lásd az öreg
               Schwechát, mindent tud. Azt is, hogy az Ugody kisasszony a holnapi hangversenyre egy
               új ruhát kapott Budapestről, azt is, hogy nem a Barbi kedvéért fog abban tündökölni;
               azt is, hogy Szabó... - és itt hangja suttogóvá változott. Aztán gyorsan, mintha
               leckét mondana, öntötte, zúdította a Dénes fülébe mindazon rágalmakat, melyeket még
               Csengey Flóra is alig-alig mert érinteni; de Schwechát oly ügyesen tudott velük
               bánni, hogy egyelőre inkább dicséretnek tetszettek. Mert némely ember úgy tudja a
               rágalmat kezelni, mint az úgynevezett szimpatie-tintát. Az tudvalevőleg eleinte meg
               sem látszik a fehér papíroson, de adott időben, kivált ha a körülmények
               összejátszanak, előtünik annak minden kusza, kunkor betűje, éppen mint ahogy azok a
               rosszakaratú szavak egytől-egyig föltámadnak a zaklatott emlékezetben.</p>
            <p>Természetesen, mire Zádorné és Ugody Lila hozzájuk értek, a vén generális már csupa
               mosoly és szívélyesség volt velök szemben.</p>
            <p>- Éppen önről beszélgettünk, - szólt a báró Lilához, aztán Zádornéhoz
               csatlakozott.</p>
            <p>- Meg mertem volna rá esküdni! - felelt Lila nevetve, de hangjában volt valami érdes,
               vádszerű, ami Pántelkynek rögtön föltünt. De most kisebb gondja is nagyobb volt,
               mintsem hogy az ellenségeskedésnek okát keresse, ő most csak azon örült, hogy újra
               láthatja szíve választottját, aki egy cseppet sem veszített szépségéből, (mint ahogy
               megelégedéssel konstatálta). Talán az volt az oka, hogy ma is, csak úgy, mint a
               szamosberki bálon, teljesen átengedte magát a szép leány varázsának.</p>
            <p>S mégis! Mialatt az elhagyott sétatéren egymás mellett lépdelve beszélgetni kezdtek,
               Lila egy-egy mondat közepén önkénytelenül kérdőn, fürkészőn nézett föl reá. Így
               mondta volna ugyanezt hat hónappal ezelőtt is? vagy én értem ma másképpen? -
               gondolta ilyenkor. Ha egészen őszinte lett volna saját magához, talán így alakítja
               kérdését: Nem kevesebb-e, mint amennyit vártam? Mert az a szeretetreméltó fiatal
               ember, aki a viszontlátás első negyedórájában olyan mulatságosan csevegett
               Budapestről, bálokról, képviselőtársairól, közbe-közbe szerelmének állhatatosságát is
               fölemlítve, vajjon ugyanazt mondta-e, amit Ugody Lila előre elképzelt?...</p>
            <p>- Ejh! Ismét önmagamat kínozom! - gondolta Lila bosszankodva. - Hát nem elég, hogy
               itt van? Hogy tekintete az enyémet keresi? Éppen úgy, mint akkor, a virágzó
               klematiszok alatt.</p>
            <p>- Dénes, - mondta tehát fönhangon, mintha el akarná ijeszteni gondolatait. - Tudja,
               hogy már nagyon, nagyon vártam magát?</p>
            <p>- Igazán? Hogy bizonyítja be? - kérdé Pántelky enyelegve.</p>
            <p>- Ha tegnap eljön hozzánk, rögtön meggyőződött volna róla, - felelt Lila némi
               szemrehányással hangjában, hervadozó virágaira gondolva.</p>
            <p>- Mikor találom otthon? - sietett Pántelky megkérdezni.</p>
            <p>- Furcsa kérdés?!... Mindig! - válaszolt Lila élénken.</p>
            <p>- Kivéve, ha éppen verbuválni méltóztatott menni, - folytatta Dénes enyelgését, mely
               azonban nem volt egészen ment a keserűségtől.</p>
            <p>- Hogy érti ezt?</p>
            <p>- Csak úgy, hogy hallom, milyen odaadással karolta föl az árvák ügyét...</p>
            <p>- Én? - felelt Lila vállatvonva. - A mama kedvéért teszem.</p>
            <p>- Elég kár, - veté ellen Dénes kedvetlenül.</p>
            <p>- Ah?... Szemrehányás?</p>
            <p>- Ne vegye annak. De lássa, minek tesz olyat, ami... ami... esetleg mindkettőnknek
               árthat.</p>
            <p>- Minden küzdelemnél azé a győzelem, aki erősebb, - válaszolt Lila kereken, de aztán
               hirtelen eltért ettől a veszedelmes témától. - Dénes - mondta nyugodtan, - szeretném,
               ha megértené álláspontomat ezzel a szerencsétlen nőegyleti mozgalommal szemben.</p>
            <p>- Az égre kérem, ne!...</p>
            <p>- De igen, - felelt Lila és izgatottsága ellenére hangosan fölnevetett, mert a
               Pántelky arca valóságos irtózatot fejezett ki. - Hallgasson ide, de komolyan! Nem
               fogom magamat védelmezni. Igenis, járok házról-házra, de nem hogy verbuváljak, mint
               ahogy rám fogják, hanem csak mint szemlélő és vészfék! Mamában ugyanis valamennyi
               hugenotta ős újra támadt - magyarázta tréfásan - s ha nem csillapítanám néha, igazán
               félnék, hogy vallásháborúra ösztökéli hitsorsosainkat... Pedig elképzelheti -
               folytatta most már egészen komolyan - hogy mennyire kínos ez reám nézve, hiszen
               tudja, hogy sohasem birtam megérteni, hogyan lehet korlátok közé osztani a végtelent;
               vallásokra az egy igaz Isten imádatát. De hagyjuk ezt. Az egész mozgalmat utálom.</p>
            <p>- Tudja, hogy anyám indította?</p>
            <p>- Vagy Csengey Flóra. De úgy hiszem, kellemesebb dolgokról is beszélhetnénk? Meséljen
               inkább! Mondja el, mit érzett, mikor a Széchenyi-serleget kezében tartotta?</p>
            <p>- Miért érdekli?</p>
            <p>- Gyermek!... De meg azért is, mert Széchenyit imádom.</p>
            <p>- Miért nem mondta ezt Ugodon? Ezt tudva, mennyivel jobban beszéltem volna!</p>
            <p>- Igy is meg lehetett elégedve! - felelt Lila lángoló szemekkel. S most már ő is
               átengedte magát annak, hogy az, akit szeret, mellette van!</p>
            <p>S lassan, lassan mindkettőjük lelkében helyreállt a harmónia.</p>
            <p>- Milyen szép! - gondolta Pántelky őszinte elragadtatással.</p>
            <p>- Mennyire szeretem! - vallotta önmagának a leány, hálával telve e szívet-lelket
               betöltő érzelem iránt.</p>
            <p>És észrevétlenül, a Lila erősebb egyénisége újra delejes hatalommal kezdte magához
               vonzani, láncolni a Dénes könnyen befolyásolható egyéniségét.</p>
            <p>Milyen boldogan engedte át magát e vonzalomnak, s milyen szeretetreméltóságban
               nyilvánult az nála!</p>
            <p>- Miért ne lehetne ez így az életen keresztül? - gondolták mind a ketten, talán
               ugyanegyszerre és Dénes már-már újra megkérdezte a leánytól azt, ami Ugodon oly
               végtelen boldoggá tette mindkettőjüket.</p>
            <p>S mégis! Ez a kérdés, még mielőtt Lila meghallhatta volna, elhalt ajakán.</p>
            <p>...Miért? Egyszerűen azért, mert a véletlen szeszélye úgy akarta, hogy éppen akkor,
               midőn ajkai vallomásra nyiltak, egy kopottas kabátba öltözött, sápadt fiatal ember
               haladjon el mellettük, akinek néma köszöntését Lila barátságos kézintegetéssel
               viszonozta s akinek diadalmasan odakiáltott:</p>
            <p>- Mindnyájan! egytől-egyig ott leszünk, Pali!</p>
            <p>- Csak én nem! - mondta Pántelky fogai között és anyjának adott randevujára
               hivatkozva, gyorsan távozott.</p>
           
         </div>
         <div type="chapter">
            <head>XIV.</head>
            <p>- Úgy-e Lila, mi ketten egy kocsiba ülünk? - kérdezte Etelka néni újdonatúj
               violaselyem empire-ruhájának redőit igazítva.</p>
            <p>- Ahogy parancsolja, - felelt Lila.</p>
            <p>- Jól van; akkor induljunk. Úgy tudom, nyolckor kezdődik a hangverseny és legalább
               egy negyedórát tart, míg odaérünk! Elég butaság a város végén, az állomással
               szemközti fogadóban rendezni az ilyesmit, - zsörtölődött a néni. - De ezúttal nem
               bánom. Beszédem van veled.</p>
            <p>Lila megadásteli sóhajjal fogadta ezt a kijelentést, mert ősidőktől fogva tudta, hogy
               az ilyen párbeszédek után mindig úgy szokta magát érezni, mint egy szárnyaszegett
               vándormadár. De különösen ma örült volna, ha békén hagyják, hiszen a délelőtti séta
               óta eleget gyötörte önmagát.</p>
            <p>Nem mintha megbánta volna, hogy Pántelky akarata ellenére készül a Szabó
               hangversenyére, hanem mert a Dénes szeszélyei kezdték aggasztani.</p>
            <p>- Mire jó az és hová vezethet? - töprengett. Hiszen viselkedése nem annyira
               féltékenységet, mint inkább gyanusitást sejtet. És Lila egyszerre öntudatára ébredt
               annak, hogy kettőjüket nem csupán azok az akadályok választják el, melyeket
               rosszakarói közéjük állítottak, de hogy van még más, sokkal nehezebben leküzdhető
               akadály is: mindazok a Dénes előtt teljesen ismeretlen tényezők, melyek a Lila már
               évek óta megállapodott és önállólag kifejlett egyéniségét megalkották.</p>
            <p>- Alig pár óra óta van itt és máris a félreértések egész láncolata támadt közöttünk,
               - gondolta lehangoltan. - Milyen másképpen reméltem ezt az együttlétet, amióta Ugodon
               számlálni kezdtem a napokat, hogy újra lássam!... De hová fog vezetni folytonos
               önanalizisem is? - kérdé bosszankodva, - óh ez az átkos örökös: „miért?” Milyen igaza
               volt Lászlónak, mikor egyszer azt mondta, hogy az emberek gondolkozásában a miért
               ugyanaz, ami az éles kés a túláradó pezsgő habján keresztbe téve... Ha így folytatom,
               valóban igazat adok Olgának és elvtársainak: túl vagyok azon a koron, amikor szerelmi
               házasságot köthetnék, de nem úgy, ahogy ők gondolják, hanem lélekben.</p>
            <p>Talán ahhoz, hogy két természet összesímulhasson, - fűzte gondolatait tovább -
               csakugyan szükséges az, hogy az egyik majdnem gyermek legyen: viasz, melyet a férj
               kénye-kedve szerint idomíthat. Az én koromban ez természetesen ki van zárva,
               bármennyire igyekezném is Déneshez alkalmazkodni. Az pedig, hogy idővel
               összetörődhetünk, (mint ahogy bölcs nénik veszekedő, fiatal házaspárról jóakarólag
               jósolgatni szokták,) ettől a keserves élettapasztalástól, az ég óvjon
               mindkettőnket!</p>
            <p>Hanem azért minden bölcselkedése ellenére Ugody Lila mégis azon igyekezett, hogy
               öltözéke, melyben a Barbi hangversenyére készült, valóságos kis műremek legyen és ez
               annyira sikerült is neki, hogy midőn szobájából kilépett, Etelka néni kielégített
               családi hiúsággal tekintett rajta végig.</p>
            <p>- Meg vagyok elégedve külsőddel! - mondta olyan hangon, mintha inkább egy ítéletet
               hirdetne. - Meglátszik ruhádon, - folytatta kevesebb szigorral, - hogy nem az
               Otthonka után készült. Csengey Flóra, remélem, pukkadozni fog mérgében, ha
               meglátja... De most hallgass reám! - kezdte újra méltósággal, míg a rozoga kisvárosi
               bérkocsi kényelmetlen ülésére elhelyezkedett. - Tegnap idejőve, együtt utaztam
               Brausewetter tábornokkal. Gyönyörű szép ember. Még nincs is hatvanöt esztendős,
               dehogy van! Hiszen emlékszem reá, hogy serdülő fiú volt, mikor én férjhez mentem.
               Nos, leányom, - folytatta Etelka néni élénken, a kocsi gyorsaságával egyidejűleg
               fokozva szavainak szaporázását, - úgy beszédközben, magam sem tudom hogyan, szóba
               jött, hogy milyen szomorú élet vár az olyan katonákra, akik család nélkül kénytelenek
               penzióba vonulni s hogy hát ő bizony szívesen mentené meg magát ettől a szomorú
               sorstól, ha akadna egy hozzá illő komoly, már nem egészen fiatal úrileány, akinek
               volna egy kis vagyonkája is. Jól láttam, hogy hová céloz s ezért én is, nem rögtön,
               de úgy az út vége felé, elkezdtem rólad beszélni. És azt hiszem, hogy egy kis
               ügyességgel... egy kis diplomáciával igen könnyű lenne...</p>
            <p>- A deli hadfit lépre csalni?!... ugy-e kedves néném?! - vágott szavába Lila nevetve.
               - De kérem, ne fáradjon, úgy hiszem, mondtam már egyszer, hogy soha, értsék meg kérem
               jól: sohasem fogok egy úgynevezett raison-házasságot kötni, soha!</p>
            <p>- De Lila! - kiáltott Etelka néni és ijedtében csak azért nem vetett keresztet, mert
               idejekorán eszébe jutott, hogy ez ellenkeznék hitvallásával. - Gondold meg, leányom!
               - kezdte könyörögve - most már egy percig sem szabad tétováznod, mert ma-holnap késő
               lesz. Lásd, gyermekem, ma még, hogy úgy mondjam, éppen a mesgyén állsz, de nem adok
               neki egy félesztendőt és már túl léptél rajta. Ha ma férjhez mégy, minden okos ember
               azt fogja mondani: Várt leány várat nyert; de már egypár hónap mulva azt, hogy:</p>
            <p>- Lám, a vén leány, fogott magának egy bolondot, - szólt közbe Lila fölkacagva.</p>
            <p>- Hát, körülbelül, - hagyta reá a néni mély sóhajtással. - Éppen így van az az
               özvegyasszonyoknál is, - bölcselkedett aztán - csakhogy tíz év különbséggel. Ha
               például egy harmincnyolc éves özvegy férjhez megy, azt még mindenki helyesli: Csak
               nem is fog árván, egyedül maradni, hiszen még nagyon sok van hátra az életből -
               mondogatják. De ha negyven éven túl szánja rá magát a házasságra, bizony lelkem,
               akkor már senki sem beszél ő róla, csak a férjéről, azt is úgy említve, hogy: Szegény
               tatár!... Már ez így van, angyalom, hidd el, hogy így van!... És ezeket a mondásokat
               nem kell csak úgy ni, kurtán-furcsán, föl se venni! Mert hej! sok életbölcsesség,
               sok keserű tapasztalás szentesítette őket!</p>
            <p>- Ez mind igaz, édes Etelka néni, de azért még sem leszek Brauswetter tábornok
               felesége soha.</p>
            <p>- Hát ugyan kié, ha szabad tudnom?</p>
            <p>- Valószínűleg senkié, - felelt Lila lelke mélyéből fölsóhajtva.</p>
            <p>- Talán bizony Pántelkyre számitasz? - kérdezte a néni szigorúan, mert amióta Dénes
               elfeledett neki kezet csókolni, azon a napon, mikor Ugodról elutazott, azóta ki nem
               állhatta azt az arrogáns férfit, ahogy őt nevezte. - Csak nem leszel világcsúfja, mi?
               Egy ilyen gyermekért! Még csak az kellene! - szörnyűlködött fejcsóválva.</p>
            <p>- Dehogy, édes néni! - felelt Lila önuralommal, aztán idegesen fölnevetett. - Tudja
               mi lesz a legokosabb: megvárom Lacikát és ahhoz megyek feleségül, jó lesz?</p>
            <p>- Veled igazán nem lehet komolyan beszélni, - kiáltott Zádorné dühösen és ezzel vége
               is szakadt a párbeszédnek, már azért is, mert éppen megérkeztek a Fehér
               elefánthoz.</p>
            <p>Lila fürkészően nézett körül, hanem azt az egy valakit, akinek ittlétét minden
               balsejtelmek ellenére mégis remélte, mégse tudta fölfedezni a bejárathoz tolongó
               sokaságban. De egy rosszul betett ajtó keskeny nyilásán egy halvány fejet vélt
               észrevenni, melynek láttára szomorúan fölsóhajtott:</p>
            <p>- Szegény Pali! Bár ez a mai este fordulópont lenne életében... Hogy is mondta
               egyszer, régen, Ugodon: „Mi a siker, Lila kisasszony? A taps vagy a benső harmónia?!”
               Milyen messze vagyok az utóbbitól, én jó Istenem!... Hát ő? Óh bár a taps bőségesen
               kijutna neki mától fogva! Ideje, hiszen még eddig semmit sem ért el mindabból, amiről
               álmodozott s amit részben az én ösztönzésem folytán indult el keresni.</p>
            <p>És Lilát némi lelkiismeretfurdalás fogta el arra a gondolatra, hogy a vén kertész
               fiát ő ragadta ki szerény otthonából és küldte ki a nagyvilágba küzdeni mindazokért a
               célokért, melyeket önmagának szeretett volna kivívni; ha lett volna bátorsága, anyja
               könnyeivel szembeszállni és elég ereje az előítéletek békóitól szabadulni.</p>
            <p>- Úgy érzem magam, - súgta a néninek, tréfa alá rejtve gyötrődését - mint ahogy
               Dedalos érezhette, mikor Icarusnak felkötötte a szárnyakat.</p>
            <p>- Nem értem, - felelt a néni szórakozottan, mert minden figyelmét arra
               összpontosította, hogy az éppen megérkezett Ugody-társaságot magához integesse.</p>
            <p>Lila azonban szinte hálás volt e szórakozottságért és ő is körülnézett a telni kezdő
               hangversenytermen.</p>
            <p>A várhegyi intelligencia teljes számmal volt ott képviselve. Legalább ezt gyaníttatta
               a minden oldalról fölhangzó lábtopogás és a székek lármás ide-oda taszigálása.</p>
            <p>- Csak úgy, mint otthon! - szellemeskedett a pocakos polgármester, keleti kényelemmel
               helyezkedve el egy vörösbársony karszékbe, de aztán gavallérhoz illően újra
               föltápászkodott és Pántelkynét kinálta meg e kiváltságos üléssel.</p>
            <p>- Egyedül jött, - gondolta Lila csalódottan. De még jelenlegi kedélyállapotában sem
               állhatta meg, hogy a kezében tartott műsor oltalma alatt el ne nevesse magát.</p>
            <p>- De mama - súgta csendesítőleg - kérlek, ne nézz olyan szigorúan arra, különben az
               egész publikum észre fogja venni, hogy haragba vagy Oliva nénivel.</p>
            <p>- Nénje a hóhérnak! - utasította rendre Tunyoginé. Ugodyné pedig több önuralommal
               rendelkezvén, csak annyit mondott, hogy:</p>
            <p>- Nem szoktam zsebbe fügét mutogatni! - s ennek bizonyságául egy olyan kihivó és
               lesujtó pillantással mérte végig a nőegyesület díszelnöknőjét, hogy Csengey Flóra
               sápadozva sietett óriás legyezőjét kinyitni s ezzel mintegy válaszfalat állítani az
               Ugodyak és Pántelkyné közé.</p>
            <p>Nemsokára azonban egy kis vékonyhangú csengetyű kezdett csillingelni. De a közönség
               valószínűleg nem hallotta e figyelmeztetést, mert azután is csak olyan hangos
               suttogással üdvözölték egymást, mint azelőtt, sőt amikor az emelvény közepénél lévő
               ajtó kitárult s azon egy fekete frakkba öltözött, halvány fiatal ember belépett, még
               akkor is folytatódott a lárma az egész teremben.</p>
            <p>Lila önkénytelenül tapsolni kezdett.</p>
            <p>- Mi jut eszedbe? - förmedt reá nénje ijedten.</p>
            <p>- Tapsoljon maga is, - válaszolt Lila, föl sem véve Zádorné aggodalmát.</p>
            <p>Szabó Pali ezalatt a zongorához lépett. Kissé remegtek kezei, midőn az elefántcsont
               billentyűkre helyezte őket, de legott erőt vett magán.</p>
            <p>- Lila itt van! És tanuja lesz diadalmamnak, - gondolta örömittasan; bár
               tagadhatatlanul kellemetlenül hatott reá ez a szűnni nem akaró zajongás. De
               megnyugtatta önmagát:</p>
            <p>- Talán még jobb így, - súgta szemeit félig lehunyva. - Csak hadd zümmögjenek, csak
               hadd lármázzanak. Annál teljesebb lesz a siker, ha a művészet hatalmával hallgattatom
               el őket... Úgy, mint azt a félig mámoros báli közönséget hajdan, régen,
               Szamosbecsen.</p>
            <p>És mialatt egy Bach-fuga első ütemét játszani kezdte, álmodozva újra átélte annak a
               keservesen édes estének minden pillanatát.</p>
            <p>Hogy el voltak bűvölve egytől-egyig! - gondolta fölhevülve. - Nem így, mint most...
               De mi is teheti, hogy ezúttal nem tudom figyelmüket lekötni? - kérdezte aztán némi
               megütődéssel, mert érezte, hogy művészete csak fejlődött azóta; és különben is a
               zongora volt igazi hangszere, nem a mellékesen gyakorolt hegedű.</p>
            <p>S mégis miért nem ügyel játékára senki? Miért folytatják odalent éppen az első
               sorokban a nevetést, a csevegést? Miért nyikorognak az ajtók szünös-szüntelen, mintha
               még meg se kezdődött volna a hangverseny? Miért?</p>
            <p>Ugody Lila elszoruló lélegzettel nézett körül. - Igy lesz ez végig? - kérdezte
               szomszédjától. - Hát senki sincs a rendezők vagy a közönség között, aki elnémítaná e
               figyelmetlen zajongást?</p>
            <p>- Majd elhallgatnak, ha Barbi énekel, - felelt Etelka néni biztatólag, mert ő is
               nagyon természetesnek találta, hogy addig mindenki tetszése szerint mozgolódjék.</p>
            <p>Cella néni pedig, aki magában nagyon megrótta Lilát, amiért ennyire túlzásba viszi a
               Szabó iránti érdeklődést, szigorúan vetette oda, hogy:</p>
            <p>- Örüljön, hogy egy nagynevű művésznővel egyidejűleg nyomtatják ki a nevét az ujságok
               és hogy zsebre dughatja a maga ötven forintját... Még az is kellene, hogy áhítattal
               hallgassuk a klimperezését? Nevetséges!... Tudhatná, hogy az ilyen kisérő muzsikus
               csak vatta, strohmann vagy efféle a koncertben. Éppen csak arra való, hogy a közöket
               kitöltse és ne ásítson ott az a tribün hiába. Hát nincs igazam? - fordult
               Schwecháthoz. - De mondja csak, báró - folytatta ezen általános nézet tolmácsolása
               után, egyéni kiváncsisággal, - igaz-e, hogy unokája, a kis Prinzenberg Lotti olyan
               sokat örökölt a keresztapjától?</p>
            <p>- Igaz - felelte az öreg dicsekvőleg s olyan hangosan, hogy még a tizedik szomszédja
               is meghallotta. - Másfél milliója lesz a kicsikének. Másfél!</p>
            <p>- Miért csak lesz? - érdeklődött Cella néni, s a titokban odahallgató Pántelkyné
               szerette volna megcsókolni ezért a hasznos kérdésért.</p>
            <p>- Mert pörölik az örökhagyó rokonai, - felelt a báró halkabban.</p>
            <p>- Ohó! akkor ajánlom, hogy mielőbb adja férjhez, - szólt közbe Etelka néni, tanáccsal
               mindig készen. - Árva leányt csak egy ügyes férj menthet meg a kapzsi ügyvédek
               karmaitól.</p>
            <p>- Igaza van, édes nagysád, magam is így gondolkozom, - bólintott a báró, nála
               szokatlan egyetértéssel. Mire Pántelkyné nem állhatta tovább:</p>
            <p>- Szegény kis Lotti! - kiáltá égre emelt szemekkel és feledve, hogy Ugodyék ülnek a
               háta mögött, hirtelen Schwecháthoz fordult:</p>
            <p>- Tudja mit, édes generális, - súgta meghatottan, - hozza el a kicsikét Várhegyre. -
               És miért is nem hozhatná hozzám? - kérdezte valószínűleg Csengey Flórát, vagy a saját
               jó szívét? Bennem anyja helyett anyára lel, - sóhajtá olyan átszellemült arccal,
               mintha ezt a gondolatot egyenesen felsőbb ihlet sugalta volna.</p>
            <p>De ez utóbbi szavait csaknem elnyelte a hirtelen támadt óriás taps és lelkesedés.
               Lila, aki e félhangon folytatott beszélgetést hallva, teljesen megfeledkezett Szabó
               Paliról, most meglepetve nézett az emelvény felé. De ott már nem a fiatal művész
               állt és nem is neki szólt ez a viharszerű lelkesedés, hanem annak a várvavárt olasz
               művésznőnek. Szabó Pali pedig sápadtabban, mint valaha, arcán alig leküzdhető kínos
               vonaglássál, ismét, vagy még mindig? ott ült a zongoránál és halk preludiumot
               játszott az ünnepelt énekesnő dalához.</p>
            <p>És egyszerre néma csönd lett a teremben, még a legyezők is tétlenül pihentek a szép
               hölgyek kezében, nehogy suhogásuk zavarólag hasson. Még Schwechát báró is
               elővigyázatképpen szájához vonta lepedőnyi zsebkendőjét, hogy asztmatikus
               szuszogását lehetőleg elnyomja vele.</p>
            <p>- Ez hát a siker?! - gondolta Lila csaknem irigységgel figyelve a diva madárdalára. -
               Ez tehát egyike azon kiváltságolt lényeknek, akiket „vasárnapi gyermeknek” szoktak
               nevezni? Igen, ő az...</p>
            <p>- De, ha én mindenható volnék! - lázadt föl lelke mélyén az örökké elfojtott, örök
               tétlenségre kárhoztatott tetterő, - ha én mindenható volnék! megparancsolnám, hogy
               akinek nem szabad vasárnap születni, az csak szerdán vagy csütörtökön jöjjön a
               világra, de soha senki sem szombat este, pár perccel éjfél előtt, nem, soha! mert
               kétségkívül azok a legszerencsétlenebb teremtvények a nagyvilágon! - De aztán
               szégyenkezve dorgálta önmagát. - Magadra gondolsz, mikor előtted vergődik az, akire
               százszorta jobban illik az a hasonlat! - gondolta kijózanodva.</p>
            <p>- Szegény Pali! - tünődött végtelen részvéttel. Ez tehát évek tanulmányának,
               reményének, álmának jutalma? - ez a teljes bukás? ez a teljes közöny?!...</p>
            <p>És Lilának szinte jól esett volna, hogy midőn Barbi után újra Szabó maradt a
               zongoránál, a körülötte zsongó nevetésbe, csevegésbe egy pár éles fütty vegyült
               volna. Még ez is jobb lenne ennél a vérlázító figyelmetlenségnél. De nem! A díszes
               közönség sem rosszalására, sem tapsaira nem méltatta azt az ismeretlen fiatal embert
               ott az emelvényen, ellenben, határt nem ismerő lelkesedéssel fogadta a világhírű
               művésznő legkisebb dalát is.</p>
            <p>És Lila minduntalan kétségbeesve nézett föl Szabóra, mert úgy érezte, hogy valahogy
               ez a sikertelenség mind, mind ő reá esik vissza, egy szörnyű vád alakjában.</p>
            <p>És talán egy megmagyarázhatatlan sejtelemmel Szabó kitalálta ezt a gondolatot és meg
               akarta menteni tőle. Vagy csupán sajgó művészlelkében a bosszú ilyképpen tört ki
               kínzóival szemben?... tény az, hogy egyszerre a csodás andante lágy panaszaiból,
               amelyet nem hallgatott senki, egy fékevesztett futammal a „Tarara bumdié” dallamába
               csapott át és keverte, szaggatta azt az agyoncsépelt nótát háborgó lelkének
               kénye-kedve szerint. Most egy gyászindulót rögtönzött belőle, amely komoly
               méltóságával könnyekre indította a hallgatóságot, majd meg kacagott, ugrált az olcsó
               kis téma a keze alatt, mint megannyi szabadjára bocsátott fiókördög... Lila most már
               rémülten nézett hol a felhevült művészre, aki ajkán megrögzött mosollyal ült ott a
               zongoránál, hol pedig a közönségre, amely megbűvölve, átvillanyozva figyelt e nem
               várt csodára, S mikor Szabó egy ideges vállvonítással fölugrott helyéről, olyan
               taps-zápor zúgott feléje minden oldalról, amihez képest a Barbi diadala elenyésző
               udvariaskodásnak tetszhetett.</p>
            <p>- Újra! Újra! - hangzott az egész teremből. Még Pántelkyné is égnek emelt szemekkel
               biztosította a körülállókat, hogy:</p>
            <p>- Ez aztán művészet!</p>
            <p>De Szabó Palit hiába kivánták vissza a dobogóra, eltünt, nem jött vissza többé.</p>
            <p>- Mi a siker, Lila kisasszony, a taps?... - vélte Lila hallani, s az általános
               lelkesedésben senki se vette észre, hogy az Ugody-lány apró fehérkeztyűs kezét ökölre
               szorítva, szemeit törülgeti.</p>
           
         </div>
         <div type="chapter">
            <head>XV.</head>
            <p>De másnap már nem hogy Szabó Palira, de még Barbira se gondolt többé senki.</p>
            <p>És ez nagyon természetes is, tekintve, hogy az egész Várhegy lakosságát sokkal
               közelebb érdeklő kérdések foglalkoztatták.</p>
            <p>Képviselőválasztás napján sem lehet nagyobb mozgást észlelni egy különben csöndes kis
               városban, mint aminőt azon az emlékezetes márciusi reggelen láthattak.</p>
            <p>A megszokott városi bérkocsik és magánfogatok között számos, faluról bedöcögött
               cséza, lomtárból előkerített nehézkes batár zörgött, csörömpölt az utcákon végig. S
               aki irányukat követve, a vármegyeház kapujához lépett, ott igen érdekes látványnak
               lehetett tanuja. Mert mintha nem is egy nőegyleti gyűlés volna készülőben, hanem
               Tüskerózsa meséje vált volna valóra! Mintha azok az ósdi járművekből, titokzatos
               ekhós szekerekből kicsoszogó öreg nénikék nem is két forint évi díjat fizető egyszerű
               pártoló tagok lennének, hanem megannyi keresztelőre igyekező, varázslatokban jártas
               agg-tündér. (?!)</p>
            <p>Azonban fönt az emeleten a vármegyeház gyűléstermében már egy csöppet sem volt a
               helyzet meseszerűnek nevezhető! Ott már teljes erővel lángoltak a szenvedélyek,
               kivált annál a csoportnál, melynek közepén Pántelkyné és Csengey Flóra érvelt,
               magyarázott és fenyegetődzött. A másik párt, mely a hosszú zöld asztal túlsó végén
               sorakozott, ellenben egyelőre tüntetőleg csöndesen viselkedett. Egy-egy megvető
               vállvonogatás vagy lesújtó gúnymosoly volt az egyedüli válasz, melyre ellenfeleinket
               méltatták.</p>
            <p>Ugodyné, a Lila nagy örömére, olyan nyugodtunk látszott, mint egy nagy hadvezér a
               döntő ütközet előtt. Etelka néni nem is állta meg, hogy dicsekedve oda ne szóljon
               Létay Jankához:</p>
            <p>- Ilyenkor látszik meg, hogy kinek az ereiben csörgedez, igazi úri vér! Nézd meg a
               sógornémat! Otthon Ugodon? Minden apró-cseprő dologért patáliát csinál, de most?...
               még tán ha halálra ítélnék, se rándulna meg egy arcizma sem.</p>
            <p>- Annál izgatottabb Oliva őkegyelme! - nevetett Cella néni nagy gyönyörűséggel. -
               Hogy mozog, hogy hadonáz, hogy sír, hogy nevet a lelkem. Igazán el lehet mondani,
               hogy olyan, mint az ördög a szenteltvíz-tartóban!</p>
            <p>- Hát még hű dárdása, Csengey Flóra! Nézd, nézd! hogy követi minden lépését, hogy
               figyel minden szavára! Nevetséges!... Na, már ez igazán nevetséges!...</p>
            <p>- De tudjátok, mit hallottam? - szólt közbe Etelka néni, - hogy az öreg Jászóy grófné
               is eljön a mai gyűlésre.</p>
            <p>- Lehetetlen?... Hiszen már öt év óta nem volt kint a házból.</p>
            <p>- Mégis eljön, - erősködött Etelka néni s ezért nagy elégtétellel kiáltotta öt
               perccel később: - Ott hozzák ni! - mire az egész Ugody-csoport legott a főajtóhoz
               igyekezett, hogy ott hangos örvendezéssel fogadja Várhegy matrónáját, a
               kilencvenhárom éves Jászóy grófnőt.</p>
            <p>E bevonulást látva, Pántelkyné hangosan fölszisszent:</p>
            <p>- Erre nem számítottam, - vallotta, a Flórika vállára hajtva fáradt fejét.</p>
            <p>- Csak nyugalom! - biztatta az Otthonka szerkesztője és sietett óriás, csupacsont
               kezeivel a Pántelkyné kalapján babrálni, ezzel a mozdulattal mintegy magyarázatát
               adva annak, hogy miért dőlt hozzá Pántelkyné. Ámde a rosszakarat minden nemes
               cselekedetet képes nevetségessé tenni, így tehát Zsombék Cella se állta meg, hogy
               Tunyoginénak oda ne szóljon:</p>
            <p>- Nézd már, nézd, milyen főtt rákok sétálnak őkegyelmessége kalapján. - E rossz
               hasonlattal nyilván a Csengey Flórika vörös kutyabőrkesztyűjét illetvén. De aztán az
               ő érdeklődésük is az öreg grófné felé irányult, akit két bleu de roi liberiába
               bujtatott siheder himbált, nagy buzgalommal, az Ugodyné diadalmas parancsait
               követve.</p>
            <p>Majd, az Ugodyné rendelkezése folytán, körülvitték a vármegyeház termén, olyan lassú
               ünnepélyességgel, mint ahogy egy-egy egzotikus operában a bálványokat szokás. Az
               összegyűlt hölgyek pedig zsebkendőiket előszedve, önkénytelenül azokra a réges-régen
               üres ékszertokokra gondoltak, melyeket ócska asztalok elfeledett fiókjaiban
               találtak, néha-néha, nagytakarítás alkalmával.</p>
            <p>- Ide hozzák a grófnét, ide, ide! - harsogott a Tunyoginé hangja. - Úgy-e itt lesz a
               legjobb? - kérdezte aztán halkabban, csak úgy mellesleg a hordszék lakóját is.</p>
            <p>- Jó, jó, csak oda vigyetek, ahol nincs légvonat, - súgta a tisztes öreg hölgy
               megadással, - mert nem szeretnék náthát kapni.</p>
            <p>Ugody Lila egy ablakmélyedésben elvonulva tekintett e hömpölygő, zajongó, viharos
               sokaságra. Ma lesz tehát a döntő ütközet. Ma válik meg, hogy ezután apáca
               istápolja-e a szegény kis árvákat, vagy fizetett ápolónő és szíve mélyén még azt is
               belátta, hogy a katolikus árvák járnának jobban. De természetesen ez utóbbi nézetét
               eddig sohasem nyilvánította.</p>
            <p>Annál gyakrabban szorgalmazta a kettéválást. Azonban ezt sem sikerült anyjával
               megértetni. Mert hiszen akkor nem lett volna a győzelem teljes! Ugodyné pedig most
               már nem annyira az árvákra, de még Kálvin tanaira sem gondolt, hanem egyedül
               Pántelkynét akarta megsemmisíteni.</p>
            <p>Őt, egyedül őt!</p>
            <p>Azt a gőgös asszonyt, aki bár alig néhány hó óta lakik Várhegyen, máris versenyezni
               mer a jótékonyságban s az egyesületek organizálásában, ő vele, Ugody
               Kristófnéval!</p>
            <p>Hihetetlen!</p>
            <p>Ez méltó büntetést érdemel. S még hozzá német apácákkal fenyegetődzik. Ohó, még csak
               az kellene!...</p>
            <p>Mindezt Ugodyné elégszer elmondotta egy hó óta, hogy Várhegynek apraja-nagyja
               tudhassa nézetét. És mégis, ennek a késhegyig menő ellenségeskedésnek igazi okát csak
               nagyon kevesen gyanították; Lila legkevésbbé, mert Lila előtt Ugodyné sohasem beszélt
               arról, ami lelke mélyén sajgott. Azon szerencsétlen anyák közé tartozott, akik
               gyermekeikhez csak szigorú, dorgáló szóval közelítenek, s akik a féltékenyen őrzött
               szülői tisztelet fejében mindig egy óriás űrt mélyítenek a saját és gyermekeik lelki
               világa közé.</p>
            <p>Ugodyné éjszakákon át virrasztott kétségbeesetten, mikor leánya első nagy csalódása
               folytán évekig senyvedt, betegeskedett. De sem akkor, sem azután nem jutott volna
               eszébe barátságát ajánlani gyermekének.</p>
            <p>Pedig milyen boldog lett volna, ha Lila egyetlen egyszer bizalmas szóval közeledik
               hozzá! De erre, fájdalom, sohasem volt még eset, egyszerűen azért, mert gáncsoló,
               hideg bánásmódjával pici kora óta elriasztotta leányát magától.</p>
            <p>Lila tehát most sem értette elkeseredését. Pedig olyan könnyű lett volna azt
               kitalálni. Csak arról a párbeszédről kellett volna tudni, mely Várhegyre érkezésük
               második napján Ugodyné és Schwechát között a Pántelkyné szalonjában elhangzott.</p>
            <p>Mert mi sem volt természetesebb, mint hogy attól a naptól kezdve Ugodyné lelke
               mélyéből gyűlölte Pántelkynét.</p>
            <p>Ha tehát ma, a nagy ütközet előtt, olyan csodás nyugalommal és megfontoltsággal
               viselkedett, ez csak azért volt így, mert házaséletének egyes viharos jeleneteire
               emlékezve, tudta, hogy végeredményben mindig azé a győzelem, aki ura tud maradni
               indulatainak.</p>
            <p>Önfegyelem! mindig ez volt a jelszava s ezt Lilába is sikerült átültetnie. De ha ezen
               tulajdonságát valaha kínpadra feszítették, az ama híres várhegyi nőgyűlésen
               történt, melynek izgalmait Ugody Kristófné sohasem bírta többé teljesen kiheverni.
               Sőt! Az orvosok egybehangzó véleménye szerint akkor kezdődött nála az a hosszas
               betegeskedés, melynek aztán idő előtt áldozata lett.</p>
            <p>De most ezen a viharos márciusi reggelen senki sem gondolt betegségre, halálra, sőt
               inkább az élet olyan túláradón nyilvánult annál a sok zajongó, hadonászó
               asszonyságnál, hogy öröm volt nézni a - csúfolkodóknak.</p>
            <p>Csak Lila nem tudta magát elhatározni, hogy rejtekhelyéből, az ablakmélyedésből
               előlépjen és belevegyüljön a lármás sokaságba. - Ráérek, mikor majd szavazásra kerül
               a dolog, gondolta s egyelőre inkább mint szemlélő akart szerepelni. Teljesen
               visszavonult tehát, úgy hogy a zöld függöny mellől csak galambszürke ruhájának egy
               vékony sávja maradt látható. De Pántelky Dénes rögtön észrevette s nemsokára ő is oda
               húzódott a leány mellé.</p>
            <p>- Leander hozzám képest egyszerű távúszó, - mondta nevetve, arra a hullámzó, lázongó
               tömegre mutatva, melyen éppen átküzdötte magát, hogy Lilához juthasson.</p>
            <p>- Tegnap este azonban, úgy látszik, még sem mert az ár ellen úszni? - felelt Lila
               szomorú mosollyal, mert a hangversenyről való elmaradásával Dénes igazán
               megsértette.</p>
            <p>Pántelky vállat vont:</p>
            <p>- Igérje meg, hogy erről nem beszélünk többet, - kérte Lilát, némi daccal
               hangjában.</p>
            <p>- Miért ne?</p>
            <p>- Mert... Ejh! nem is magyarázom, hiszen annyi de annyi más mondani valóm van, -
               válaszolt Pántelky a leány tekintetét keresve.</p>
            <p>- Rossz gyerek! - nevetett Lila, kezet nyújtva. - Ezúttal megbocsátok. De azt talán
               meg szabad mondanom, hogy Szabótól levelet kaptam ma reggel.</p>
            <p>- Ah?</p>
            <p>- Úgy van, - felelt Lila, látszólag észre se véve a Dénes hirtelen elkomorodását. -
               Tudja, hogy tegnapi balsikere után belátta, hogy nincs mit áltatni önmagát művészi
               álmokkal s ezért elhatározta, hogy elfogadja a weimari opera ajánlatát s beáll az
               ottani zenekarba.</p>
            <p>- Igazán? - De hiszen ez pompás! ennél okosabbat nem is tehetne! - kiáltott Dénes
               palástolatlan örömmel.</p>
            <p>- Milyen gyönyörűséggel mondja ezt! - mosolygott Lila, bár lelkében önkénytelenül
               ébredt a kérdés, hogy tulajdonképpen mi értéke van a férfi szerelmének, ha nem képes
               a gyanu salakján fölülemelkedni. De aztán sietett elűzni ezeket a gondolatokat és
               újra Déneshez fordult: - Tudja mi jutott eszembe? - mondta nevetve. - Az, hogy a
               végzet igen gyakran nem oda helyezi az embereket, ahová szánta. Más szóval, hogy
               némelyeket római egyesként, küldi a világra, így, - tette hozzá egy pici arany
               rajzónnal egy nagy I-t rajzolva az ablak párkányára, - lássa? A körülmények, az élet,
               kopás, csalódás, balsiker, nevezze aminek tetszik, pedig: mind, mind csak arra
               igyekszik, hogy azt az I-est, a köznapi tizenkettőbe, a tucatba beleillessze,
               beleolvassza.</p>
            <p>- Szabó Palira gondol? - kérdé Dénes kicsinylőleg. - De hátha az ő esetében azok a
               hibásak, akik római egyesnek nézték őt, pedig az árva valószínűleg csak közönséges
               1-nek vagy 2-nek született?...</p>
            <p>- Lehet. De most már én mondom, hogy hagyjuk ezt, - felelt Lila kissé sértődve. -
               Hanem mondja, mit szól ehhez a mai gyüléshez, ugyancsak zajosnak igérkezik,
               nemde?</p>
            <p>- Rémes! - felelt Pántelky - és mondja, nem érez egy kis lelkiismeretfurdalásfélét,
               mi?</p>
            <p>- Én? - Lila egykedvűen vont vállat, - nem ismétlem a tegnap mondottakat!... Csak azt
               szeretném tudni, meddig tart ez a csunya állapot?</p>
            <p>Pántelky mintha csak erre a kérdésre várt volna, kárörvendően nevetgélt.</p>
            <p>- Egy évig. Lehet, hogy még tovább is - mondotta elszánt daccal hangjában.</p>
            <p>Lila rémülten nézett reá:</p>
            <p>- Hogy érti ezt?</p>
            <p>- Óh nagyon egyszerű, - felelt Dénes minden szót hangsúlyozva - ha önök ma
               leszavazzák az apácákat, anyám fölebbezni fog.</p>
            <p>- És ha másodszor is mi győzünk?</p>
            <p>- Méme jeu - nevetett Pántelky. - És ez mindaddig míg...</p>
            <p>- De hátha nem lehet többször fölebbezni?</p>
            <p>- Óh legyen nyugodt! Mindig lehet. Nincs olyan okmány, amelyen formahibát ne lehetne
               találni. És én ezennel szavamat adom arra, hogy ha kell: a Felségig megyünk
               ügyünkkel.</p>
            <p>- Milyen harcias ön ma! - vágott szavába Lila.</p>
            <p>- Sajnálom! - válaszolt Pántelky indulatosan, mert a leány kedélynyugalma haragra
               ingerelte. - Mindenesetre kár volt ilyen harcot provokálni. Most már nem tehetek
               egyebet, mint hogy anyám akaratát keresztül vigyem.</p>
            <p>- Ah? - súgta Lila fejét elfordítva, aztán ő is haragra lobbant s kicsinylőleg
               tekintett Dénesre. - De hiszen ez nem lep meg, - mondá, - mert régóta hallom, hogy ön
               milyen példásan szófogadó jó fia a mamájának.</p>
            <p>S ezzel visszalépett az ablak mélyedésébe. Dénes megértette a mozdulatot és
               önmagával, Lilával, az egész világgal elégedetlenül vonult el mellőle.</p>
            <p>- Szegény mama! - sóhajtott, Ugodynét keresve tekintetével. - Milyen rosszul néz ki,
               tünődött. Csak most látom, hogy ez a campagne mennyire kifárasztotta. S ez még csak
               a kezdet lenne? Ezután még több, élesebb harc következnék! Nem, nem, ezt nem szabad
               megengedni! Hát még az árvák? szegénykék! Vajjon gondol-e reájok valaki a sok
               dühöngő, lármázó jótékony hölgy közül?</p>
            <p>És Dénes? villant át gondolatában, de Lila sietett magával elhitetni, hogy bármit fog
               ma határozni, azt egyedül anyjáért és az árvák érdekében cselekszi.</p>
            <p>Mialatt azonban Ugody Lila ezekkel a kérdésekkel tépelődött, valahol a terem másik
               végén megszólalt a titkár kezében a megyegyűlések tisztes csengetyűje és a
               választmány hölgyei helyükre siettek.</p>
            <p>Ugodyné is abbahagyta az öreg Jászóy grófnéval folytatott beszélgetését és az
               asztalfőhöz lépett, de itt egy percre megütődve állt meg, s hol a titkárra, hol arra
               az egyszerű kis nádfonású székre nézett, mely számára ama magas hátú, faragással
               ékes, óriás címerrel ellátott bársonykarszék mellé volt téve, amelyre éppen
               Pántelkyné helyezkedett, látható kárörömmel. Mi több, hogy a díszelnöknő diadalát
               tetézze, még oda is mosolygott Ugodyné felé és a kis Thonetszékre mutatott.</p>
            <p>- Foglalj helyet, édes! - mondta mézesmázos hangon.</p>
            <p>- És ekkor Ugodyné - elhatározásához híven - csupán egy leereszkedő fejbólintással
               véve tudomást a fölszólításról, némán ült helyére s látszólag egyedül az előtte
               fölhalmozott okmányokkal törődött.</p>
            <p>Ezalatt Csengey Flóra egy bakó zordonságával állt a Pántelkyné háta mögé és az egész
               ülés alatt többé meg se mozdult onnan.</p>
            <p>- Hát nem éppen olyan, mint egy ütött-kopott jegenyefa egy görbén rakott boglya
               mellett? - nevetgélt Cella néni, ez utóbbi megjegyzéssel Pántelkynét illetve.</p>
            <p>- Az ám! - válaszolt Tunyoginé, - a Flórika tollai határozottan a nyárfalevelek
               családjához tartoznak.</p>
            <p>- Nézd, hogy libeg-lobog a fejebúbján! - szólt közbe Zádorné, mire aztán ők is
               mindnyájan elindultak, hogy könyökhatalommal biztosítsanak maguknak helyet a
               zöldasztalnál.</p>
            <p>De az éppen nem volt könnyű dolog, mert a Pántelky-pártiak, vagy ahogy őket röviden
               nevezték: az apácák, már ekkorra egészen előre nyomultak, Etelka néni tehát
               rövidesen más taktikához folyamodott, ő nem tolongott, ő nem erőszakoskodott, sőt
               ellenkezőleg, ő egyszerűen, egy görög istennő derűjét, nyájasságát vette mintaképül,
               midőn az ellenpárt minden főkolomposára egyenkint sietett ráismerni.</p>
            <p>- Jó napot, Pánklerné! - suttogta olimpusi magaslatról, egy szörnyen vörös
               asszonyságot vállon veregetve - jó napot! Örülök, hogy itt látom! Hát hogy sikerült a
               mai libavásár? Sokat adott el? - Vagy pedig: Nini, Fischmaulné, alig ismerem meg!
               Ejnye, ejnye! hát illik szombati napon egy ilyen gyülekezetbe jönni, mi? S
               addig-addig osztogatta ilyeténképpen üdvözleteit, amíg a nagy tolongás ellenére is ür
               támadt körülötte s ő a lehető legkényelmesebben igazíthatta fátyolát, ruháját maga
               körül.</p>
            <p>- Talán meg lehetne nyitni a gyűlést? - kérdé Józsaffy Árpád (az Otthonkának szellemi
               rovatvezetője, jelen esetben pedig nőegyesületi titkár), mire Csengey Flóra nyomban
               saját ízlése szerint formálta a javaslatot s Pántelkynéhez hajolva:</p>
            <p>- Oliviám, emelkedj! - indítványozta nyomatékosan.</p>
            <p>Pántelkyné viszont, mintha csak ezt a bátorítást várta volna legott, akárcsak ha
               titkos rugója lett volna annak a magas bársonyszéknek, egyetlen erélyes mozdulattal,
               hirtelen fölállt s kezeit áldólag kinyújtotta.</p>
            <p>- Tisztelt hölgyeim, kezdte meghatottan - ezennel...</p>
            <p>De tovább nem folytathatta, mert e percben már Ugodyné is kiegyenesedve állt ott az
               asztalfőnél és nyugodtan, de ellenvetést nem türő határozottsággal intett
               feléje:</p>
            <p>- Bocsánat, hölgyeim, de ezt az ülést megnyitni egyedül az elnöknő joga!</p>
            <p>- Úgy van! - zúgtak a baloldalon ülők meggyőződéssel.</p>
            <p>- Mivel pedig az elnöknő én vagyok...</p>
            <p>- És én azt mondom, hogy az elnöknő nem is jő számításba, amikor díszelnöknő
               prezidiál! - pattant föl Pántelkyné indulatosan...</p>
            <p>- De Oliviám! - súgta Csengey Flóra szavainak nagyobb súlyt adandó, míg egyik, vörös
               kutyabőrkeztyűbe bújtatott óriás kezével a díszelnöknőt kabátja szélinél húzva,
               visszaültette helyére, addig a másikkal egyszerűen befogta a Pántelkyné száját.</p>
            <p>Ugodyné csupán egy szánakozó pillantásra méltatta ekképen ártalmatlanná tett
               ellenfelét, aztán elfordulva tőle, egyedül a nagyközönséghez intézte szavait:</p>
            <p>- Midőn az ülést ezennel megnyitom, - kezdte nyugodt, tárgyilagos hangon - engedjék
               meg hölgyeim, hogy néhány szóval ismertessem mai összejövetelünk célját és szeretett
               egyesületünk helyzetét.</p>
            <p>- Szükségtelen! - szólt közbe Pántelkyné újra fölállva helyéről, de Csengey Flóra
               idejekorán észrevette szándékát és igen komolyan súgott neki valamit.</p>
            <p>- Jó! A te kedvedért, de csakis a te kedvedért! - felelt a kegyelmes asszony, égre
               emelt szemeit fáradt megadással lehúnyva. És azután Ugodyné jó darabig zavartalanul
               beszélhetett.</p>
            <p>- Milyen bámulatos tehetsége van a mamának! - gondolta Lila őszinte csodálkozással;
               midőn anyja átgondolt, nyugodt előadását hallgatta. És valóban nem volt abban a
               beszédben semmi ide-oda tipegés; Ugodyné egyenkint sorolta elő a tények állását,
               kezdve a nőegyesület vagyoni helyzetén, a mai rendkívüli közgyűlés fontos tárgyáig,
               csak ott rezdült meg hangjában az elfojtott szenvedély, ahol az apácákról kezdett
               beszélni. És bár ne tette volna, mert ime, alig ejtette ki azt a végzetes nevet,
               midőn az egész terem egyszerre zúgni, forrni kezdett, mint egy megtámadott
               méhköpű.</p>
            <p>- Apáca! Nem apáca! Éljen! Abzug! - hallatszott mindenfelől, iszonyatos
               rikácsolással, úgy, hogy egyelőre se elnöknő, se díszelnöknő nem juthatott
               szóhoz.</p>
            <p>Pántelkyné megkisértette ugyan lecsendesíteni e sivító, tomboló sokaságot, de hiába
               rázta azt a kis ezüst csengetyűt, melyet az utolsó percben dugott zsebre
               toilette-asztaláról, hiába integetett Józsaffy Árpádnak, hogy az férfi létére rendet
               csináljon, hiába kereste elő könnytől ázott zsebkendőjét: a vihar nem akart
               lecsendesedni.</p>
            <p>- Szavazzunk! - indítványozta valaki, túlharsogva a többiek kiáltozását, -
               szavazzunk!</p>
            <p>- Helyes! - bólintott Csengey Flóra, mire Pántelkyné újra fölugrott.</p>
            <p>- Tisztelt közgyűlés! - kezdte remegő hangon.</p>
            <p>- Üljön le! Nem kell apáca! Nem szégyenli magát? Németeket akar behozni az országba?
               Hát nincs még elég? - ilyen és még sokkal különb kérdések repültek hozzá, mire
               Ugodyné megsokalva ezt a sok neveletlenséget, erélyesen csendet intett és beszélni
               kezdett:</p>
            <p>- Hölgyeim! - mondta, mialatt fürkészőn körülnézett. - Egynéhány perc óta annyi
               különböző kívánság s kitétel rajzik itt körülöttünk, hogy valóban igen nagy zavarban
               volnék, ha mélyen tisztelt díszelnöknőnkkel osztoznom kellene a jelzőkben, ezért
               nagyon kérem önöket, váljunk kétfelé, maradjunk együtt mi, akik egy komoly tárgyalást
               óhajtunk, álljanak össze azok, - itt egy széles félkört írva a kezével, Pántelkyné és
               a jobboldalra mutatott - akik e tisztes falakat vásárcsarnoknak tekintik...</p>
            <p>- Hallatlan merészség! - kiáltott Pántelkyné, huszadszor fölugorva helyéből, -
               „maradjunk együtt mi, akik komoly tárgyalást óhajtunk!” Hallják ezt hölgyeim? hallják
               ezt önök? akik velem együtt az igaz ügyért harcolunk! akik azt akarjuk, hogy a
               gondjainkra bizott kisdedek...</p>
            <p>- Mindig böjtöst egyenek... - szólt közbe egy éles hang az asztal másik végéről,
               óriás kacajt támasztva maga körül.</p>
            <p>Pántelkyné zsebkendőjét szeméhez emelve jajdult föl:</p>
            <p>- Ime a korrupció! - kezdte az asztalhoz támaszkodva, mert roskadozni érezte térdeit.
               - Az ilyen beszéd veszi el...</p>
            <p>- Az élét a lázításnak, - súgta feléje Ugodyné tanácsképpen, de Pántelkynét éppen ez
               a gyámkodás hozta dühbe:</p>
            <p>- Te csak hallgass! - sziszegte egy lépéssel közeledve Ugodynéhoz, - mintha nem
               tudnám, hogy miért agyarkodsz reám! Bánnád is te az apácát, ha a fiamat
               engedném...</p>
            <p>- De Oliviám! - súgta Csengey Flóra megrémülve. - De Olivia! - s ezzel az az óriás
               vörösbőrkeztyű újra visszafojtotta a szót Pántelkyné szájába.</p>
            <p>- Szavazzunk! - harsogtak a lelkes párttagok, - szavazzunk!</p>
            <p>Ugodyné vállatvonva nézett körül. És e percben igazán nem bánta volna, ha a világ
               minden árvaházát apácakolostorrá változtatnák, csak Pántelky Dénest még ma, most
               rögtön: a Lila vőlegényének nevezhetné.</p>
            <p>- Szavazzunk! - ismétlik a terem minden zugában.</p>
            <p>- Helyes! szavazzunk, - feleltek az elnöknők, először egyesítve akaratukat s
               fejjel-kézzel igyekeztek csöndet parancsolni párthíveiknek.</p>
            <p>Józsaffy Árpádnak, aki egyik kezében tisztelet-gerjesztő hivatalos aktát lobogtatott
               feje fölött, a másikkal pedig teljes erejéből rázta a vármegyegyűlések házi
               csengetyűjét, végre sikerült megértetni a zajongó tömeggel, hogy igenis, szavazzunk!
               Még pedig - mondá most a beállt csöndben, miután egy jelentőségteljes pillantást
               váltott Pántelkynével - így fogom föltenni a kérdést: Ellenzik-e az apácák
               behozatalát vagy nem? Aki tehát ellenzi, az igennel, aki nem ellenzi, az nemmel fog
               szavazni, megértették?</p>
            <p>Ugodyné meglepetve nézett reá. - De kérem - súgta fagyos udvariassággal, - nem
               lehetne ezt valamivel világosabban fogalmazni? Úgy hiszem, többen lesznek a hölgyek
               közül, akik nem fogják megérteni, hogyan lehet az, hogy nem kell apáca jelszavukat
               egy igennel tolmácsolják, azt pedig, hogy kell apáca, nemmel!</p>
            <p>De Józsaffy Árpád, miután ezúttal Csengey Flórával váltott egy győzedelmes
               pillantást, szintén kimért udvariassággal felelt:</p>
            <p>- Nagyon sajnálom kérem, ha párthiveiben olyan kevés intelligenciát tételez föl,
               mink, a magunk részéről - nyugodtak vagyunk!</p>
            <p>Nemsokára azonban kitünt, hogy kevés okuk van a diadalra, mert nagyon is súlyos hibát
               követtek el e kis gáncsvetéssel. Igaz ugyan, hogy néhány apácaellenes - jóhiszeműleg
               - nemmel szavazott, így, akarata ellenére, szaporítva a Pántelkyné-féle indítvány
               szavazatait, de másrészt, volt akárhány buzgó ellenpárti, aki egy túlhamarkodott
               igennel az Ugodyné listáit gyarapította. És íme, alig telt el egy negyed óra, midőn
               egy-két ide-oda suttogás után, egyszerre csak: újra kitört az iszonyú ribillió.</p>
            <p>- Csalás! Csalás! Csalás! - zúgott föl a teremben, az előbbi lázongást ezerszerte
               túlhaladó szenvedéllyel Máté Boldizsárné, a zsidóleányból lett református egyházfiné,
               még föl is ugrott az asztalra s ott toporzékolt.</p>
            <p>- Nem kell apáca! - harsogta. - Csalás! Csalás! Csalás! - ismételte százszor is, a
               saját hangjától megittasulva. S példáját egyszerre tízen, százan is követték és
               székekre, asztalokra fölugrálva, zajongtak, hadonáztak, Pántelkynét és Józsaffyt
               fenyegetve keztyüs ökleikkel.</p>
            <p>- Mienk a győzelem! - súgta szomszédainak Tunyoginé. És valóban, láthatólag fogyott a
               jobboldal közönsége, mert az az ügyetlenül alkalmazott kelepce (amely tulajdonképpen
               éppen úgy árthatott volna az egyik félnek, mint a másiknak s amelyben csak ott
               kezdődött a turpisság, hogy míg az Ugodyné részéről senki sem tudott róla, addig a
               Pántelkyné párthíveit már napok óta tanították be az ilyetén szavazásra), ez most
               határozottan ellenük fordult. Ugyanis az az egynéhány apácapártoló asszony, aki vagy
               nem értette meg a Józsaffy szavát, vagy a folytonos idegölő lárma közepeit
               belezavarodott feleletébe, most megcsalva, kijátszva érezte magát és bosszúja
               egyszerre a még tegnap istenített díszelnöknő ellen fordult. Ezt látva, néhányan az
               Ugodyné főkolomposai közül, nyomban körüljárták a termet és érvelni, magyarázni
               kezdtek s nemsokára a Pántelkyné hivei rémülve látták, hogy a legádázabb apácapártiak
               is cserben hagyták elveiket és fülsiketítő: csalás! csalás! csalás! kiáltásokkal
               pártolnak át Ugodyné táborába.</p>
            <p>- Miénk a győzelem! - járt szájról-szájra, mialatt Pántelkyné megsemmisülve,
               ájuláshoz közel pihegett karosszékén. Ugodyné pedig, győzelemtudata dacára, közel
               volt ahhoz, hogy türelmét elveszítse ez őrjöngéssel határos kiabálás között. Ezért
               nagy örömmel látta, hogy Lila kilép az ablakfülkéből és feléjük közeledik.</p>
            <p>Ha valaki, akkor ő fogja lecsöndesíthetni ezt a fékevesztett tömeget, gondolta anyai
               büszkeséggel, mert már sokszor volt alkalma tapasztalni, hogy leánya milyen
               csodásan tud az emberekkel bánni. S valóban, amint Lila a sok haragos, fenyegetődző
               asszonyság között utat tört magának, ajkát egy pillanatra sem hagyta el az a nyájas,
               derűs mosoly, amely annyira jellemezte. Keze itt is, ott is meg-megsimított egy-egy
               szenvedélytől vonagló kart és egy ismerős mellett sem haladt el anélkül, hogy egy
               megnyugtató vagy tréfás megjegyzést ne intézett volna hozzá. S míg a lelkeseket az
               ügy kicsinyességével hűtögette, a cinikusokat ellenben az ügy komolyságára
               figyelmeztette, mindkét esetben pedig egyenlően kedves csicsergő hangon szólt az
               illetőkhöz, úgy, hogy végül ezek is, azok is önkénytelenül azon kezdtek tünődni, hogy
               vajjon hogyan értette? És ezzel észrevétlen meg volt törve nagy haragjuk s
               lecsöndesedve, megkomolyodva várták a gyűlés további folyását.</p>
            <p>Lila ezalatt lassan-lassan a két elnöknő mellé érkezett.</p>
            <p>S ekkor egy nem várt fordulat állt elő: mert íme, az Ugody-leány nem anyja mellé
               állott, hanem az egész gyűlés végtelen csodálkozására, Pántelkynéhez lépett s egészen
               közel hajolva hozzá, látszólag fülébe súgott valamit, aztán a félig alélt hölgyet
               továbbra is nyugalmára hagyva, egy alázatos, de utánozhatlanul bájos, könyörgő
               mozdulattal intett a teremben levőknek, hogy szólni óhajt.</p>
            <p>Mintegy varázsütésre csend lett körülötte.</p>
            <p>És Ugody Lila kissé bizonytalan, de csengő hangon beszélni kezdett:</p>
            <p>- Bocsássanak meg, - mondá, mialatt lopva, kérőn, bizalommal anyjára nézett, -
               bocsássanak meg, ha én is hozzá merek szólni ahhoz a kérdéshez, amely ma ilyen
               szenvedélyes harcba sodort mindnyájunkat. És engedjék meg, hogy pár szóval eszökbe
               juttassam összejövetelünk tulajdonképpeni célját.</p>
            <p>- Halljuk! Halljuk! - hangzott innen-onnan s a bóbitás asszonyfejek mögött kiváncsi
               férfiarcok is mutatkoztak.</p>
            <p>Ugody Lila tiszta tekintetével nyugodtan nézett rajtok végig s még akkor sem remegett
               meg hangja, midőn egy ajtóhoz támaszkodva Pántelky Dénest pillantotta meg.</p>
            <p>- Tisztelt hölgyeim! - folytatta fokozódó biztonsággal, - amíg mi itten egy szavazási
               módozaton civódunk, addig ott künt a város végén tizennyolc oltalmunkra szorult kis
               teremtés... Igen, hölgyeim, mindössze tizennyolc! mert a többi, az a harminc, vagy
               negyvenezer, még mindig elhagyatva, senkitől meg nem szánva, senkitől észre nem véve
               kóborol, sír és éhezik az országban szerteszét, várva-várva, hogy az emberszeretet
               otthont nyisson nekik valahol, valahogy, az ó- vagy az új-testamentum rendelése
               szerint! De ez a mi kis tizennyolc árvánk, köztük három református, akikhez itt most
               mindnyájan jogokat formálunk, mert jólétüket mintegy magunkra vállaltuk, ezek milyen
               szívszorongva, talán szintén éhesen, talán szintén rongyosan várják, hogy azok,
               akikre bízva vannak, haza szállingózzanak ebből a zajos teremből!...</p>
            <p>A zöld asztal mellől e percben egy sárgarózsás kalapos kövér asszonyság ugrott föl,
               dühösen tekintve Lilára, de mivel szomszédja legott szigorúan csöndet intett,
               megijedve ült le újra helyére.</p>
            <p>Az Ugody-leány pedig zavartalanul folytatta beszédét:</p>
            <p>- Óh nagyon értem, - mondta a sárgarózsás kalapos nénit észre se véve, - hogy azokra
               a nagyon tisztelt ápolónőkre nézve életbe vágó kérdés a gyűlés mikénti lefolyása s
               ezért mi sem természetesebb, mint hogy itt látjuk őket, mint ahogy egy hónap óta
               mindenütt találkozhattunk velök, ahol csak a mai ülés tárgyát megvitatták, mégis, ez
               a magában véve egyszerű s mint mondám, nagyon is természetes körülmény, hogy ők ma
               itt vannak, egy meggyőződést érlelt meg agyamban, egy olyan gondolatot, amely hetek
               óta kisért, de melyet eddig mindannyiszor elűztem magamtól, mert azt hittem, hogy
               küzdenem kell ellene.</p>
            <p>Ez az imént említett jelentéktelen körülmény azonban az ellenkezőről győzött meg és
               higyjék el, ha szívükre hallgatnak, önök is így fognak járni, mert minden különböző
               vallásfelekezetük dacára velem együtt el fogják ismerni, hogy a mi véges, önzéstől
               sohasem ment emberszeretetünk nem elég erős arra, hogy az árváknak, a betegeknek,
               az elaggottaknak otthont biztosítsunk menházainkban.</p>
            <p>Igen, hölgyeim! arra, hogy ezt elérjük, többre van szükségünk és ez a több: isteni
               szeretet.</p>
            <p>Ugodyné ijedten nézett leányára. Mit akar ezzel? - aggódott. De aztán az anya végleg
               fölülkerekedett a kálvinista egyesületi hölgyön és megadással várta a
               történendőket.</p>
            <p>- Ki tudja minő megállapodásra jutott Dénessel, - gondolta - s kárörvendőn nézett
               Pántelkynéra.</p>
            <p>Hátha még hallotta volna Csengey Flórát, aki vöröskeztyűs kezeit arra használta, hogy
               folyton a kegyelmes asszony lüktető halántékát dörzsölgesse velök.</p>
            <p>- Ez lesz csak a marathoni győzelem, Oliviám angyalom! - súgta az Otthonka
               nagytudományú szerkesztője, nagyot sóhajtva.</p>
            <p>Ugody Lila azonban határozott, csengő hangon folytatta:</p>
            <p>- Ez isteni szeretet nevében, mely mindnyájunk lelkét át meg át melegíti, kérem
               önöket, hölgyeim, tekintsünk el a vallási különbségektől, hiszen azok csak különböző
               kifejezői egy és ugyanazon gondolatnak! És engedjék meg ezután, hogy a mi tizennyolc
               kis árvánk ügyét, testök gondozását, lelkök ápolását olyanok vegyék át, akik az élet
               mindennapi harcától már rég félreálltak, akiknek szívében le van küzdve az „Én”.
               Igen! bízzuk azokra, akiknél a szeretet nem csupán egy ösztön, egy érzelem, de -
               törvény.</p>
            <p>És most engedjék meg nekem, hogy szavazatomat oda adjam, ahová azt meggyőződésein
               vonzza.</p>
            <p>S ezzel Ugody Lila a Józsaffy kezénél lévő ívhez lépett és biztos vonásokkal írta a
               nevét arra a lapra, melyen az apácák mellett szavazók neve volt följegyzendő.</p>
            <p>Egypár percig mély csend volt a teremben, mintha mindenki megnémult volna a
               meglepetéstől, de egyszerre az urak csoportjából egy hatalmas éljen szállt a leány
               felé s legott mintha csak jeladás lett volna ez az éljen, száz torok is visszhangozta
               azt szünni nem akaró lelkesedéssel.</p>
           
         </div>
         <div type="chapter">
            <head>XVI.</head>
            <p>- Volna kegyes nekem megmondani, hogy ki a legyőzött? - kérdezte Schwechát
               Pántelkynét, mikor az a gyűlésből haza indult.</p>
            <p>A kegyelmes asszony azonban csak szívéhez kapott, mintha a halál kezét akarná onnan
               elűzni, de minden szenvedése ellenére is volt még annyi ereje, hogy kínzójának
               odasúgja:</p>
            <p>- Majd meglátjuk! Az én meglepetésem csak ezután következik...</p>
            <p>- Csak nem akarja a határozatot megsemmisíteni? - kiáltá a báró rémülten.</p>
            <p>- Azt nem! Csak némely intrikáló kisasszony reménységeit, - felelt Pántelkyné
               önelégedetten nevetve, de a következő percben már majdnem élettelenül roskadt
               elősiető fia karjaiba.</p>
            <p>És mialatt Ugody Lila a gyűlésből hazamenve, azon tünődött, hogy tulajdonképpen miben
               is rejlett diadala? egyéniségében-e? vagy tán ez a mai győzelem is csak egy olyan
               kedélyhullámzásban leli magyarázatát, milyen egy túlizgatott tömegnél néha
               előfordul? Azalatt a kijózanodott egyesületi hölgyek ugyancsak megrótták
               eljárását.</p>
            <p>- Persze, hogy Pántelkyért tette! - mondogatták fejcsóválva.</p>
            <p>- Nagyszerű az, hogy mi mindenre képes egy vénülni kezdő leány, csakhogy főkötő alá
               jusson! - vélte egy másik meggyőződéssel.</p>
            <p>Szerencsére Lila mitsem tudott a rosszalásról, ő egyelőre csak arra gondolt, hogy
               föllépésével örökre véget vetett egy csunya veszekedésnek s hogy ezáltal nemcsak
               anyját kimélte meg egy végnélküli kínos huzavonától, de az árvákat megszabadította az
               ilyen háborúsággal járó sanyargatástól.</p>
            <p>S midőn hazaérve, a nénik elmaradhatatlan szemrehányásait kellett végighallgatnia,
               még akkor is nyugodt lelkiismerettel állt szembe a viharral. Pedig ez nem volt könnyű
               föladat, mert, kivált Cella néni, nem válogatta meg kifejezéseit - a bolondos vén
               leánnyal szemben, aki képes vallását megtagadni, anyját pellengére állítani s mindezt
               egy sárgaszájú ficsúr kedvéért!</p>
            <p>- Hej, ha Olga most itt lenne! - sóhajtott és úgy érezte, hogy ifjabb Ugodyné
               elmaradása egy igen érdekes jelenet izgalmaitól fosztotta meg. Nem is állta meg, hogy
               Olga könnyelműségét meg ne rója: Sohasem hittem volna arról az okos asszonyról, hogy
               ilyen bolondot csináljon;... Negyedik gyermek?! Édes Istenem, ki hallott valaha ilyet
               a mai nehéz világban? Hát nem elég három porontynak kenyeret adni?!... Aztán pláné,
               mikor már a harmadiknál is majd meghalt!... Te Lila, - fordult újra hugához - mit
               gondolsz, eljön ma Pántelky Dénes nagylelkűségedet megköszönni, mi?</p>
            <p>Lila azonban erre se felelt semmit, megelégedett azzal, hogy közömbösen vállat vonva,
               kiosonjon a szalónból.</p>
            <p>- Szabad? - kérdé pár pillanat mulva anyja szobájához érve, de aztán választ sem
               várva, sietett belépni.</p>
            <p>- Végre! - kiáltá Ugodyné, aki még mindig nem tudta elhatározni, hogy haragudjon-e
               leányára vagy örüljön... Mert, hogy Lila egyedül a Dénessel folytatott beszélgetés
               következtében határozta el magát döntő föllépésre, ebben nem is kételkedett. Most
               tehát csak a külső formára gondolt, melyben a boldog anyát a legyőzött egyesületi
               hölggyel egyesítse, - a méltóság teljes megőrzésével. De nem volt ideje efölött
               határozni, mert íme, mikor Lila meggyőződött arról, hogy Ugodyné egyedül van, rögtön
               hozzá sietett és bocsánatkérő szókat suttogva, ölelte, csókolta anyját percekig.</p>
            <p>Ugodynét nagyon meglepte e nem várt kifakadás, de lassan-lassan ő is viszonozni
               kezdte leánya öleléseit, s mintha minden csók egy-egy jéghegyet olvasztott volna a
               lelkéről, soha nem érzett gyöngédség szállta meg gyermekével szemben.</p>
            <p>- Szereted? - kérdé halkan, magához vonva leányát.</p>
            <p>Lila azonban csak könnytől ázott arcát fektette anyja kezére, aztán választ sem adva,
               ahogy jött, nesztelen, hirtelen eltünt a szobából.</p>
            <p>Ugodyné hallotta, amint ajtaját magára zárja.</p>
            <p>- Csak azt tudnám, hogy boldog-e? - sóhajtott imára kulcsolt kezekkel, s e
               pillanatban talán még azt is feledte, hogy egyáltalán vannak jótékonysági egyesületek
               a világon.</p>
            <p>- Ha boldog-e?</p>
            <p>Vajjon mit felelt volna Lila erre a kérdésre, ha anyja egyenesen őhozzá intézi?</p>
            <p>Valószínűleg akkor is éppen olyan néma maradt volna, mint most, midőn szobájába
               zárkózva, csak hervadozó nizzai virágai láthatták vergődését.</p>
            <p>Mert nagyon-nagyon szerencsétlennek érezte magát.</p>
            <p>És hiába igyekezett magával elhitetni, hogy tulajdonképpen semmi oka a töprengésre,
               hogy levertsége valószínűleg csupán túlfeszített idegeinek a visszahatása, s hogy mai
               föllépése csak közelébb vihette a boldogsághoz...</p>
            <p>- A boldogsághoz? - ismételte csaknem hangosan. De hisz éppen ez az!... És keserves
               zokogással temette arcát mind a két kezébe.</p>
            <p>De hiszen éppen azért volt olyan szerencsétlen, mert az a kegyetlen kérdés már két
               átkozott nap óta üldözi, kínozza szünös szüntelen! És most is, mindenféle
               megmagyarázhatatlan balsejtelmektől gyötörve, erre a kérdésre nem mert magának
               felelni!</p>
            <p>Mert bár lelke mélyén kénytelen volt bevallani azt, hogy Pántelky Várhegyre érkezése
               óta úgy érzi magát, mint egy bálványimádó, aki egyszerre csak azt veszi észre, hogy
               körülötte a templomban az istenek egytől-egyig inogni kezdenek talapzataikon, azért
               mégis milyen nagyon-nagyon vágyott arra, hogy Pántelkyt újra lássa, hogy újra hallja
               behizelgő hangját, hogy újra belenézhessen azokba a szerelmes szemekbe!...</p>
            <p>- Vajjon el fog-e jönni? - susogta s az ablakhoz lépett.</p>
            <p>De az utca kihaltan, némán nyújtózkodott előtte, olyan kihaltan és némán, mint ahogy
               csak egy vidéki város utcája képes nyújtózkodni.</p>
            <p>- Milyen szürke minden! - sóhajtott Lila borzongva. - A kövezet, az ég, a házak,
               minden! Rémes! - És szinte örült, hogy Etelka néni félbeszakította töprengését.</p>
            <p>- Nos, - kérdé a néni, kopogás nélkül lépve húga szentélyébe, - mit nézel olyan búsan
               azon az utcán, mi? Vársz valakit?</p>
            <p>Lila mosolyogva vállat vont.</p>
            <p>- Oh dehogy! - mondá fejét elfordítva. - Csak azon gondolkoztam, lehetséges-e, hogy
               vannak emberek, akik a szürkületet igazán szeretik? Vagy csak azért nevezték el ezt
               az időszakot barátságosnak, mert örülnek, ha takarékoskodhatnak a világítással?</p>
            <p>- Nem tudom, - felelt a néni közönyösen, mert egészen másutt járt az esze, de Lila
               szokott elevenségével folytatta:</p>
            <p>- Részemről mindig úgy érzem ilyenkor, mintha puha, tapadó, hideg hamueső hullna
               reám.</p>
            <p>- Milyen hamu? - riadt föl a néni, aki csak részben figyelt húgára.</p>
            <p>- Az, amelyet a Halotti beszéd emleget! - válaszolt Lila idegesen s legott
               csöngetett.</p>
            <p>Két perc mulva már egy rózsaszin selyemernyős lámpa terjesztette meleg fénysugarait a
               barátságos kis szobában.</p>
            <p>- Úgy-e sokkal jobban vagyunk így? - kérdé Lila, nénjét homlokon csókolva, de aztán
               mégis csak az ablakhoz lépett újra s két kezéből ellenzőt csinálva, nézett ki a
               sötétségbe.</p>
            <p>- Mégis vársz te valakit! - kiáltá a néni, saját éleslátásán örvendezve.</p>
            <p>- Igen, a postát, - felelt Lila, ezzel a fél igazsággal leplezve titkos gondolatát.
               Nagy örömére Etelka néni teljesen meg volt elégedve a magyarázattal, mert íme,
               gondterhes arccal egyetértőn bólintott húgára.</p>
            <p>- Bizony, bizony, ezt magam is nagyon várom, - mondá nagyot sóhajtva. - Már három
               napja, úgy-e csütörtök óta? No, mondom! éppen három nap óta nincs hírünk
               Zsongórétről! Pedig itt-ott elérkezett már az ideje, hogy Olga...</p>
            <p>- Még nem! - vágott szavába Lila élénken. - Mama úgy számít, hogy akkorára
               lemegyünk... Szegény Olga!</p>
            <p>- Csak az Isten megtartsa, - felelt a jó néni őszinte fohásszal.</p>
            <p>Lila azonban újra fölugrott helyéről s az ablakhoz sietett.</p>
            <p>- Igen, ott messze jön valaki! - suttogta inkább magának s megfeszített idegekkel
               igyekezett kitalálni, hogy kinek a lépését hallja. - A postás... - mondta aztán,
               olyan szárnyszegett hangon, hogy a néni kételkedni kezdett előbbi kijelentése
               őszinteségében, de nem ért reá efölött véleményt nyilvánítani, mert e percben nagy
               robajjal nyílt ki az ajtó s Ugodyné rohant be rajta, kezében egy fölbontatlan
               távirattal.</p>
            <p>- Ez borzasztó! - kiáltá, mialatt kétségbeesetten járt-kelt a szobában. - Ez
               borzasztó!</p>
            <p>- De mi? - kérdezték Lila és Zádorné egyszerre.</p>
            <p>- Távirat! Távirat Zsongórétről!...</p>
            <p>- De mi van benne?</p>
            <p>- Nem tudom, nem merem kinyitni, - felelt Ugodyné egy székre roskadva.</p>
            <p>Lila szó nélkül vette ki kezéből a kis összegyűrt írást s a lámpához lépve, olvasni
               kezdte. De alig hogy bele pillantott, ő is egész testében remegve támaszkodott az
               asztalhoz.</p>
            <p>- Nos? - kérdezték körülötte a sürgöny hírére mindenfelől betóduló asszonyságok;
               feleletképpen hangosan ismételte a távirat tartalmát:</p>
            <p>- Olga állapota nagyon súlyos. Gyermek egészséges. Anyámat kocsi várja Korponán.</p>
            <p>Hogy erre a hírre milyen irtózatos fölfordulást támadt az Ugody-házban, azt teljesen
               fölösleges leírni. Mindnyájan tudjuk, mi az, mikor kedveseink betegágyához repülő
               gondolatainkat minden pillanatban vissza-vissza kell terelni a lassan csoszogó
               előkészületekhez.</p>
            <p>Lila tanácsára azonban most a nénikre bízták a végleges csomagolást, ők ketten pedig
               csak a legszükségesebb kézipodgyászt véve magukkal siettek a vasúthoz.</p>
            <p>És ott, az indulást megelőző tíz percben egy nem várt jelenetnek lettek - éppen nem
               óhajtott tanúi.</p>
            <p>Mert lám: a váróterembe lépve, Ugodyék - Pántelkyné ő excellenciáját pillantották
               meg... igen, őt. Az angyallelkű kegyelmes asszonyt, aki utazóbundáktól és bőröndöktől
               körülsáncolva, fáradt fejét a Csengey Flóra hű keblén nyugosztva, türelmetlenül
               várta a vonat indulását.</p>
            <p>Mert ime a gyűlés lezajlása után Pántelkyné egyszerre hirtelen ijesztő módon rosszul
               kezdett lenni s bár az előhívott orvos semmi diagnózist nem volt képes megállapítani,
               mégis egyik ájulásból a másikba esett, öntudatos perceit pedig szünni nem akaró
               görcsös zokogás töltötte ki.</p>
            <p>Csengey Flóra és a fia tanácstalanul állottak mellette.</p>
            <p>- Megőrült?- suttogták egymásnak, s remegtek, hogy kérdésükre igenlő válasz
               érkezik.</p>
            <p>Egy reménysugár azonban maradt számukra, az, hogy a kegyelmes asszony határozott
               hangon utazni kívánt.</p>
            <p>- Érzem, - mondogatta - hogy mihelyt kint leszek ebből a fullasztó várhegyi
               levegőből, legott jobban leszek. Fiam, - zokogta - vigyél el innen! Anyád esdekel,
               beteg anyád könyörög, vigyél el innen!</p>
            <p>Pántelky Dénes tehát végre is belátta, hogy nem tehetnek egyebet s így ők is, miután
               a leglázasabb gyorsasággal végezték rendelkezéseiket, siettek a vonathoz.</p>
            <p>- Látod ezt, Lila? - súgta Ugodyné, csaknem éppen olyan fölháborodással, mint a
               minővel Csengey Flóra sziszegte Pántelkynének:</p>
            <p>- Ugodyék!...</p>
            <p>- Hol? - kiáltá a kegyelmes asszony, olyan rémülten, mintha kisértetet látna.</p>
            <p>- Ott vannak ni, a második asztalnál, balra, Ugodyné úgy be van bónyálva, hogy alig
               látszik, de Lilát annál jobban láthatod, hogy milyen sápadt.</p>
            <p>Felelet helyett Pántelkyné újra visszahanyatlott bundáira.</p>
            <p>- Hol van Dénes? - nyögte kimerültén.</p>
            <p>- Eredj, Flóra és mondd neki... - folytatta minden szóhoz erőt gyűjtve, - hogy nem
               birok utazni, nem, nem... nem birok. Hogy karjaitok között halnék meg, ha elindulnék!
               Eredj! De siess hát! - kiáltá előbbi suttogása után teljesen meglepő eréllyel.</p>
            <p>Csengey Flóra egy lesújtó gúnyos pillantással kísérve köszöntését, haladt el az
               Ugody-hölgyek mellett. De még nem ért ki a teremből, amidőn az ajtó előtt
               szembeütközött Pántelkyvel.</p>
            <p>- A kegyelmes asszony nem akar utazni, - jelentette a hűséges Flórika
               vállatvonva.</p>
            <p>- Nem akar? - kezdte Dénes aggódva, - nem akar? de hát miért nem?... Nincs talán... -
               de tovább nem folytatta, mert ekkor legnagyobb ámulatára Lilát pillantotta meg, aki
               éppen egy bőröndöket cipelő hordárral rendelkezett.</p>
            <p>Dénes, anyja üzenetét feledve, egy pillanat alatt mellette termett.</p>
            <p>- Utazik? - kérdé palástolatlan megütődéssel. - Hová?</p>
            <p>Lila minden aggodalma és gyötrődése dacára nem állta meg, hogy el ne nevesse
               magát.</p>
            <p>- Miért kérdi ezt ilyen ijedten? Hiszen maga is utazik, úgy látom, - tette hozzá most
               már komolyan.</p>
            <p>- Én? az más. Anyám nagybeteg, de különben éppen most hallom, hogy nem akar
               utazni.</p>
            <p>- Természetesen. Hiszen most már fölösleges volna ez a szökés, tekintve, hogy - mi
               utazunk - válaszolt Lila, összehúzott szempillák alól fürkészőn, hidegen nézve Dénes
               szeme közé.</p>
            <p>Pántelky szinte megtántorodott e tekintettől.</p>
            <p>- Mit akar ezzel mondani? Lila kérem, higyje el... - kezdte, de válaszképpen
               egyszerre csak azt látta, hogy anyja határozott, recsegő léptekkel közeledik feléje s
               mintha nyoma se lenne annak az irtózatos nagy betegségnek, mely egész nap
               megőrüléssel fenyegette, most parancsoló, türelmetlen hangon szólott fiához:</p>
            <p>- Dénes, karodat kérem!</p>
            <p>Pántelky azonban felelet helyett az Otthonka szerkesztőjének intett és életében
               először véve igénybe családfői tekintélyét:</p>
            <p>- Flóra, kérem, - rendelkezett szigorúan, - vezesse a kegyelmes asszonyt kocsijához,
               én majd követni fogom önöket. - Aztán hogy minden föltünést kerüljön, tisztelettel
               csókolta meg a Pántelkyné reszkető kezét. Hanem annak a kéznek szorítását már nem
               viszonozta.</p>
            <p>És mialatt a duplacímeres kocsi lassú kocogással vitte a kegyelmes asszonyt a mély
               álomba merült kis városon végig, Pántelkyné megsemmisülve, mert minden kétséget
               kizáró biztonsággal érezte, hogy ha fia szeretetét visszahódítja is, de uralmát
               fölötte e rosszul sikerült cselfogással végképpen eljátszotta.</p>
            <p>Ezalatt Ugodyék alig várták, hogy a vonat elinduljon. Nem mintha Lila örült volna,
               hogy Várhegyet itt kell hagyni, hiszen az utóbbi öt perc óta olyan jól esett tudni,
               hogy Dénes kizárólag az övé. De a zsongóréti sürgöny érkezése folytán nőttön-nőtt
               aggodalmuk.</p>
            <p>- Félek, nagyon félek! - mondta Ugodyné, midőn a kupéba szálltak, de talán senki sem
               hallotta töprengését, mert a fiatalok egymással voltak elfoglalva.</p>
            <p>- Lila, - súgta Dénes a leány kezeit hatalmába kerítve, csak úgy, mint hajdan a
               clematysok alatt. - Lila, haragszik reám?</p>
            <p>Felelet helyett Lila némán mosolyogva rázta a fejét s hagyta, hogy Pántelky hálás
               csókokkal halmozza el azokat a foglyul ejtett kis kezeket.</p>
            <p>- Lila, megbocsát? - mondá kérőn, behizelgőn. - És... szabad nekem egyszer, valamikor
               Ugodra menni? Mondja? - megengedi?</p>
            <p>- Minő kérdés! - felelt Lila és Pántelky egy pillanatra nem tudta mire magyarázza e
               könnyed, évődő hangot, de a következő percben, midőn az indulni kezdő vonatról
               leugrott, az a szívből jött:</p>
            <p>- Az Istenért vigyázzon! - mely rémült sikolyként tört ki Lilából, megadta kérdésére
               az igazi választ.</p>
            <p>- Tudja, hogy még adósom egy felelettel? - kiáltá Dénes a tova gördülő vonat mellett
               lépdelve. - Elmegyek érte...</p>
            <p>- Jöjjön! - mondta Lila, de lehet, hogy a vonat dübörgése elnyelte ezt a boldogságot
               igérő engedélyt.</p>
            <p>Aztán mind gyorsabb, gyorsabb lett a vonat zakatolása.</p>
            <p>Nemsokára elhagyták Várhegy utolsó szőlőskertjeit is. És Lila mély sóhajjal tért a
               számukra fönntartott fülkébe.</p>
            <p>- Álmos vagy, mamikám? - kérdé, homlokon csókolva Ugodynét. Majd ijedten nézett
               reá:</p>
            <p>- Mi bajod, édes? Fázol?</p>
            <p>- Nem, nem, semmi, csak fáradt, nagyon fáradt vagyok, - rebegte Ugodyné és nála
               teljesen szokatlan kimerültséggel dőlt a párnákra.</p>
            <p>És Ugodyékra keserves éjszaka következett. Lila mozdulni se mert anyja mellől, kinek
               idegeit ez az eseménydús nap, úgy látszott, végképpen megrendítette. Minduntalan
               szívdobogásról, fulladásról panaszkodott, majd balsejtelmek gyötörték és a maga baját
               feledve, Olgáért sirdogált. Leírhatatlan megkönnyebbülés volt tehát mindkettőjükre
               nézve, midőn végre úgy hajnali szürkületkor, végállomásukra, Korponára érkeztek.</p>
            <p>- Hogy vannak? - kérdé Lila a zsongóréti kocsistól, még mielőtt kiléptek volna a
               pályaudvarról, de az öreg Péter felelet helyett csak a kezével intett,
               reménytvesztett megadással.</p>
            <p>- Meghalt? - sikoltá Ugodyné, görcsösen kapaszkodva a leánya karjába.</p>
            <p>- Tegnap este féltizenkettőkor! - válaszolt az öreg, most már szemeit törülgetve
               érdes kezefejével.</p>
            <p>A zsongóréti tornácon László fogadta az érkezőket. De milyen más fogadtatás volt ez,
               mint máskor! Milyen szomorúan tipegtek elő a gyermekek is, akiknek fehér
               ruhácskájukon valami hirtelen előkeresett ócska fekete szalagok hervadoztak a gyász
               jeléül.</p>
            <p>Lila édes, kényeztető szóval csókolta őket sorra, de szegénykék most szótlanul, ijedt
               arccal lapultak meg nénjök ölelő karjai között, aztán, mihelyt tehették,
               lábujjhegyen, mint megannyi kis árnyék tüntek el ismét, hogy az ebédlő nagy
               bőrdivánján összebújva, órákig üldögéljenek hangtalan, csendesen.</p>
            <p>Lila azonban a halottas-szobába lépett.</p>
            <p>Ott feküdt Olga egyszerű, függönynélküli ágyában, éppen úgy, ahogy a halál utólérte,
               mert a ravatal csak délfelé volt megérkezendő a legközelebbi városból.</p>
            <p>- Pedig milyen boldog volt a lelkem, - mondogatta az öreg dajka, mialatt szerető
               gonddal igazgatta a halott párnáit. - Milyen boldog volt! Mindig arról beszélt az
               utolsó hetekben, hogy így lesz, úgy lesz! be jó lesz, ha kis leánya születik. Alig
               győztük a sok rózsaszín szalagot vasalgatni... Egyiket se várta a nagyok közül ilyen
               szeretettel, mint ezt... Egyiket se... És most ehun van la! Az Isten megadta a kis
               leányt, de elvette, aki örüljön neki. - S ezzel újra kezdte a köténye szélét
               szemeihez emelgetni.</p>
            <p>Lila ezalatt némán a halotthoz közeledett.</p>
            <p>- Úgy-e, mintha csak aludna a lelkem? - hallatszott ismét az öreg dajka hangja, de
               Lila csöndesen intett neki, hogy egyedül kíván maradni s az öreg cseléd görnyedt
               háttal csoszogott ki a szobából.</p>
            <p>Lila pedig imára kulcsolt kezekkel bámult sógornője egykor oly szigorú arcára.</p>
            <p>- Olga, bocsáss meg, ha valaha bántottalak! - suttogta lelke mélyéből fakadt
               kérelemmel, de azért egész tisztán érezte, hogy Olga távozása semmi ürt sem hagyott
               szívében. Sőt most, midőn szeme őszinte könnyeket hullatott az elköltözött merevült
               kezére, csak most ébredt teljes öntudatára annak, hogy sógornőjét milyen kevéssé
               szerette.</p>
            <p>Lilát ez az önvallomás annál inkább kínozta, mert nem értette, hogy honnan eredhet
               nagy bánata. Pedig megérthette volna, hiszen én Istenem! hányszor hisszük egy-egy
               ravatalnál állva, hogy a kialudt lámpásért búsulunk, pedig tulajdonképpen: csak a
               sötéten maradt ház kelti részvétünket.</p>
            <p>Töprengéseiből halk léptek ide-oda tipegése riasztotta föl s amint körülnézett, a
               félig nyitva feledett ajtón túl a vén dajka kék szoknyáját pillantotta meg.</p>
            <p>Fáradt szemei eleinte csak azt látták, hogy az a kék szoknya hol ketté metszi a
               szobába tóduló fénysugarakat, hol a háta mögé kerül azoknak s ilyenkor egy rezgő
               ezüstfátyol borul az öreg Julis görnyedt alakjára s arra a kis fehér csipkék közé
               göngyölt valamire, melyet karján ringat.</p>
            <p>- A pici! - nyilalt Lila szívébe, bánattal, örömmel s legott lopvást, nesztelenül
               hozzája sietett.</p>
            <p>- Gyöngyöm, lelkem, nézze csak milyen gyönyörű egy kis jószág! - súgta az öreg
               dicsekedve, aztán a gyereket Lila elé tartva: - Úgy-e be szépek vagyunk? Tal-a-lá! -
               kiáltá azzal a gügyögő, éneklő hanglejtéssel, amely a gyermekszobák kizárólagos
               tulajdonát képezi.</p>
            <p>Lila megilletődve tekintett az édesen szundító kis csöppségre.</p>
            <p>- Elfogadsz anyád helyett anyádnak? - kérdé tőle kezeit összekulcsolva. Majd karjait
               feléje tárva: - Adja ide! - parancsolta a birtokbavétel erélyével.</p>
            <p>- Milyen jól illik a kezébe! - dünnyögte az öreg Julis nagyot sóhajtva s azok a
               könnyek, melyek szemeibe tolakodtak, ezúttal nem a halott asszonyért pörgedeztek.</p>
           
         </div>
         <div type="chapter">
            <head>XVII.</head>
            <p>Ismét ősz lett.</p>
            <p>A szomorú nyirfák füzérszerű ágai ismét aranykalárishoz hasonlóan himbálóztak a
               szeptemberi kék ég alatt s nézegették magukat a kis tó vizében; - s a fecskék ismét
               éppen olyan nyugtalan röpüléssel surrantak ide-oda, ide-oda a letarolt réteken,
               mintha csak távozás előtt minden egyes fűszáltól búcsút akarnának venni, éppen úgy,
               mint tavaly ilyenkor.</p>
            <p>Még a vadszőlőnek kúsza indái is éppen olyan kiváncsian kandikáltak be most is a
               zsongóréti ház ablakain, mint más esztendőben, csak éppen azoknak az élete változott
               meg, akik azokon az ablakokon belől lakoznak!</p>
            <p>És ha a vadszőlő és fecske beszélni tudna, úgy vélem, nagy örömmel adna hírt e
               változásról. Mert hiszen tíz év óta először történt meg, hogy a fecske fészkét nem
               verték le az eresz alól s hogy a vadszőlő kedvére nyújtózkodhatott az eresz
               fölött.</p>
            <p>Hogy azonban a házbeliek miként vélekedtek, azt már nem lenne olyan könnyű kitalálni.
               Tény az, hogy Ugody László a felesége halála óta föltünően megőszült s hogy gyakran
               látják hozzátartozói, amint a gyermekek vidám zajongását kerülve, órákig jár-kel a
               kert legelhagyatottabb utain. Mit gondol ilyenkor? Mivel gyötrődik? ki tudná? Hiszen
               az emberi szív úgy van megteremtve, hogy nemcsak a bánat fáj neki, de az is
               kimondhatatlan szenvedést okozhat, ha valaki belátja, hogy azért, aki megérdemelte
               volna, nem bánkódik eléggé!</p>
            <p>Ugody Kristófné azonban minden önanalizis nélkül engedte át magát fájdalmának. Őneki
               a menye mindenkor a mintaanya és mintafeleség megtestesülése volt. - Hiszen pénzért
               se lehetett volna olyan tökéletes szárazdajkát s olyan tiszta, rendes, takarékos
               gazdasszonyt találni, mint szegény megboldogult Olgám! - mondogatta százszor is. S ha
               valami megvigasztalta e nagy veszteséggel szemben, az a Lila soha nem remélt
               praktikussága volt.</p>
            <p>Mert íme, ama gyászos márciusi nap óta leánya észrevétlen kezébe vette a gyeplőket.
               Az egész házvezetés gondja s a gyermekek nevelésének fölügyelete egészen az ő
               vállaira nehezedett.</p>
            <p>- S azt hiszed, bánja? - mondta Etelka néninek, aki szeptember elején pár napot
               töltött Zsongóréten. - Dehogy is bánja! Sőt ellenkezőleg - virul. Én mondom neked,
               hogy virul! - Erre az anyai dicsekvésre azonban Etelka néni csak vállat vont és
               sértődött hiúsággal felelte:</p>
            <p>- Ez csak természetes! Hiszen Lila - Ugody! - de aztán ő is sietett hozzájárulni a
               Lila dicséretéhez. Mert a világért se vette volna a lelkére, hogy sógornőjét
               megharagítsa vagy bármiképpen idegesítse.</p>
            <p>- Isten ments! - mondotta Tunyoginénak zsongóréti látogatása után, e párbeszéd
               részleteit ismételve - Isten ments! Hiszen a vak is látja, hogy szegény Huldánk
               mennyire hanyatlik. - Hol van a régi erélyesség? A régi uralkodhatnámság? Hej, nagy
               dolog az, hogy meg kell vénülni! Nagy dolog!</p>
            <p>- Bizony nagy! - feleltek a matrónák meggyőződéssel, aztán kevesebb egyetértéssel
               arról kezdtek vitatkozni, hogy vajjon Pántelky Dénes gondol-e még húgokra vagy se,
               mert ha még mindig el akarja venni, megteheti, hiszen köztudomású dolog, hogy Olivia
               ő excellenciájának nincs többé fia fölött hatalma.</p>
            <p>Hanem Cella néni ezt az érdekes témát is elfelejtette, egy, az ő szempontjukból véve
               sokkal érdekesebbért, mondván:</p>
            <p>- Mit gondoltok? örökre bezárták az Ugody-házat?... Na?! Azt kérdem én tőletek, hogy
               nem vétek-e azt a gyönyörű helyet elhanyagolni?...</p>
            <p>- Az már igaz. De lásd, ilyenek a gazdag rokonok! - sóhajtott Tunyoginé. - Pedig én
               meg azt kérdem tőletek, hogy ugyan mit ártana nekik, ha nekünk hármunknak
               fölajánlanák örökös lakásul?!</p>
            <p>- Hja! Ha Hulda még a régi Hulda lenne! De annak vége! Most már Lila parancsol, ő
               neki meg eszébe se jutna ilyesmi! Hamarább gondolna arra, hogy lelencházat vagy
               bolondok házát csináljon abból a kastélyból.</p>
            <p>- Na, igazán! - bólintottak mindhárman őszinte szomorúsággal. A bekövetkezett hosszas
               hallgatás pedig arról tanuskodott, hogy ez utóbbi föltevés egy egész láncolatát
               nyitotta meg a jóslatszerű balsejtelmeknek. Mialatt pedig az örökös vendégségből
               kikopott nénik ilyen aggodalmak izgalmaival pótolták az Ugody-uzsonnák végnélküli
               csevegéseit, Ugody Lila a reáhárult felelősség teljes tudatában őrködött kis
               birodalma fölött.</p>
            <p>- Te édes segítőtársam! - mondogatta László imádással határos meggyőződéssel. - Mivé
               lettünk volna nélküled?!</p>
            <p>Lila azonban csak egy néma csókkal felelt e hálanyilatkozatokra, aztán elsietett,
               hogy a picinek reggelijéről, öltöztetéséről vagy mulattatásáról gondoskodjék.</p>
            <p>Mert, bár a többi három sem panaszkodhatott szeretetlenségről, mégis a pici, ez a kis
               megtestesült mosolygás lett a Lila szerető gondjának legfőbb letéteményese.
               Természetesen! Hiszen ő az enyém, az én aranyos kis leányom, úgy-e baba? -
               kérdezgette az apró, gügyögő, visongató jószágot, aki ilyenkor szörnyen megelégedett
               gu-guzással igyekezett felelni.</p>
            <p>- Mit gondolsz, mamikám, - kérdezte Lila egy szeptemberi délután - mit gondolsz?
               hátha fölhasználnók ezeket az ajándék nyári napokat és kivinnők az ozsonnát a kis
               fenyőerdőbe?</p>
            <p>- Mindnyájan? Jó, nem bánom! - hagyta reá Ugodyné, aki napról-napra jobban Lilára
               bizta magát. Olyan fáradt volt mindig, talán ezért esett jól ez a gondoktól ment
               folytonos pihenés.</p>
            <p>Lila tehát legott kiadta a rendeletet s nemsokára előállt Bujdos, hátán két öblös
               hátikosárral s a gyermekek soha nem fogyó gyönyörűségére, ezekbe a kosarakba tüntek
               el egyenkint az evőeszközöket, gyümölcsöt, szalonnát és nyers burgonyát rejtegető
               csomagok.</p>
            <p>- Kukoricát is sütünk, úgy-e Lila néni? - kérdezgette Manika, mialatt féllábon
               körülugrálta a türelmes vén csacsit.</p>
            <p>- És fenyőtobozból rakjuk a tűzet, úgy-e Lila néni? az olyan szép lánggal ég! -
               örvendezett Lacika.</p>
            <p>- Helyes, helyes! - hagyta reá nénjük, a kis fiút homlokon csókolva. Olyan büszke
               volt reá! Vajjon mit szólna szegény anyja, ha tudná. Tudná? mit? azt, hogy mióta a
               falusi tanító szoktatja tudományra, de Lila nénje a gondolkozásra, azóta milyen
               rohamosan halad a - Parnasszus felé?</p>
            <p>De nem ért rá gondolatát ilyen konkrét formába foglalni, mert íme elindult a kis
               karaván. Legelől, fia karjára támaszkodva, Ugodyné lépdelt. Utánok Lila, aki a
               nagyobb gyerekekre vigyázott, hogy legalább halló távolságban tartsa őket. De azért
               minduntalan vissza is tekintgetett, hogy azt a kis rózsafüggönyös fehér kosár-kocsit
               nézegesse, amelyben a család legifjabb tagja szunnyadozott.</p>
            <p>- Valóságos vasárnapi kirándulás! - kiáltott Lila nevetve s olyan jól esett a László
               arcát felderülni látni.</p>
            <p>- Itt talán megpihenhetünk? - indítványozta Ugody, midőn a kis fenyőerdőhöz
               értek.</p>
            <p>- Még ne! - könyörgött Lila - gyertek az út kanyarodásáig! Tudniillik, - magyarázta a
               Bujdos egyik hátikosarában keresgélve - szeretnék ott egy napraforgó-erdőt
               lefesteni... Igen, egy valóságos erdőt! Majd meglássátok, hogy milyen gyönyörű!...
               Kivált ilyenkor, midőn a lemenő nap belevilágít a virágokba... Majd meglássátok!...
               - S ezzel, miután különböző takarókkal és festőeszközökkel fölszerelték magukat, újra
               útra keltek.</p>
            <p>És egyszerre, alig haladtak újabb ötven lépést, előttük állt a Lila által erdőnek
               nevezett napraforgó-ültetvény s még Ugodyné is, aki pedig nem igen engedte magát
               egykönnyen elragadtatni, most őszinte lelkesedéssel kiáltott fel:</p>
            <p>- Ez igazán remek!</p>
            <p>- Úgy-e meseszép? - felelt Lila gyermekes örömmel. - Egy izzó arany tömkeleg,
               úgy-e?</p>
            <p>- Na, édes! - nevetett László a festőállványt fölállítva. - Ha sikerül neked ezt
               megörökíteni, akkor túl teszel Józsuán...</p>
            <p>- Túl bizony! - felelt Lila a tréfát elértve - mert ő csak egy, de én sok, sok napot
               fogok megállítani.</p>
            <p>- S mindezt egy félméteres vászondarabon - egészíté ki mondatát Ugodyné, tréfásan
               csúfondáros nagyzolással.</p>
            <p>Aztán sok jókedvű csevegés között letelepedtek.</p>
            <p>- Ide ülj le, mamikám, - tanácsolta Lila, miután szénából, plédekből egy kényelmes
               ülést hevenyészett anyjának. - Dada, húzza a kis kocsit a jó nagymama mellé, -
               rendelkezett a fiatal parasztmenyecskéhez fordulva. - Igy, maga mehet a gyermekekkel
               szedrészni, mi vigyázunk a picire! - Csak ne menjenek nagyon messze, hogy ha kiáltok,
               mindjárt itt lehessenek!... érti?! És most, László, - mondta testvérének hízelgő,
               kérő hangon - eredj oda a napraforgókhoz: - előtérnek.</p>
            <p>- Muszáj?</p>
            <p>- Persze, hogy muszáj! - nevetett Lila a László megadásteli ábrázatát látva, - de ha
               hoztál egy könyvet, megengedem, hogy olvasd.</p>
            <p>- Minő kegy! ezer köszönet! - felelt Ugody mosolyogva, - de persze, ha muszáj, hát
               muszáj, te intézed a mi sorsunkat, tehát mi szót fogadjunk! Ugy-e, anyám?</p>
            <p>- Bizony! - bólintott Ugodyné, akit a szeptemberi éles levegő kezdett
               elálmositani.</p>
            <p>És nemsokára mély csend lett körülöttök.</p>
            <p>László csakugyan előkeresett zsebeinek kifogyhatatlan tárházából valami szociológiát
               tárgyaló füzetet. Lila pedig gyakran oda-oda pillantva édesdeden nyugvó kedvesei
               felé, rajzolni kezdett.</p>
            <p>- Nyugalom. Béke. Csend! - suttogta a Richepin Septembre-jára gondolva és
               lassan-lassan őt is áthatotta az a nagy némaság, mely az ősz beálltával ura lesz a
               világnak.</p>
            <p>Nem az a varjukárogástól, kuviksivítástól meghasított mogorva némaság ez, mint minő a
               téli napokat teszi hidegüknél dermesztőbbé, de az a derűs némaság, mely akkor áll
               elő, mikor a túlgazdag természet hangok helyett, csupa színnel, csupa ragyogással
               fejezi ki magát.</p>
            <p>- Milyen harmonikusan olvad össze körülöttem minden, a letarolt rétek, a messze
               hegyek violaszín hulláma s a sötét erdő napsugártól megaranyozott tisztása.
               Harmónia!... Harmónia?... - ismételte Lila elgondolkozva. - Ez az, amit Szabó Pali a
               legnagyobb vivmánynak tekintett, igen!... ha lelkünk mélyén kél a visszhangja...</p>
            <p>- Szegény Pali! Vajjon, hogy él kint, idegen országban? - fűzte gondolatait tovább. -
               Milyen különös az, ha valaki úgy kiesik az embernek az életéből, mint ő az enyémből.
               Pedig egy időben mennyit szenvedtem miatta, még Dénestől is!</p>
            <p>- Dénes?... Hát ő is úgy ki fog esni az életemből, mint Szabó Pali?! - villant meg
               agyában fájón, élesen.</p>
            <p>És ez a hivatlan gondolat nem is engedte magát elkergetni. - Mi lesz, ha nem jő
               értem? - sírt föl lelke mélyén a jogait követelő szerelem.</p>
            <p>- De mi lesz, ha értem jő? - felelt rá a felelősség öntudata kérlelhetetlenül s
               tekintete önkénytelenül körülölelte azt az alvó, törékeny öregasszonyt s azt a kis
               anyátlan árvát, akik biztosan azért alusznak most is olyan nyugodtan, mert az egyik
               tudja, a másik érzi, hogy van, aki őrködjék fölöttük!</p>
            <p>- Nagyságos asszonyom! - szólalt meg e percben valaki a háta mögött és Lila a kis
               szolgáló kipirult arcát látta maga mellett. - Jaj, bocsánatot kérek! Igazán nem
               akartam! - mentegetődzött az suttogó, rémült hangon, - nem tudtam, hogy meg tetszik
               ijedni... De expresszlevelet hoztak, hát gondoltam, hogy hamarább itt leszek vele,
               mint az a vén csoszogós János.</p>
            <p>- Levelet, nekem? - kérdi Lila meglepetve.</p>
            <p>- Igen, igen, a nagyságos asszonynak! - erősíti Zsófi, mialatt egy babos zsebkendőt
               halász ki kebeléből.</p>
            <p>Lila mosolyogva figyeli mozdulatait. - Nagyságos asszony! - mormolta. Milyen
               önkénytelenül tisztelnek meg e címmel, amióta a László házát vezetem... Érdekes! De
               tovább nem jut megjegyzésével, mert ekkorára Zsófi szerencsésen kioldotta zsebkendője
               csücskét s átadta a kérdéses levelet.</p>
            <p>- Baj van? Rossz hir? - kérdezi László, mert egyszerre csak azt látja, hogy huga
               kisértetiesen elsápadt.</p>
            <p>De Lila ajkára teszi ujját s e néma jellel könyörög hallgatásért, aztán remegő kézzel
               tépi föl a boritékot!</p>
            <p>- Lila! - olvassa, mialatt szívét a torkában érzi. - Hat hosszú... én Istenem, milyen
               nagyon, nagyon hosszú hat hónap óta várom, lesem ezt a percet, amelyben újra
               megkérdezhetem azt, amire ma egy éve nem akart válaszolni. Hogy miért vártam eddig?
               Majd szóval elmondom. Olyan tele az élet apró, pici akadályokkal, melyek mégis
               lefogják, lekötik az embert, mint ahogy a törpék Gullivert lekötötték, minden
               hajaszálát külön-külön odaszegezve!... De most szabad vagyok újra és most Lila csak
               egy szavát várom, hogy útra keljek - a boldogságért! Mondja, mehetek?</p>
            <p>Ugody Lila lopva néz körül. Nem, nem látja senki! László valószínűleg gyermekei
               keresésére indult. Ugodyné még mindig szundít, a szolgáló pedig már rég elsietett.
               Lila tehát tanuk nélkül adhatja át magát boldogságának.</p>
            <p>Tehát nem csalódott! Dénes hű maradt hozzá! És most eljő. Talán már holnap ilyenkor
               itt lesz! Talán éppen itt fogja újra megkérdezni: Lila, akar a feleségem lenni, éppen
               úgy, éppen olyan édes, szívet-lelket átható hangon, mint egy év előtt.</p>
            <p>- És most, mit fogsz reá felelni? - kérdezte önmagától. - Azt, hogy vén leány vagy?
               Úgy-e nem? - suttogta nevetve. Hiszen ez az egy hosszú esztendő eléggé
               bebizonyította, hogy jobban szeret, semhogy a korod különbséget tenne!... Más akadály
               pedig mi volna? - kérdé kevélyen, de aztán valami mégis eszébe juthatott, mert az a
               dacos: Nem! semmi, de semmi sincs, amit azután suttogott, már nem annyira a kivívott
               győzelem diadalkiáltására, mint inkább a halálra sebzettnek utolsó önvédelmi
               kisérletére emlékeztetett.</p>
            <p>De azért nem adta meg magát. - Nem! Semmi, de semmi sincs! - ismételte még akkor is,
               midőn határozott; céltudatos léptekkel közeledett anyjához, még akkor is, midőn
               nesztelenül, csendesen melléje ült a kiterített pokrócra, még akkor is, midőn Ugodyné
               a tettenkapott gyermek kimagyarázgatásával ismételgette:</p>
            <p>- Na nézd, majdnem elaludtam! - Mert persze a világért sem vallotta volna be e
               gyöngeségét.</p>
            <p>De Lila ezúttal nem is felelt e kis mentegetődzésre, hanem szótalanul nyújtotta át
               anyjának Pántelky levelét, aztán újra felszökött helyéről és karjait összefonva várt.
               Óh milyen végtelen lassúsággal kereste elő Ugodyné a pápaszemét! Milyen kínos volt
               nézni, hogy hogyan illeszti helyére, remegő kezével. Hát kell ahhoz ennyi
               előkészület? De hiszen az a levél magától beszél! Arra csak rá kell nézni, hogy az
               ember tudja, hogy mi van benne!</p>
            <p>- Ah, végre!... végre elolvassa!</p>
            <p>- De mit jelentsen ez, miért nem kiált fel örömmel? Miért nem tárja ki karjait, hogy
               leányát magához ölelje, miért?</p>
            <p>Ugody Lila egy percre megkövülve áll előtte, de aztán egy erősebb impulzusnak
               engedve, elébe térdel s mindkét kezét kezébe zárva:</p>
            <p>- Mamám, édes jó mamám, - suttogja - hát te nem is felelsz? Neked egy szavad sincs
               menyasszony-leányodhoz?</p>
            <p>Ugodyné azonban fáradt ősz fejét a vén fenyőfa törzséhez támasztva, szótlanul tekint
               a messzeségbe. Persze, persze! - kezdi aztán megadásteli bólintgatással... ez a
               dolog rendje! - Pedig... lám, én már azt hittem, hogy én foglak hamarább elhagyni...
               teszi hozzá nagyot sóhajtva.</p>
            <p>Lila ijedve tekint reá.</p>
            <p>- Erre vágytál, erre? - kérdi alig hallhatólag, de anyja csak újra igent int
               fejével.</p>
            <p>- Vén vagyok már, leányom, - magyarázza engesztelőleg, - egy napig is nehezen lennék
               el nélküled... De leszek! óh, hogyne lennék! - mondá sietve, csaknem mosolyogva, mert
               a leánya arcáról olyasmit olvasott le, ami anyai szívének még jobban fáj, mint a
               válás... Na, édes kis leányom, ne, ne sírj, kéri kényeztető, becéző szóval, mintha
               kis gyermekkel beszélne. Jó lesz minden... Na, majd meglásd, hogy jól lesz minden.
               Ejh, nem kell az ilyen vénasszony önző panaszkodását olyan komolyan venni...</p>
            <p>De Lila nem bír magán uralkodni, a túlságos gyors egymásutánban rázúdult ellentétes
               indulatok erősebbek voltak, semhogy azt egy reszkető öreg kéz simogatása legott
               elcsitítaná. Ezért lám Ugodyné cselhez folyamodik: egy alattomos lábmozdulattal
               hirtelen megrántja a gyermekkocsi kerekét. És íme, jól számított, mert az így
               fölébresztett kis baba sivítással áll bosszút a háborgatásért.</p>
            <p>- Lila, Lila, hallod! Sír a pici! - kiáltja Ugodyné ijedtséget színlelve. - Ehun ni,
               kiesik a bölcsőből! - De tovább nincs miért folytassa, mert Lila máris letörülte
               könnyeit s egy szempillantás alatt ölébe kapta a gyermeket.</p>
            <p>- Mondom! - dünnyögött a csalafinta nagymama roppant megelégedéssel, midőn a kicsi
               rögtön nevetni, tapsolni kezdett. - Mondom! Már nem sok kell ennek a kis
               kisasszonynak, hogy a maga lábára álljon!</p>
            <p>Lila félig lezárt szemekkel néz anyjára.</p>
            <p>- A maga lábára álljon!? - ismétlé, mint egy álomjáró. - A maga lábán! És ha én
               itthagyom, vajjon ki tanítja meg erre. De még többre is, arra, hogy járjon is a saját
               lábán?...</p>
            <p>- És ezt olyan nagyon szükségesnek tartod? - kérdé László, aki éppen hozzájuk
               lépett.</p>
            <p>- Igen! - felelt Lila határozott hangon, - mert meggyőződésem, hogy segítőtárs csak
               az lehet, aki: nem támaszkodik.</p>
            <p>- Ugyan na! - gúnyolódott a nagymama szörnyűködve, bár titokban nagyon örült, hogy
               Lila egyszerre milyen nyugodtnak látszik. - Ugyan már! Aztán mit csinál az a híres
               segítőtárs, ha nem támaszkodik, mi?</p>
            <p>- Ott marad, ahová a kötelesség láncolja, - feleli Lila, de olyan halkan, hogy övéi
               nem hallhatták. - Ők csak azt látták, hogy remegő keze egy levelet tép foszlányokra
               s hogy annak apró részecskéi egy darabig éppen úgy szállnak, keringenek fejök fölött,
               mint megannyi álmából rebbentett kis fehér pillangó. De még mielőtt azok végképp
               eltüntek volna a tapadó, marasztó szederindák között, az erdő mélyéről víg
               gyermeknevetés hangzott.</p>
            <p>- Menjünk elibök, - indítványozta a nagymama.</p>
            <p>- Menjünk! - felelt Lila, karján a kis gőgicsélő leánykával.</p>
     
               <p>VÉGE.</p>
           
         </div>
      </body>   
   </text>
</TEI>