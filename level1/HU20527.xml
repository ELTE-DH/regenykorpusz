<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU20527" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Emberek vagyunk</title>
            <author>
               <persName>
                  <surname>Mael</surname>
                  <forename>Ferenc</forename>
               </persName>
               <date from="1890" to="1949">1890-1949</date>
               <idno type="VIAF">121477863</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">34272</measure>
            <measure unit="pages">84</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Emberek vagyunk</title>
               <date>2023-09-15</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/20500/20527/"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Drótos László</name>
                  <name>Molnár Éva</name>
               </respStmt>
            </bibl>
            <bibl type="printSource">
               <title>Emberek vagyunk</title>
               <author>Mael Ferenc</author>
               <pubPlace>Kolozsvár</pubPlace>
               <publisher>Grafica Ny.</publisher>
               <date>1938</date>
               <ref target="https://mek.oszk.hu/20500/20527/"/>
            </bibl>
            <bibl type="firstEdition">
               <title>Emberek vagyunk</title>
               <author>Mael Ferenc</author>
               <date>1938</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="F"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-05-24"/>
     </revisionDesc>
  </teiHeader>
  <text>
    <body>
         <div type="chapter">
         <p>Mult év nyarán ellenállhatatlan vágyat éreztem, hogy felkeressem azt a fatelepet, ahol
            harminc évvel ezelőtt fűtött a gyakornokúri hév és buzgalom és három hónapig arról
            álmodoztam, hogy valamikor beülhetek az Erdőipar Rt. vezérigazgatói székébe.</p>
         <p>Nem rajtam mult, hogy nem ültem bele. Valamint az sem rajtam mult, hogy semmilyen
            igazgatói széket nem faragtak számomra s be kell érjem nehány gyorsan hervadó
            babérlevéllel, amit a sorstól végkielégítésül kaptam.</p>
         <p>Mikor vágyam teljesült s bejárhattam a kis telepet, olyasmit éreztem, mint amikor régi
            ideáljával találkozik az ember. Mosolyog rá, de magában azt kérdezi: ugyan, mit
            szerettem rajta? És sajnálja a kiábrándító találkozást.</p>
         <p>Én is sajnáltam.</p>
         <p>Harminc év nemcsak engem változtatott meg, hanem a régi, kedves fatelepet is. Az
            erdőkitermelést már évekkel előbb befejezték s a cég új vágási területen folytatta
            működését. A kicsi irodahelyiségből lakás lett s nehány ottragadt munkáscsalád
            emlékeztetett arra, hogy valamikor gépek zakatoltak itt, fürészelték deszkává a
            kidöntött fatörzseket.</p>
         <p>Visszajövet fiatalasszonnyal ismerkedtem meg a vonaton. Amikor megtudta útam célját,
            fölragyogott a szeme. És talán azért, hogy kesernyés hangulatomat elüzze, aranyos
            bőbeszédüen elmondta egész élettörténetét és mire befejezte, a gyorsvonat kerekei
            csattogva rohantak át a sínek váltóin.</p>
         <p>- Nemsokára otthon leszünk, Pirike - szólt a vak leányhoz, aki mellette ült és rajongó
            szeretettel figyelt szavaira.</p>
         <p>- Ez az én Pirikém, akiről annyit beszéltem önnek. Apját utolérte a munkássors szomorú
            végzete, agyonütötte a lezuhanó fatörzs. Anyja is meghalt. Most magamhoz veszem, az én
            leányom lesz. De igazán sajnálom, hogy annyit fecsegtem, bizonyára untattam önt.</p>
         <p>- Ellenkezőleg. Ha megengedi, regényt irok belőle. Megengedi, úgy-e?</p>
         <p>Jóízüen fölnevetett.</p>
         <p>- Nem bánom, írjon, amit akar, de megjósolom, hogy nem lesz sikere. Az olvasónak több
            drámai feszültség, több vér, több lecsúszás kell s raffináltabb figurák. Az én
            történetem nagyon egyszerücske, inkább olyan, mint egy szép álom. Nem hiszik el majd
            önnek Juditka és Tibor gyorsan kivirult szerelmét, Szamosi Géza lelkivívódásait.
            Lerochék nagy jóságán meg épen bosszankodni fognak.</p>
         <p>- Nem bánt, ha nem lesz sikerem, csak azt szeretném, ha írásom tetszene önnek,
            asszonyom. Elküldhetek-e a címére egy példányt?</p>
         <p>- Nagyon köszönöm, tessék a címem.</p>
         <p>Névjegyet vett ki táskájából, melyen ez a név állott: Leroch-Veres Lajosné.</p>
         </div>
         <div type="chapter">
            <head>I.</head>
            <p>Juditka a gatterkönyvet vezette az Erdőipar Rt. fatelepének irodájában. Hozzá
               futottak be a napi jelentések, hogy mennyi és milyen rönköt dolgoztak fel a fürészek.
               Ő készítette el a központhoz beküldendő heti kimutatásokat a hat gatter
               teljesítményéről.</p>
            <p>Ezek miatt a remekbe készült, hajszálpontos kimutatások miatt nevezte el Juditkát a
               központ főkönyvelője eleven számológépnek s ha félévi zárlatainál hiba mutatkozott,
               azt nem a Juditka kimutatásaiban, hanem a központi könyvelésben találta meg.</p>
            <p>Dudek bácsi, a fatelep pénztárosa elismerte az eleven számológép kiválóságát, csak az
               nem fért szürkülő fejébe, hogy ez a fiatal leány itt, az Isten háta mögött kuksoljon,
               ahol se korzó, se cukrászda, de még egy ócska mozi sincs, csak gatterkönyvek - hétfő
               reggeltől szombat estig, soha be nem telő, éber figyelmet s pontos munkát követelő
               gatterkönyvek. Van ugyan valami kaszinóféle. Itt étkezik Veres gyakornok úr és ide
               robog el hazulról Dudek bácsi, ha néha-néha vésztjósló fellegek tornyosulnak s
               elborulással fenyegetik a családi béke egét.</p>
            <p>- Itt vesztegeti el fiatalságát - dohogott gyakorta Dudek bácsi - ezen a mocsok
               helyen, ahol nyáron az unalom, ősszel-tavasszal a sár öli az embert s télen? Hosszú
               téli estéken ronthatja szemeit agyonolvasott regények betűsorain. Mondja, nem vétek
               ez önmaga ellen?</p>
            <p>Juditka mosolyogva hallgatta a mindennapos kifakadásokat. Megszokta. Nem vette
               komolyan.</p>
            <p>- Miért szeretné, hogy elmenjek, Dudek bácsi? - szaladt ki egyszer a kérdés Juditka
               ajkán. - Talán nem végzem rendesen a munkámat? Nem érdemlem meg a fizetésemet?</p>
            <p>- Aberdehogyis - tolta homlokára szemüvegét az öreg. - Nagyon is rászolgál a
               fizetésére. Hanem itt élni, kicsi Judit, társaság nélkül, barátnők nélkül, szórakozás
               nélkül...</p>
            <p>- Jól érzem magam, Dudek bácsi.</p>
            <p>- Jól érzem magam, jól érzem magam... ez mellékes, ez nem fontos... Nem ez a fontos,
               hanem az, hogy a jövőjére is kell gondolnia. Itt hiába vár, hiába várja, hogy
               történjen valami. Itt nem történik semmi, soha... érti, kicsi Judit? Nem történhet...
               Elébe kell mennie a szerencséjének. Az nem jön el ide magáért.</p>
            <p>Juditka kinézett az iroda ablakán, mintha azt keresgélné, hogy merre is induljon el?
               Lehet, hogy igaza van Dudek bácsinak. Amerre nézett, az erdő lombsátorát látta, a
               kacagó napsugarat, amint bujócskát játszik a hintázó falevelekkel.</p>
            <p>- Dudek bácsi nagyon kedves, köszönöm jóindulatát, de egyelőre itt maradok. Ide köt
               édesanyám s az érte szivesen végzett munka. Nincsenek csalogató álmaim, nem várok
               királyfit. Boldog vagyok, ha mosolyt látok édesanyám drága arcán. Ha a szerencsének
               eszébe jut, hogy pont engem keressen, higyje el Dudek bácsi, itt is rám talál
               majd.</p>
            <p>- Aberdehogyis! Igy szokták elaltatni a vágyakat, az élniakarást, igy szoktak
               megalkudni a helyzettel, kicsi Judit és csak akkor eszmélnek föl, amikor az első
               ezüst hajszál kérlelhetetlenül jelenti, hogy elmult az ifjúság. Akkor késő lesz
               igazat adni Dudek bácsinak.</p>
            <p>- No és ezüst hajszálakkal nem végezhetem el rendesen a munkámat?</p>
            <p>- Elvégezheti s vén szamár létemre tudnom kellene, hogy nőkkel nem érdemes
               vitatkozni, mindig nekik van igazuk.</p>
            <p>Szavai már keményen pattogtak, mint jégdarabkák pléhtetőkön. Nem is várt feleletre,
               hanem felcsengette a hosszúvölgyi munkafelügyelőséget.</p>
            <p>- Haragszik rám, Dudek bácsi? - kérlelte Juditka.</p>
            <p>- Nem magára haragszom, hanem magamra, az egész világra és különöskép arra a
               királyfira, akit maga, kicsi Judit nem vár, de akinek mégis el kellene már jönnie...
               Halló... halló... Itt Dudek... igen, Dudek pénztáros. Nem látta kérem a gyakornok
               urat, Veres Lajos gyakornok urat... Mi van a telefonjával, hogy annyit beszéltet? Nem
               látta? Mi ujság? Küldje be a bérlistákat, holnap szombat van, nem akarok megint
               éjfélig fizetni. Megértettük egymást?</p>
            <p>Letette a hallgatót. A telefonbeszélgetés közben belógott gyakornok már a helyén ült
               s nagy buzgalommal rendezgette íróasztalát.</p>
            <p>- Hol a fészkes fergetegben csavarogsz? - mordult rá. - Vagy azt hiszed, hogy ezt a
               rengeteg aprópénzt én csomagolom át?</p>
            <p>- Kint jártam Hosszúvölgyben, Dudek bátyám. Muszáj ellenőrizni ezeket az
               embereket.</p>
            <p>- Te Hosszúvölgyben? Aberdehogyis. Te, kérlek alásan a kaszinóban söröztél és
               csavargattad Bözsinek, a kaszinósné leányának a fejét.</p>
            <p>Veres Lajos gyakornok úr megszeppent.</p>
            <p>- Keresett talán a diri?</p>
            <p>Juditka kuncogva szólt közbe:</p>
            <p>- Kereste bizony.</p>
            <p>- Keresett hát - ismételte Dudek bácsi - és azt mondta, hogy ha még egyszer nem talál
               itt, úgy kirepülsz, mint egy vizsgázott fecskefióka.</p>
            <p>A gyakornok úr mindennemü repüléstől irtózott, az állásából pedig éppenséggel nem
               szeretett volna kirepülni. Juditka előtt azonban nem árulhatta el gyöngéjét. Ezért
               kiegyenesedett vállakkal, napoleoni pózban vágott vissza:</p>
            <p>- Annyi baj legyen, legalább nem vénülök meg ezen a vacak fürésztelepen.</p>
            <p>- No no, kedves öcsémuram - hűtögette Dudek bácsi - még senki sem siránkozott azon,
               hogy ezen a vacak fürésztelepen vénült meg. Inkább itt, mint a munkanélküliek
               melegedő helyén.</p>
            <p>- Szó, ami szó, mégsem bántam meg, hogy az imént beszagoltam a kaszinóba. Időnek
               előtte megtudtam, amit még kevesen tudnak, hogy holnap reggelre várják a fiatal
               Lerochot, az elnök fiát és holnap este murizunk. Egyébként nem értem, miért vannak
               úgy oda azért a fiatal tacskóért, hiszen ő nem tehet róla, hogy jól választotta meg a
               papáját?</p>
            <p>Juditka elsimitott egy elszabadult hajfürtöt.</p>
            <p>- Nincs igaza, Lajkó. A fiatal Leroch majdnem kész erdőmérnök. Művelt, komoly,
               elegáns fiú s nem olyan üresfejű, mint a magakorabeli kamaszok.</p>
            <p>A gyakornok nagyot nyelt, de nem válaszolhatott, mert Schmidt igazgató lépett az
               irodába. Dudek bácsi szolgálatkészen hajlongott, Juditka mélyebben hajolt a
               gatterkönyv fölé. Veres úr pedig mohó buzgalommal csomagolta az aprópénzeket.</p>
            <p>- Jó reggelt uraim, jó reggelt Juditka, mi ujság Dudek bácsi - kérdezte az
               üzemvezetőigazgató.</p>
            <p>- Minden rendben van, igazgató úr. Ma ismét tiz vagont indítunk útnak. Lunkavölgyben
               Hámos György munkás összezördült a feleségével.</p>
            <p>- Majd elintézi Juditka - mosolygott Schmidt igazgató. - A békéltetési eljárások az ő
               hatáskörébe tartoznak.</p>
            <p>- Igenis, igazgató úr. Ismerem Hámos Györgyöt, nem rossz ember, csak a muszkafogság
               berzenkedik néha benne. Időnként nyakára ül a vörös téboly s ilyenkor neki vadul,
               mint a veszett állat. Aztán lecsendesedik. Vasárnapra berendelem az asszonyával
               együtt.</p>
            <p>- Úgy-úgy, mossa meg a fejét alaposan. Ehez a nők jobban értenek, mint mi, férfiak. A
               mi kezünk hamarosan ökölbe szorul és egy-kettőre ütünk, amin később hiába
               sajnálkozunk. Hát csak ügyesen, okosan, Juditka. Kérem a postát. Darvasnak mikor jár
               le a szabadsága?</p>
            <p>- Hétfőn jelentkezik, igazgató úr.</p>
            <p>Juditka aláirásra készítette a leveleket.</p>
            <p>- Holnap vendégünk lesz, a fiatal Leroch - mondta aláirás közben Schmidt igazgató. -
               Veres úr lesz szives értesíteni Szamosi mérnök urat, Kackó erdész urat, Sipos
               főgépészt és Tompa raktárnokot, hogy szivesen látom holnap este vacsorára a
               kaszinóban. Dudek bácsi és Juditka szintén vendégeim lesznek, a gyakornok úr pedig
               tudtommal a kaszinóban étkezik, ilyenformán csak asztalt kell cserélnie. A nős urak
               feleségét és Juditka édesanyját is szivesen látom. Továbbá kérem Veres urat, hogy
               hozassa rendbe a vendégszobát. Talán mondanom sem kell, hogy az elnök úr fiát a
               legszivesebben kell fogadnunk s nagyon szeretném, ha jól érezné magát körünkben.</p>
            <p>A vendégszobára én is felügyelek - gondolta Juditka. - Lajkó úgysem ért hozzá, no meg
               a „tacskóért” sem lelkesül tulságosan. Néhány szép kézimunkának, egy-két jó
               regénynek, néhány szál illatos virágnak nem szabad hiányozni a vendégszobából. Ezek a
               női figyelem beszédes bizonyitékai. Terveiről azonban senkinek sem szólt. Még
               kinevetnék, félremagyaráznák. Az emberek nagyon hajlamosak a romantikára s
               szeretnek ilyen színezetet adni a legszürkébb eseményeknek.</p>
            <p>Juditka jól tudta, hogy más a romantika és más az élet...</p>
            
         </div>
         <div type="chapter">
            <head>II.</head>
            <p>- Tehát a kisasszony a cég eleven számológépje? - kérdezte az elnök úr fia, Tibor,
               mikor másnap este Schmidt igazgató a kaszinóban Juditkát bemutatta. - Örülök, hogy
               megismerhettem.</p>
            <p>A kaszinóban pompásan terített asztal várta a vendégeket. Már mindenki a helyén ült,
               mikor hat tisztára mosdatott, szépen felöltöztetett csöppség tipegett be és
               sorakozott fel Tibor elé. Kezükben virágcsokrot szorongatva hajoltak meg és csipogó
               madárhangon szavalták el a köszöntő verset:</p>
            <p>Árnyas erdő szélén jártunk,</p>
            <p> Szép virágot nem találtunk.</p>
            <p> De a szivünk kibimbózott,</p>
            <p> Kicsi gazdánk, Isten hozott.</p>
            <p>Tibor, az igazgató s az egész társaság szájtátva bámult. Mindenkit lenyügözött a
               gyermeki közvetlenség és kedvesség kendőzetlen megnyilatkozása. Egy pillanatig Tibor
               se tudta, mi történik vele, körülötte, s a nem várt ünneplésre mivel, hogyan kellene
               válaszolnia. A pillanatnyi önfeledkezést nemsokára hangos éljen váltotta fel.
               Mindenki a kicsi gazdát éltette. A gyerek szavalókórussal megismételtették a köszöntő
               versikét, aminek végeztével Tibor megcirogatta a kipirult arcocskákat és az apró
               tenyérkékbe fényes százasokat csúsztatott.</p>
            <p>Tibor az igazgatóra, Schmidt igazgató a feleségére, Schmidtné Juditkára nézett.
               Mindenik szempárban a kiváncsiság kérdőjele izzott: Ki volt az értelmi szerzője ennek
               a bájos jelenetnek?</p>
            <p>Juditka szemlesütve ült a helyén, Tiborral szemben. Már akkor kényelmetlenül érezte
               magát, mikor ezt a helyet jelölték ki számára. Legszivesebben az asztal végére ült
               volna Lajkó mellé. Bárcsak vége lenne már az ünnepi lakomának, hogy
               hazaszaladhasson.</p>
            <p>- Nagyságos asszonyom, - kérdezte Schmidtnétől az elnökfiú - nem árulná-e el nekem,
               hogy kinek köszönjem meg a nem várt, de felejthetetlenül kedves ünneplést?</p>
            <p>- Juditkára gyanakszom, Leroch úr, ő foglalkozik a munkásgyerekekkel szabad idejében,
               játszik, énekel, táncol velük. Rajong is érette apraja-nagyja.</p>
            <p>Juditka arca úgy lángolt, mint a májusi piros rózsa szirma. Tibor a gyerekek
               virágcsokrából kiválasztotta a legszebbet.</p>
            <p>- Fogadja el tőlem, kisasszony. Nagyon kedves meglepetésben részesített, sohasem
               fogom elfelejteni.</p>
            <p>- Szóra sem érdemes, mérnök úr - akadozott Juditka hangja. Szerencsére megkezdték a
               vacsora felszolgálását</p>
            <p>Evőeszközök csörrentek, poharak koccantak, a társaságnak megoldódott a nyelve s a
               zajjá erősült hangkeverék most jól esett Juditkának. Jól esett, hogy a szomszédja,
               Szamosi mérnök ócska viccekkel akarta szórakoztatni. Majd csak vége lesz a vacsorának
               s akkor hazamegy.</p>
            <p>Percről-percre nőtt a hangulat. A feketénél Juditka kiment a verandára friss levegőt
               szívni. Tibor szintén friss levegőt áhitozott.</p>
            <p>- Kisasszony, megbántottam? - kérdezte meleg, behizelgő hangon, - Úgy látom, menekül
               előlem.</p>
            <p>- Nem, mérnök úr, csak a fejem fájt, de már elmult.</p>
            <p>A leány ránézett a fiura.</p>
            <p>- Mindenki Juditkának hiv, kérem, mérnök úr is szólítson a nevemen. Úgy-e, nem
               haragszik ezért a kérésért?</p>
            <p>- Ellenkezőleg, örömmel teljesítem. Bocsásson meg, tudhattam volna, hogy ma
               kisasszony a kifutó lány is a manikürszalonban.</p>
            <p>- Ne értsen félre, mérnök úr, nem akarok különbnek látszani, csak pontos, szorgalmas
               hivatalnoklánynak és másutt, talán egy nagyvárosi irodában nem is lenne olyan
               idegen csengése ennek az elkoptatott szónak, de itt a telepen, ahol a tisztviselők
               úgyszólván egy családban élnek, örömük közös öröm, bánatuk közös bánat, itt nincsen
               kisasszony. Itt mindenkinek Juditka vagyok. De ha mérnök úr más véleményen van,
               maradjunk csak a kisasszony mellett, nem haragszom meg érte.</p>
            <p>- Teljesen egy véleményen vagyunk, Juditka, de nekem is lenne egy kérésem. Legyek én
               is Juditkának Tibor. Ebben a kedves környezetben érezzem én is, hogy bennem nem az
               elnök fiát, hanem a jó barátot becsülik. Ajándékozzon meg engem barátságával,
               Juditka.</p>
            <p>- Ha barátságára érdemesit, nem fogok bizalmával visszaélni, de mást ne kivánjon
               tőlem, mérnök úr. Ami illik önnek, azt tőlem illetlenség számba vennék, ami önnek
               szabad, azt, ha én tenném, rovásomra irnák.</p>
            <p>- De ha én kérem, ha felhatalmazom, akkor se?</p>
            <p>- Most még nem... Talán később... egyszer majd, ha...</p>
            <p>- Ha? - sürgette Tibor.</p>
            <p>Juditka lángvörös lett. Nem ezt, nem igy akarta mondani.</p>
            <p>- Most úgy-e, nagy csacsiságot mondtam. Ki tudja, találkozunk-e még valaha s
               teljesíthetem-e egyáltalán kérését, amire különben mérnök úr sem helyez nagy súlyt
               Nem tudtam, mit beszélek. Ez a csodás juliusi éj... De ideje visszamennünk a
               társasághoz, észrevennék távolmaradásunkat. Jöjjön, mérnök úr.</p>
            <p>- Előlem menekül, fél tőlem, legfrissebb barátjától?</p>
            <p>Juditka mentegetőzött:</p>
            <p>- Nincs okom félni, de be kell látnia, hogy az elnök úr fia és én, a kicsi
               alkalmazott...</p>
            <p>- Most Juditka és Tibor beszélgetnek. Vendégek vagyunk mindaketten. Az elnök úr fia
               és a kicsi alkalmazott csak hivatalos órák alatt kötelesek alkalmazkodni az előírt
               formaságokhoz. De ha ez az óhaja... Mielőtt azonban bemennénk, engedje még egyszer
               megköszönnöm... A versikét is Juditka írta, úgy-e? Tehát nemcsak számológépnek
               elsőrendü, hanem költőnek is.</p>
            <p>- Ugyan, ahoz a kurta versikéhez nem költészet kellett, csak egy kicsi szív.</p>
            <p>- Éppen ezt köszönöm, Juditka - szólt Tibor és megcsókolta a lány kezét.</p>
            <p>Juditka bódultan sietett vissza a terembe, Tibor még kint maradt.</p>
            <p>Mi volt ez... mi van velem? - töprengett a fiatal Leroch. - Ki ez a lány és mi van
               benne, amit más nőben még sohasem láttam meg? Lehet-e valakibe néhány pillanat alatt
               halálosan beleszeretni?</p>
            <p>Schmidt igazgató jött érte.</p>
            <p>- Úgye nem érzi jól magát közöttünk, kedves mérnök úr. Lármásak vagyunk, unalmasak
               vagyunk, nagyon falusias a vendéglátásunk.</p>
            <p>- Téved, igazgató úr. Annyira kedves, kellemes a vendéglátásuk, hogy holnap reggel
               helyett csak holnapután utazom haza, ha egy két nappal meg nem toldom
               ittartózkodásomat még ezen felül is.</p>
            <p>- Nem tréfál mérnök úr? Igazán örülök, ha így érez. Akkor holnap délután
               kirándulhatnánk Hosszú ölgybe is.</p>
            <p>- Gyönyörű ez a csillagos éjszaka, igazgató úr. Ez feledtette el velem néhány
               pillanatra kedves vendéglátóimat, de igyekszem pótolni mulasztásomat.</p>
            <p>A fehér asztal körül már emelkedett hangulatban ürítgették a poharakat.</p>
            <p>Juditka anyjához húzódott. Az édes anya szíve csodálatos műszer, megérzi, ha gyermeke
               körül nincs minden rendben. Most is a Juditka lelkébe szeretett volna látni, onnan
               olvasni ki azt, hogy féltett kincsének nincs semmi baja, csak fárasztja ez a
               szokatlan mulatozás. Nem tudja miért, de félti az elnök-fiutól. Sohasem jó, ha
               előkelő úr szegény lányon felejti a szemét. A szegény lány lesz attól még
               szegényebb.</p>
            <p>- Nos Juditkám, semmit sem mondasz anyukádnak?</p>
            <p>- Nem mondhatok mást, édes, nagyon-nagyon boldog vagyok, - suttogta és titokban
               megcsókolta a kezét ott, ahol a Tibor ajka érte.</p>
            <p>Schmidt igazgatóné éles szemét nem kerülte ki, hogy Kibédiné a leányával
               félrehúzódott. Hozzájuk ment és tréfás kedvességgel kérdezte Juditkától:</p>
            <p>- Hogy a petrezselyem csomója, nénike? Még ne küldözgessék az ágyvetőket, mi, háziak
               nem bonthatjuk meg a társaságot.</p>
            <p>Juditka ismét a régi, előzékeny Juditka volt.</p>
            <p>- Miben segíthetnék, drága néni? Felszolgálhatom a parfait?</p>
            <p>- Azt mások is felszolgálják. Ülj vissza a helyedre és ne viselkedj úgy, mint aki
               megijed egy idegen fiatalembertől. Lennék csak tizennyolc éves... megmutatnám neked,
               hogyan kell kezelni ezeket a nagyságos úrfikat. Bolondítani őket, aztán szerencsés
               útat kivánni nekik... Lennék csak tizennyolc éves.</p>
            <p>Tibort ismét körül rajongták, pedig szívesebben elbeszélgetett volna Juditkával.
               Hallgatni hangjának halk csengését, megkérni, hogy beszéljen életéről, terveiről.
               Bizonyára megsejtette már Tibor érzelmeit, mert ha rávillant tekintete, Juditka
               mindig a szomszédjához, Szamosi mérnökhöz fordult, mintha máskor nem lenne elég ideje
               az öreg úrral szórakozni.</p>
            <p>Búcsúzáskor még összemosolygott a szemük.</p>
            <p>- Holnap, illetve ma délelőtt találkozhatnánk, Juditka?</p>
            <p>- Nem tudom, valószinüleg nem lesz időm, - szólt a lány elfogódva.</p>
            <p>- Pedig sok mindenről szeretnék beszélgetni Juditkával. Hogy megy a sora, milyen az
               élete, vannak-e vágyai, tervei?</p>
            <p>- Csak untatnám ezzel mérnök úr. Az én egyszerű, egyforma életemben nincsenek
               érdekességek. Nekem nincsenek vágyaim, terveim. Élek és dolgozom magamért és
               édesanyámért.</p>
            <p>- Eddig így volt. Ezután talán máskép lesz, Juditka. Hát csak álmodjon szépet s ne
               gondoljon rosszat legfrissebb jóbarátjáról. Viszontlátásra.</p>
            <p>- Jóéjszakát mérnök úr...</p>
            <p>Kezük egymásban pihent néhány pillanatig, aztán ismét ott égett a Tibor csókja a
               leány kicsi, puha kezén.</p>
            <p>Amint kiléptek Kibédiék a kaszinóból, Szamosi mérnök szegődött hozzájuk.</p>
            <p>- Engedjék meg hölgyeim, hogy hazakisérjem.</p>
            <p>Kibédiné enyhén szabadkozott, hogy ne fáradjon, ketten is hazatalálnak. Juditka körül
               most nem létezett se Szamosi mérnök, se Erdőipar, se girbe-görbe útak, amikre Szamosi
               mérnök zseblámpája világított, őt most más fények vonzották, a csillagok ragyogását
               nézte s az erdő tündérmeséit hallgatta.</p>
            <p>Szamosi mérnök hiábavaló kisérlettel sodorgatta a beszélgetés szakadozó fonalát.
               Hallgatagon mentek és amint hazaértek, sietve köszöntek el.</p>
            <p>- Köszönjük szives fáradságát, mérnök úr. Jóéjszakát...</p>
            <p>- Mi van veled - faggatta Juditkát az édesanyja ágyvetés közben. - Az Isten
               szerelméért csak nem habarodtál belé az elnök úr fiába?</p>
            <p>- Nem, nem édesanyám. Csak most ne kérdezzen. Álmos vagyok, fáradt vagyok.</p>
            <p>Juditka életében először nem mondott igazat. Nem volt álmos, szemét se hunyta le, míg
               a hajnal rózsaszin fénykévéi be nem omlottak a kicsi ablakon.</p>
            <p>Nyitott szemmel nézett a semmibe.</p>
            <p>A csend muzsikált és mintha ebből a muzsikából egyetlen férfinév csengését hallotta
               volna: Tibor, Tibor, Tibor. Mintha egy arc mosolyogna rá, a Tibor arca. Takarótlanul
               feküdt ágyán, mégis tűzben égett a teste... és az égen a csillagokból
               betükformálódtak és ragyogott a sok fényes csillagbetű:</p>
            <p>Tibor és Juditka jegyesek.</p>
            <p>Azután táncolni kezdtek a csillagbetük és új szavakká sorakoztak:</p>
            <p>Első szerelem...</p>
            <p>Aztán ez:</p>
            <p>Szeretlek...</p>
            <p>Lám, nem volt igaza Dudek bácsinak. Történik itt is valami. És ha csak ezt a
               felejthetetlenül drága éjszakát tartogatta is számára a sors, akkor is örökké hálás
               lesz ennek a kicsi fatelepnek.</p>
            <p>A csillagbetük tovább kavarogtak az égen, addig, mig Juditka mosolyogva hunyta le
               szemét... elaludt...</p>
            
         </div>
         <div type="chapter">
            <head>III.</head>
            <p>Másnap sötét tekintetű, munkás ember ült az iroda előtti padkán. Néhány lépéssel
               odébb sovány, koravén asszony állingált. Látszott rajtuk, hogy együvé tartoznak,
               egymásnak valók és csak az ásó-kapa választja el őket. De egymásra nem néznének most
               semmiért se. Pedig inkább szégyenkeznek, mint haragusznak.</p>
            <p>A férfi röstelli, hogy az asszony kiteregette a panaszát az urak elé. Nem is akart
               eljönni az irodába, mert hát elég férfi ő ahoz, hogy a maga dolgát elintézze a ház
               körül. De a parancs parancs és az igazgató úrral nem jó ujjat húzni, máról-holnapra
               kitennék a szűrét s akkor se lakás, se pénz, csak az ország útja.</p>
            <p>- Hámos György - szólította az irodaszolga.</p>
            <p>Olyan arccal lépte át a küszöböt, mintha azt kérdezné: nó, mit akarnak tőle, hiszen
               nem ölt meg, nem rabolt ki senkit. Azért föllélegzett egy kicsit. Nem látta az
               igazgatót. Nincs itt, valószinüleg el sem jön.</p>
            <p>- Jó napot, kisasszonyka - köszönt megbátorodva. - Hivatni tetszett.</p>
            <p>- Jöjjön közelebb Hámos, ott a szék, üljön le.</p>
            <p>A férfi esetlen tempósan helyezkedett el a széken.</p>
            <p>Juditka fáradtan ült iróasztalánál. Tiborra gondolt, aki ma találkozni akar vele. De
               van-e értelme ennek a találkozásnak?</p>
            <p>Ránézett az előtte ülő nagy darab emberre, akinek a fejét kell megmosnia.
               Elmosolyodott magában, hogy is vállalkozott erre a szokatlan feladatra. Csak az adta
               vissza önuralmát, hogy szinte a munkások közt nőtt fel, szeretik és hallgatnak a
               szavára. Miért ne tenne jót velük?</p>
            <p>- Hogymint vannak, Hámos György. Ugy hallom, nem a legdicséretesebben.</p>
            <p>- Van baj elég, kisasszonyka.</p>
            <p>- Kiváltkép ha mink is szaporítjuk, tetézzük. Nézze Hámos György, az igazgató úr
               éppen magát szemelte ki az egyik munkáscsoport élére, maga pedig korcsmázik és veri
               az asszonyát.</p>
            <p>- Nem olyan verés az, kisasszonyka, amit ki nem lehet birni.</p>
            <p>- Ez nem beszéd. A verés egyforma s még az állatot sem szabad kinozni, nemhogy embert
               szabadjon.</p>
            <p>- Kezit csókolom, Juditka - lépett be Tibor az irodába. - Zavarom talán?</p>
            <p>- Jó reggelt, mérnök úr. Minket csöppet sem zavar. Egy kis családi békétlenség
               szálait bogozzuk ki ezzel a jóemberrel. Ha nem únja, tessék helyet foglalni, azonnal
               elintézzük. Tehát úgy van az Hámos György, hogy az asszony is szivesebben viseli a
               gondját, végzi a házi teendőket, ha nem kékitik ki a hátát minden héten. Aztán miért
               verte el legutóbb is?</p>
            <p>A munkás szemlesütve forgatta kezében a kalapot, törölte homlokáról a veritéket.</p>
            <p>- Hát épen erőst nagyot nem vétett az asszony, de ha egy pohár italt megiszom,
               hetekig kárpál érette.</p>
            <p>- Nem az egy pohár miatt kárpál, hanem azért, mert a poharak meg szoktak fiadzani és
               a heti kereset le szokott olvadni felére, harmadára. Igy aztán nincs miből eltartani
               a családot.</p>
            <p>- El lehetne tartani, csak jönne már be a vörös divat. Akkor a szegény munkásnak is
               telne egy pár korty italra. - Ezeket a szavakat félig-meddig Tibor felé küldözgette
               Hámos György.</p>
            <p>- Mondja csak Gyuri bátyám, mikor járt maga abban a paradicsomos országban?</p>
            <p>- Abiza van annak tizenhat esztendeje.</p>
            <p>- Honnan tudja mégis, hogy abban az országban fenékig tejfel?</p>
            <p>- Akadnak, akik elmondják, hire futamodik annak.</p>
            <p>- S maga felül a hiresztelésnek. Az igazság az, hogy kutyább sora van ott a
               munkásnak, mint itt a házőrző ebnek. Ennek legalább kijár az étel, de ott még
               penészes kenyér sincs elég. De ha nem igy állana is a dolog, maga itt él és az itteni
               törvényeknek tartozik engedelmességgel. Magának a cég kenyeret ad, munkájáért
               megfizetik, ha megembereli magát, ismétlem, szó van arról, hogy csoportvezető lesz,
               de igérje meg nekem, hogy nem veri az asszonyt és nem ábrándozik vörös divatról.
               Megigéri ezt, Hámos György?</p>
            <p>- Megigérhetem, kisasszonyka, csak az asszony se kárpáljon annyit.</p>
            <p>- Ne adjon rá okot. Amiért maga viseli a kalapot, neki is jussa van a szóhoz. Most
               pedig küldje be a feleségét. Mig beszélek vele, addig üljön le kinnt a padra.</p>
            <p>Hámos György megkönnyebbülten köszönt el. Félhangos „jónapot” libbent el ajkáról
               Tibor felé is. Az asszony már az ajtóban kezdte a pityergést.</p>
            <p>- Ne sirjon Hámosné, inkább üljön le ide a székre.</p>
            <p>- Jaj, drága kisasszonykám, nem lehet az én emberemmel kijönni.</p>
            <p>- Dehogy is nem lehet. Nála hitványabb embert is hord a föld a hátán. Ne haragudjék,
               hogy én, a fiatal lány, a maguk dolgába ártom magam, holott a gyermekük lehetnék.
               Higgye el, hogy velem jobban jönnek ki, mint az igazgató úrral. A férfi népet a sok
               kárpálás vadítja meg. Hunyjon szemet, ha az ura néha egy pohár bort megiszik, még ha
               két pohár ital megy le a torkán, az se égszakadás, földindulás. Ne támadjon azon mód
               rá. Különösen a gyerekek előtt ne. Hogy tisztelje a gyerek az apját, ha az anyja
               örökké szapulja. A férfi mégis férfi, a maga kenyérkeresője s munkája után becsülést
               érdemel.</p>
            <p>- De amikor olyan részeg, mint az állat.</p>
            <p>- Leszokik róla, ha látja, hogy a felesége okos szóval kérleli, nem lakozik benne
               örökkétig. A férje javulást igért nekem, maga pedig legyen megértőbb. Nemsokára több
               fizetést kap az ura, éljenek békességben egymással.</p>
            <p>- Áldja meg a jó Isten kisasszonyka, - örvendezett Hámosné felvidámodva.</p>
            <p>- Most pedig hivja be az urát.</p>
            <p>Hámosné fürgén pattant fel a székről:</p>
            <p>- Gyuri te, hi a kisasszony! - szólt ki az urának.</p>
            <p>- Igy ni. Fogjanak szépen kezet és békéljenek meg, ahogy jószándéku emberekhez
               illik.</p>
            <p>- Ammá szent igaz - mondta a férfi - hogy vénségünkre megjöhetne az eszünk.</p>
            <p>- Áldja meg a jó Isten, kisasszonyka. Köszönöm szíves jóságát.</p>
            <p>Hámosék megbékélten mentek el. Juditka Tiborra nézett. Kicsit szégyellte magát.
               Bizonyára kineveti.</p>
            <p>- Remekül csinálta, Juditka. Örülök, hogy itt lehettem, s megláthattam emberszerető,
               jóságos szívét.</p>
            <p>- Túloz, mérnök úr. Azt a nehány békitő szót bárki elmondhatta volna az én
               helyemben.</p>
            <p>- Bárki, akinek olyan jó szíve, jó lelke van, mint Juditkának. Nem könnyü dolog
               megérteni egyszerű munkásembereket és megértetni velük, hogy nemcsak robot van, hanem
               életöröm is és a szorgalmas, munkás élet ma is megtermi gyümölcsét. Ilyen bizalmikat
               kellene a munkahelyekre beállítani, mint Juditka, akkor munkástömegek és munkaadók
               között elviselhetőbb helyzet alakulna ki.</p>
            <p>- Nem vitatkozom, mérnök úr, köszönöm, hogy nem nevet ki, különben hogy aludt?</p>
            <p>- Sokáig ébren voltam és néztem a holdfényes éjszakát. Még ilyen ragyogóknak sohasem
               láttam a csillagokat. Talán azért ragyogtak úgy, hogy a Juditka álma még édesebb
               legyen.</p>
            <p>- Bocsásson meg, mérnök úr, haza kell mennem. És ha nem találkoznánk, kérem ne
               gondoljon rám többé soha.</p>
            <p>- Mivel bántottam meg, Juditka?</p>
            <p>- Nem bántott mérnök úr... csakhogy az elnök úr fia és én... beláthatja, nem illünk
               össze.</p>
            <p>Juditka benyitott az oldalszobába.</p>
            <p>- Dénes, vigyázzon mindenre, elmegyek.</p>
            <p>Az iroda előtt hatalmas virágágyakban szálviák viritottak. Tibor és Juditka
               nehányszor körülsétálták a pompázó virágszigetet. A fiú lehangoltságát a lány is
               észrevette.</p>
            <p>- Látja, mérnök úr, ilyen az életünk, mint ez a poros út. Körülöleli ezt a zöld
               szigetet, azután ketté ágazik. Az egyik a nagy város felé, a másik kicsi házunk felé.
               Most még elnézegetjük ezeket a virágokat, egymásra mosolygunk, azután elválunk, talán
               örökre.</p>
            <p>- Juditka, hallgasson meg. Mindössze tegnap este óta ismerjük egymást. Nagyon rövid
               idő ez ahoz, hogy meggyőzzem érzelmeim mélységéről. De elég ahoz, hogy megszeressem
               őszinte, becsületes szándékkal. Félév mulva mérnök leszek. Apám kivánságára azután
               egy évet külföldön, valamelyik nagy faüzemnél kell eltöltenem. Másfél év mulva
               eljövök ide s megkérem a kezét. Várni fog rám, Juditka?</p>
            <p>- Igazán nem szép, hogy gúnyt űz velem.</p>
            <p>- Nem hisz szavaim komolyságában?</p>
            <p>- Nem tudom... nem szabad hinnem... mindez nem lehet valóság, csak folytatása
               csillagnéző álomlátásomnak, a tegnapi gyönyörű éjszakának.</p>
            <p>- Köszönöm, Juditka, válaszában benne van a felelet is. Tehát Juditka sem aludt az
               éjszaka. Álmodott valakiről, ki eljött magáért...</p>
            <p>Schmidt igazgató toppant eléjük.</p>
            <p>- Jó reggelt mérnök úr, jó reggelt kicsi Judit. Félórája keresem, hogy elhivjam egy
               pohár sörre. Ilyenkor pompásan izlik a kesernyés, habos lé.</p>
            <p>- Bocsásson meg, igazgató űr, anyámnak megigértem, hogy...</p>
            <p>- Szó sincs róla, Juditka. Már az egész társaság együtt van nálam, csak mi hiányzunk.
               Nem ismerek magára. Egy-két pohár sör elől nem szokott elszaladni.</p>
            <p>- Csak ne tartson reggelig az egy-két pohár sör, igazgató úr... Reggel vár rám a
               gatterkönyv, s abba nem nézhetek szédülő fejjel.</p>
            
         </div>
         <div type="chapter">
            <head>IV.</head>
            <p>A kaszinói mulatság éjszakáján mindenekre lemosolygó, öreg hold Juditka és Tibor
               mellett Szamosi Gézát, az Erdőipar öregedő mérnökét is ébren találta. Nem a bő
               étkezés, vagy a szokottnál több ital okozta álmatlanságát, hanem egy különös érzés,
               amit eddig is magában hordott, de nem tudta nevén nevezni. Az elnök-fiúnak kellett
               idejönnie, hogy megbizonyosodjék arról, hogy szerelmes, szereti Juditkát.</p>
            <p>Szereti... pedig most, amikor hazakisérte, egész úton egy szót sem szólt hozzá, még
               csak kedves mosolya sem volt számára. Persze, az elnök fia... fiatal, elegáns, jó
               modoru s fényes karrier előtt áll. Nem vak Juditka, hogy Tibor helyett őt válassza,
               az ő hatvan felé cammogó öregségét.</p>
            <p>Igen, ezek a józan ész szavai és azé a halott asszonyé, akinek arcképe ott függ a
               falon, de a bolond, öreg szív így perlekedik: nem te vagy az első, nem is az utolsó,
               aki szürkülő fejjel fiatal lányt akarsz oltárhoz vezetni. És a bolond, öreg szív
               makacsúl őrizte a késői szerelem édes titkát. Egyszer talán odaállhat Juditka elé,
               elmondhatja neki, hogyha megfelelőbb élettársat nem talál magának, Szamosi Gézáné
               akkor lehet, amikor akar.</p>
            <p>Az elnök-fiu - látta jól - milyen örömmel forgolódott Juditka körül és Juditka
               iruló-piruló arca elárulta, hogy kétszer se kéretné magát. És Juditkának igaza van,
               megérdemli, hogy boldog legyen. De mi lenne akkor, ha a mérnök úr csak kalandot
               keres, nem feleséget s ha elmegy innen, ennek a pár napnak emlékét úgy elfujja a
               szél, mint robogó vonatának szétomló füstjét.</p>
            <p>Szegény Juditka.</p>
            <p>Ezek a gondolatok kinozták s feje forró volt, mintha láz gyötörné. Fölkelt.
               Kinyitotta az ablakot. Könnyes szemével azt a kis házat kereste, ahol most Juditka
               bizonyára boldogan alszik. Szereti és életét adná, ha megmenthetné a keserű
               csalódástól... Szamosi Géza már a rosszabb eshetőséggel számolt, a nagy
               lélektragédiával, mely Juditkára vár.</p>
            <p>Lassan virradt. Az erdő lombjai közé fénynyilakat szórt a kacagó hajnal. Felöltözött.
               Gyorsfőzőn felforralta reggelijét. Kint a kertben terített és ott reggelizett meg
               egyedül, mint akinek nincs senkije ezen a világon. Hiszen valójában nincs is, mert a
               fia megnősült, a leánya férjhez ment. Nincs panasza sem a menyére, sem a vejére,
               mégsem lakik náluk. Nyugalmasabb ez a két szobácska, ahol senkinek sem
               alkalmatlan.</p>
            <p>Reggeli után elkényelmesedett karosszékében.</p>
            <p>Nem lenne jobb, okosabb, becsületesebb, csirájában elfojtani ezt a szerelmet, amit
               Juditka úgy sem viszonozhat. Az is lehet, hogy a Juditka előzékeny, finom kedvessége
               élesztgette szívének hamvadó parázsát. Dehát Juditka mindenkihez kedves, nem is
               tudna más lenni.</p>
            <p>Karácsony este például fenyőágacskát diszített és küldött Géza bácsinak csupán azért,
               hogy az öreg úr szobájában karácsonyi hangulatot árasszon az ünnepi fácska. Vagy
               pedig amikor férjhezment lánya legutóbb itt járt, úgy összebarátkozott ötesztendős
               unokájával, hogy a kislány hetekig sirt Juditka után.</p>
            <p>Juditka nem hibás, hogy Szamosi Géza ezeknek a figyelmességeknek a kelleténél nagyobb
               jelentőséget tulajdonított.</p>
            <p>Megbecsülhetetlen butor egy ilyen karosszék. Csak hagyta, hogy az öreg tépelődjön,
               töprengjen. Tudta, hogy a vége jó kis szunyókálás lesz. S ez a székenalvás néha
               jobban esik a legpuhább ágybanfekvésnél. Kár, hogy a gyakornok fölzavarta.</p>
            <p>- Pálinkás jó reggelt, Géza bátyám.</p>
            <p>- Szervusz öcsém. Ilyen korán talpon, vagy még le se feküdtél?</p>
            <p>- Biz én szabályszerűen lefeküdtem s még most is az igazak álmát aludnám, ha a
               direktori parancs ki nem ráncigál az ágyból. A direktori parancs pedig neked is
               eképen szól: Szivesen lát egy pohár sörre. Nekem kell összeharangoznom az urakat.
               Persze az úrfi miatt. Már az idegeimre megy ez a tacskó. Minden érette történik,
               minden körülötte forog, még a gondolatát is ellesik. Vinné már el innen az ördög.</p>
            <p>- Szamár vagy öcsém. Az ünneplés minden elnökfiunak kijár. Ami pedig a sörözést
               illeti, szívesebben itthon maradnék.</p>
            <p>- Jaj, nem lehet, Géza bátyám! A diri szigorú ukázt adott ki, hogy az urakat
               félholtan is magammal cipeljem.</p>
            <p>Az urak nem várták a cipelést, maguktól is mentek, hiszen sohasem lehet tudni, mire
               jó az ilyen felfelé barátkozás. Géza bácsi is kiborotválkozva, ünneplőbe öltözve
               lépett az igazgatói lakás verandájára, ahol Dudek pénztáros már a harmadik ringlit
               emelte ki az olajos dobozból, Kaczkó erdész pedig égre-földre esküdözött, hogy a
               seritalnál nincs jobb orvosság a kaccenjammeres emberiség számára.</p>
            <p>Megjöttek Juditkáék is. Veres gyakornok megbökte Géza bácsi oldalát.</p>
            <p>- Nézd azt a szemtelen tacskót, majd felfalja szemeivel Juditkát.</p>
            <p>Az öreget fölösleges volt erre figyelmeztetni. Látta ő jól.</p>
            <p>- Szamár vagy, öcsém! Mit ártod magad olyan dolgokba, amihez semmi közöd. Téged csak
               nem falhat fel szemeivel az elnökfiu.</p>
            <p>- Falja a bihari meszet, hogy az ördögök seprűznék meg. Sokért nem adnám, ha amúgy
               igazán az arcába boxolhatnék.</p>
            <p>- Nyughass, te csacsi.</p>
            <p>Schmidt igazgatót széles jókedv öntötte el. Örült, hogy a fiatal Leroch nem gondol
               még az elutazásra s szemmel láthatóan kitűnően érzi magát.</p>
            <p>Veres gyakornokot most már őnagyságáékhoz szalasztották el azzal az üzenettel, hogy a
               társaság kirándul Hosszúvölgybe, sziveskedjenek tehát idejében elkészülni. Indulás
               ebédután.</p>
            <p>Lajkó a teljesített megbízás után rákvörösen ült vissza helyére, s odasugta Géza
               bácsinak:</p>
            <p>- Agyonverem ezt a tacskót. A mai fáradsággal futóbajnok lehettem volna.</p>
            <p>- Az ünnepi abrakot nem adják ingyen, komám.</p>
            <p>- No én itthagyom az egész diszistállót, ha mégegyszer elfuttatnak valahová.</p>
            <p>- Ne búsulj, Lajkó, futsz te még ma eleget, csak birják a lábaid.</p>
            <p>Míg ebédhez terítettek, Tibor meglátta a zongorát és sajnálkozott, hogy nincs itt a
               hegedűje. Lehetne egy kis hangversenyt rögtönözni.</p>
            <p>- Toncsi, kérlek, - szólt Kaczkó erdésznek az igazgató - lennél szíves elhozatni a
               hegedűt? A gyakornok úr érte megy.</p>
            <p>Lajkó csikorgatta a fogait, de engedelmeskedett. Most még csak zongorista kellett. Az
               igazgatónő mentegetőzött, hogy még lánykorában sem volt elsőrangu játékos, amióta
               asszony, éppen kijött belőle.</p>
            <p>- Szamosi úr, - ajánlotta a háziasszony - Szamosi mérnök úr inkább számit
               virtuóznak.</p>
            <p>- Igen, igen, kedves kollégám - nyájaskodott Tibor - legyen szíves a zongorához
               ülni.</p>
            <p>Szamosi Géza nagyot nyelt. Igaza van Lajkónak, - gondolta. - Szemtelen tacskó ez,
               akárki is az apja. Hol van a diplomája, sok évtizedes szolgálata, ami a „kedves
               kollégázás”-ra feljogosítaná.</p>
            <p>Szótlanul ült a zongorához, összehangolták a hangszereket. Juditka észvesztő
               mosolyával megsimogatta Géza bácsit, talán csak azért, hogy szebben kisérje
               Tibort.</p>
            <p>- Kezdhetjük mérnök úr. - A mérnök szót kissé élesebben hangsúlyozta az öreg. - Mit
               játsszunk?</p>
            <p>Tibor tudott olvasni az arcvonásokból, hamarosan észbekapott, hogy megbántotta az
               öreget.</p>
            <p>- Mit szokott játszani, kedves bátyám, ha megengedi, hogy így szólítsam, mert az
               imént elhibáztam a megszólítást. Megbocsát, úgy-e?</p>
            <p>- Már el is felejtettem, kedves öcsém uram. A nótára nézve pedig kérdezzük meg
               Juditkát.</p>
            <p>- Ejnye, de figyelmetlen vagyok ma. Nos, Juditka, mi a nótája?</p>
            <p>- Minden magyar nóta kedves nekem. De várjon csak. Ismeri a mérnök úr azt, hogy: Mért
               nem szabad szeresselek?</p>
            <p>Géza bácsi leütött néhány billentyűt s Tibor vonója alatt megszólalt a húr. Szinte
               sírt a hegedű, a zongora pedig halk búgással ölelte körül a szívhez szóló
               dallamot.</p>
            <p>Ilyen szépen Géza bácsi még sohasem játszott. Tibort is annyira lenyűgözte a pompás
               kiséret, hogy megölelte az öreget. Azután más nóták jöttek, vidámak is s Juditka
               szomjasan itta a művészi hangokat. Szeme úgy csillogott, hogy Tibor egyebet se
               látott, csak ezt az édes, biztató csillogást. Valósággal el kellett cibálni őket a
               zongorától, hogy ebédhez üljenek. Géza bácsit most már Tibor mellé ültette a
               háziasszony.</p>
            <p>Lajkó nem bökhetett senkit oldalba, csak magának dünnyögte:</p>
            <p>- Géza bácsi is megalapozta a jövőjét. Keserűségében szétmarcangolt egy
               kacsacombot.</p>
            
         </div>
         <div type="chapter">
            <head>V.</head>
            <p>Ebéd után az iparvasút kis mozdonya vigan pöfékelt Hosszúvölgy felé. Hosszúvölgy volt
               az Erdőipar legnagyobb vágásterülete. Itt termelték ki az árúkészlet hatvan-hetven
               százalékát. A hiányzó százalékot Szokodol, Görcs és Feketevölgy adták össze.</p>
            <p>Az iparvasút mentén hatalmas rönkrakások, évszázados fák várták, hogy a gépfűrészek
               szalagjai hosszú, széles deszkákká aprózzák őket. Az erdő fái búcsúzva lengették
               lombjaikat távozó társaik felé.</p>
            <p>Fák sorsa ez.</p>
            <p>Csemetékből megsudároznak, évről-évre vastagabb lesz a törzsük. Hatalmas
               lombkoronájuk között madárgenerációk nőnek fel és pusztulnak el. Azután őket is
               kimustrálják, tüzifa, épületfa, butorfa lesz belőlük, hogy élettelenül is betöltsék
               örök rendeltetésüket: az emberek szolgálatát.</p>
            <p>Fák sorsa - emberek sorsa is. Élőn és holtan is betölteni az örök rendelést: Isten és
               embertestvérek szolgálatát. A fák nem lázadoznak, az emberek annál inkább. Törpe
               bokrok akarnak lenni, holott büszke tölgynek teremtette őket Isten.</p>
            <p>A kicsi mozdony nagyot zökkenve állt meg.</p>
            <p>A munkafelügyelő ünneplőbe öltözött munkások élén várta az úri vendégeket. Lajkónak
               ugyanis telefonálnia kellett, hogy vacsorára berbécstokányt készítsenek puliszkával.
               Az egyszerű népek járatlanok a rangok és cimek labirinthusában, de hamarosan egymás
               értésére adták, hogy azt a fiatal úrfit kell megbámulni, megtisztelni, mert az apja
               parancsol Schmidt igazgató úrnak is. Pedig az igazgatónál nagyobb úr nincs a
               környéken. Ha meghal az öreg úr, ez az úrfi veszi át a parancsolást.</p>
            <p>Meg kell adni, kezdi érteni a módját. Az igazgató úr el akarta zavarni a munkásokat,
               hogy ne bámészkodjanak, de az úrfi nem engedte. Juditka kisasszonnyal közéjük
               elegyedett, beszélgetett velük. Juditka egymásután mutatta be nekik az öregebb
               munkáscsaládokat. Barátságosan rázogatta Hámos György kezét.</p>
            <p>- Mi már ismerjük egymást. Nó, hogy izlik a békesség, Gyuri barátom? Tegyen róla,
               hogy tartós legyen.</p>
            <p>Most béna embert mutat be Juditka.</p>
            <p>- Sós Márton. Karját letépte a gépszíj. Ötgyermekes. Őrszolgálatot teljesít.</p>
            <p>- Mióta van alkalmazásban? - kérdezi Tibor.</p>
            <p>- Husz éve.</p>
            <p>Nehány meleg, szíves szót kap Sós Márton is. Vak leányka következik.</p>
            <p>- Nó, kis barátnőm, mondd el szépen a mérnök úrnak, hogy mi is történt azzal a
               gránáttal?</p>
            <p>A vak leányka megsímogatta Juditka karját, hozzábújt.</p>
            <p>- Kis Lacival játszottunk itt az erdőszélen. Sörösüveg formát találtunk, de vasból.
               Rozsdás is volt egy kicsit. Mondtam Lacinak, hogy dobja el, de ő piszkálni kezdte,
               ütögette. Egyszercsak nagyot durrant s azután nem tudom, mi történt. Sokáig nem
               tudtam magamról és mindig sötét volt körülöttem. Ha ébren voltam, akkor se láttam
               mást, csak sötétet. Aztán azt mondták, hogy Laci meghalt, eltemették. Sokat sirtam,
               mikor az egyik gyermektől megtudtam, hogy vak leszek, sohasem fogom látni
               édesanyámat, sem a virágokat, sem a kék eget. És akkor eljött Juditka kisasszony és
               csudaszép meséket mondott nekem, cukrot is kaptam tőle mindig. Ugy szeretem, olyan jó
               hozzám Juditka kisasszony.</p>
            <p>Juditka magához ölelte.</p>
            <p>- Te vagy az én kicsi barátnőm, Pirike.</p>
            <p>A vak leány anyja elkapta a Juditka kezét s hálálkodva csókolta meg.</p>
            <p>A társaság ezalatt már jó előre haladt. Schmidt igazgató hiába hahózott és integetett
               az égre, hogy az imént még habcsóknyi felhő kezd szétterülni, hogy nyári záporral
               ijessze meg a kirándulókat, Tibor nem tudott megválni a munkáscsoporttól. Még sohasem
               volt ilyen közel egyszerű munkásemberekhez, kiknek ajkát-szivét megnyitogatta
               Juditka. Szerették ezt a csupaszív lányt és Tibor előtt is feloldódtak. Nem a
               hatalmas úr fiát látták benne, az előkelő idegent, hanem a barátot, a melegérzésű
               embert.</p>
            <p>Szamosi Géza lépett most hozzájuk.</p>
            <p>- Nagyon kéri az igazgató úr kedves öcsémuramat, sziveskedne befejezni néprajzi
               tanulmányait, mert mielőtt eláznánk, fedél alá kell jutnunk. Egy-egy kövér csepp már
               jelzi az eső megérkezését.</p>
            <p>Tibor nem ijedt meg ugyan az esőtől, de féltette a Juditka nyári ruháját.</p>
            <p>- Nincs kedve, Juditka, versenyt szaladni velem?</p>
            <p>Géza bácsi valamikor sokat sportolt s most ágaskodni kezdett benne az önérzet. Hátha
               megmutatná az öcskösnek, hogy még az ő lábai sem mondták fel a szolgálatot.</p>
            <p>- Próbáljuk meg öcsém uram, ki fut be elsőnek?</p>
            <p>A gyepes tisztáson elindult a verseny. Lámcsak, az öreg jár az élen, Tibor utána
               nyargal. Juditka bizony lemaradt. Géza bácsi minden erejét megfeszítette. Öreg szíve
               nagyot dobbant. Ha elsőnek érne be, ez a tacskó is belátná, hogy az öregeket nem
               lehet egyszerűen és kiméletlenül félretolni az útból. Talán megsúghatná Juditkának
               is, hogy így szaladna érte a világ végére is.</p>
            <p>Az igazgatóék is érdeklődve nézték a versenyt.</p>
            <p>- Ne hagyd magad, Géza bátyám - biztatta az öreget Lajkó.</p>
            <p>Géza bácsi és Tibor között egyre fogyott a távolság. A nézők látták már, hogy Tibor
               nemsokára utoléri s valószinűleg el is hagyja az öreget. Ebben a pillanatban Géza
               bácsi elszédült és elvágódott a gyepen. Szájszélén egy csöpp vér buggyant ki. Arca
               piros, majd szederjes lett. Tibor nehány ugrással mellette termett, kigombolta
               mellényét, ingét szétnyitotta.</p>
            <p>- Vizet, emberek - kiáltotta a közeledő munkások felé.</p>
            <p>Juditka is odaért.</p>
            <p>- Drága Géza bácsi, mi baja van, mi történt?</p>
            <p>- Semmi, Juditka, csak egy kicsit rosszul lettem.</p>
            <p>Vizet hoztak, Juditka borogatást telt a fejére.</p>
            <p>Milyen jó így - gondolta Géza bácsi. Mellette van az, akit mindenkinél jobban szeret.
               Érzi kezének bársonyos simogatását. Csak a szíve fáj. Szemei előtt vörös karikák
               kergetőznek. Igy, itt kellene meghalnia ezen a szép erdei tisztáson, ebben a kedves
               környezetben, most, amikor mind körülötte vannak, akikkel együtt él.</p>
            <p>Az igazgató is részvéttel érdeklődött.</p>
            <p>- Nos, komám, legénykedtünk, úgye. Ne búsulj, kikurál Juditka. Ért ő mindenhez, még
               az ördögűzéshez is.</p>
            <p>- Csak a tacskónyivasztáshoz nem - mormogta magában Lajkó. - Mert ha értene,
               elkergetné maga mellől ezt a szögletes figurát.</p>
            <p>De a habcsókból felfuvalkodott felhő is megbánta, hogy ráijesztett a társaságra s
               szégyenkezve vonult el. Ismét kisütött a nap. Két karóból, pokrócból hordágyat
               rögtönöztek. Juditka rendelkezett.</p>
            <p>- Vigyük az árnyékba, ott hamarább jobban lesz. Hogy érzi magát Géza bácsi?</p>
            <p>- Köszönöm, Juditka.</p>
            <p>- Ne küldjek orvosért?</p>
            <p>- Dehogy! Már jobban érzem magam, csak pihenni szeretnék.</p>
            <p>Juditka mindenkit elküldött Géza bácsi közeléből, még Tibort is.</p>
            <p>- Várják az urak mérnök urat.</p>
            <p>- Megyek, Juditka, pedig minden percet magával szeretnék tölteni.</p>
            <p>- Ezt a pár pillanatot át kell engednie Géza bácsinak. Szüksége van rám.</p>
            <p>Ketten maradtak. A távolból feléjük áradt a berbécstokány szaga. Dudek bácsi
               személyes felügyelete alatt készült s a pénztáros nem hiába volt élelmező tiszt a
               világháborúban. Kaczkó erdész azon bosszankodott, hogy ép most kezdett megjönni a
               hangulat. Miért virtuskodik az öreg. Hja, már nem vagyunk fiatalok. Ezt nem lehet
               letagadni. Ami nem megy, az nem megy még Szamosi Gézának sem.</p>
            <p>- Megesik ez fiatallal is - csendesítette Kackót Sipos főgépész. - Huszonötéves
               koromban egyszer én is elvágódtam…</p>
            <p>- Az más volt - csipkedett vissza Kackó - sok volt benned a benzin.</p>
            <p>Juditka friss borogatást tett a Géza bácsi fejére.</p>
            <p>- Most mondja meg szépen, miért kellett így kifárasztania magát? Kellett ez Géza
               bácsinak?</p>
            <p>- Nem kellett Juditka. Nekem már semmi sem kell, az élet se.</p>
            <p>- Miért beszél igy Géza bácsi? Mi bántja? Szívesen meghallgatom, ha elmondja
               nekem.</p>
            <p>- Ne kérdezze Juditka, nem mondhatom el. Senki sem tud róla. Legyen az én titkom.
               Egyszer, talán Juditka is megtudja, hogy ma miért versenyeztem kettőjükkel. Most
               menjen szépen a társasághoz, küldje ide Lajkót. De várjon csak, Juditka. Előbb adja
               ide a kezét.</p>
            <p>Nehány percig kezében tartotta a puha, bársonyos kezet, azután megcsókolta és a
               szemében megcsillant egy ragyogó, fényes könnycsepp.</p>
            <p>Juditka egészen megzavarodva állt előtte. Milyen különös ma az öreg. Ilyennek még
               sohasem látta.</p>
            <p>- Géza bácsi, engedje, hogy orvost hívassunk.</p>
            <p>- Ugyan, miért? Az én betegségemre nincs orvosság. Köszönöm jóságát Juditka.
               Menjen... Tibor várja már... jó mulatást...</p>
            <p>Megsejtett-e valamit Juditka abból, amit az öreg mondott? Csak ő tudja. Föléje hajolt
               és suttogva mondta:</p>
            <p>- Visszajövök, Géza bácsi, addig is ideküldöm Lajkót.</p>
            <p>Mikor elment, Juditka mélyen felsóhajtott:</p>
            <p>- Szegény Géza bácsi...</p>
            <p>És Szamosi sápadt arca úgy mosolygott, mint mikor a gyermek meglátja az első csillogó
               karácsonyfát.</p>
            
         </div>
         <div type="chapter">
            <head>VI.</head>
            <p>Schmidt igazgató asztalán felbontatlanul hevert a napi pósta. Levelek, ujságok és egy
               ajánlott levél a központból.</p>
            <p>Dudek bácsi égett a kiváncsiságtól. Mi lehet benne? Jó-e, rossz-e? A központi
               igazgatás ritkán küld ajánlott levelet. Ilyenkor mindig személyi ügyekről van
               szó.</p>
            <p>- No kicsi Judit, megjósolhatná, hogy fizetésemelést kapunk, vagy leépítést?</p>
            <p>Juditka nem érzett hajlandóságot a jövendőmondásra. Ő is kapott egy kicsi csomagot,
               amit nem mert felbontani. Szinte félt tőle, hiszen ebben a dobozban egyformán lehet
               boldog öröm vagy keserű csalódás. Tibor küldte, az bizonyos, de vajjon nem fog-e
               valamikor kiábrándultan, csalódottan, gyülölettel gondolni rá és erre a kis dobozra
               nézhet-e jó szemmel akkor?</p>
            <p>Nem, nem, gyülölni nem fogja soha. Ezért a három felejthetetlen napért örökké hálás
               lesz, bármi történjen. A dobozt nem bontotta fel. Majd otthon. A fiókjába csukta s
               nem szólt róla senkinek.</p>
            <p>Lajkó is megszelídült, buzgón csomagolta az aprópénzt, sőt előzékenyen szedte ki a
               munkát Dudek bácsi kezéből.</p>
            <p>- Elvégzem én Dudek bátyám. Legalább ha kiröpítenek az Erdőipartól, nem fogod utánam
               kiabálni, hogy munkakerülő, dologtalan fráter voltam.</p>
            <p>- Előre nem igérek semmit, de annak örülnék, ha megjönne az eszed.</p>
            <p>- Ki mondta, hogy elment? Rongyos gyakornoki fizetésért éppen eleget strapálom magam.
               Nem igaz, Juditka?</p>
            <p>- No nem kap tüdőgyulladást. De mondja csak Lajkó, hazajött Géza bácsi?</p>
            <p>- Igen.</p>
            <p>- És mit állapított meg az orvos?</p>
            <p>- Azt, hogy makkegészséges. Résztvehet akár a tokiói olimpiászon is.</p>
            <p>- Kár, hogy a hülyeségnek nincs olimpiai bajnoksága, azon maga is nagy eséllyel
               indulhatna.</p>
            <p>- Hiába sérteget, Juditka, nem leszek gyakornok itéletnapig s akkor máskép is fog
               beszélni velem.</p>
            <p>A komollyá váló évődésnek Schmidt igazgató belépése vetett véget.</p>
            <p>- Jó reggelt! Ennyi pósta?</p>
            <p>Elsőnek a központ levelét bontotta fel. Dudek bécsi lélekzetfojtva figyelte az
               igazgató arcát, mely egyre derültebb, mosolygósabb lett.</p>
            <p>- Általános fizetésemelés! - kiáltotta jókedvüen. - Álmodta ezt Dudek bácsi?</p>
            <p>- Fizetésemelés? Ó hálásan köszönöm, igazgató úr.</p>
            <p>- Ne nekem, az elnök úr fiának köszönje meg. Ezenfelül Juditka és Veres gyakornok úr
               kinevezést is kaptak. Juditkát könyvelővé léptették elő, Veres urat pedig
               segédkönyvelővé.</p>
            <p>- Én, én segédkönyvelő? Visszavonom az összes tacskókat.</p>
            <p>- Miféle tacskókról beszél?</p>
            <p>- Bocsánat igazgató úr. A váratlan öröm kissé elvette az eszemet.</p>
            <p>De előléptetést és fizetésemelést kapott a fűrésztelep valamennyi tisztviselője,
               Szamosi Géza főmérnök, Laczkó Antal főerdész lett. Csak Darvasról feledkeztek meg,
               aki ugyancsak várta az aligazgatói címet.</p>
            <p>Az igazgató részleteket olvasott fel a központ leveléből:</p>
            <p>„Az üzem kiváló teljesítményét méltányolva és további eredményes működésre
               buzdításul...” „legteljesebb elismeréssel emeljük ki Schmidt igazgató úr érdemeit,
               akinek nagyszerű irányítása, vezetése és fáradságot nem ismerő munkája tette
               lehetővé, hogy legnagyobb üzletkötéseinket zavartalanul bonyolíthattuk le...” „...Nem
               mulaszthatjuk köszönetünket kifejezni Kibédi Juditka könyvelőnek, ki a munkásság
               szociális gondozásával megbízás nélkül is eléggé nem méltányolható munkát végzett.
               Erre a szociális tevékenységre midőn hivatalosan is megbízást adunk, óhajtanók, hogy
               a telepen több betegszoba, napközi gyermekotthon és egy kápolna létesüljön, hogy a
               munkásságnak nemcsak testi, hanem lelki szükségletei is kielégítést nyerjenek. E
               célból megfelelő anyagi támogatást biztosítunk…”</p>
            <p>Nem a fizetésemelés váltott ki igazi örömet, hanem az elismerés. Igazgatótól lefelé
               az utolsó munkásig, mindenki érezte, hogy munkáját értékelik, megbecsülik. De
               valamennyien Tibornak tulajdonították a humánus rendelkezéseket. Ő tájékoztatta
               édesapján keresztül a központot és győzte meg az elnökséget, hogy az erdőkitermelés
               csak fokozódni fog, ha az alkalmazottak a cégben nemcsak haszonleső munkaadót látnak,
               hanem olyan melegszívű gazdát is, aki gondjaik-bajaik iránt megértést mutat.</p>
            <p>Juditkát is megörvendeztette az előléptetés. Már repülni szeretett volna, hogy
               édesanyjának megvigye az örömhírt, de az óramutatók, mintha bosszantani akarnák,
               megszokott egykedvűen cammogtak, talán még csigalassúbban, mint máskor.</p>
            <p>Többször meg kellett állnia az összegezésben, mert sehogy sem jutott eszébe, hogy
               mennyi is nyolcvankilenc és nyolc. Eddigi kétezer lei fizetését háromezerre emelték,
               azonkívül a gyermekotthon vezetéséért még havi ötszáz leit folyósítottak. Ezt a
               többletet minden hónapban megspórolhatja. De mégsem. Meg kellene tanulnia zongorázni.
               Régi, elérhetetlen vágya volt ez, miről eddigi körülményei miatt le kellett
               mondania.</p>
            <p>Milyen szép lenne, ha zongorázhatna, nemcsak a maga szórakoztatására, hanem ha
               egyszer Tibor mégis eljönne érte, ne kelljen zongoristáról gondoskodni.</p>
            <p>Igen, kell vennie egy olcsóbb zongorát. Az úgy is hasznos pénzbefektetés, hiszen
               bármikor értékesíthető.</p>
            <p>Még csak féltizenkettő.</p>
            <p>Harminc hosszú percig kell várnia még. Sejtelme sincs, hogy mi lehet a dobozban.</p>
            <p>Más lány Juditka helyében nem csinált volna titkot abból, hogy az elnök úr fia
               belehabarodott, sőt félig-meddig a kezét is megkérte. Magában hordozta édes titkát,
               ne tudjon róla senki. A csomagról sem szól senkinek. Tibor se venné jó néven. Azt
               látták, hogy az elnökfiú sokat forgolódott körülötte, dehát ő volt az egyetlen lány,
               nem volt kiben válogatnia s nem minden fiatal ember kapható arra, hogy férjes nők
               körül legyeskedjen.</p>
            <p>Juditkának csapta a szelet és ha csapta, jól tette. Fiatal ember még, most az ideje.
               Senki sem gondolt arra, hogy a nehány napos találkozás szerelemre lobbantsa a két
               fiatal szivet.</p>
            <p>Ez senkinek sem jutott eszébe s Juditka hallgatott.</p>
            <p>Ejnye, mennyi is az a nyolcvankilenc meg nyolc.</p>
            <p>Háromnegyedtizenkettő. Az igazgatóval egeret lehet fogatni, csak Darvas úr
               kifejezéstelen arcán borong alig észrevehető árnyék. A mellőzés iránt elkeseredés
               árnya.</p>
            <p>Juditka nem várta meg, hogy a falióra bevégezze az ütéseket. Vitte a kinevezést és a
               dobozt úgy, hogy alig érték lábai a földet.</p>
            <p>- Még nincs készen az ebéd - mentegetőzött Kibédiné. - Máskor nem szoktál ilyen hamar
               hazajönni.</p>
            <p>- Nem baj, anyukám. Ma nem fontos az ebéd. Nézd csak könyvelői kinevezésemet.
               Elsejétől ezerötszáz leivel kapok többet.</p>
            <p>Összeölelkezve sirtak örömükben.</p>
            <p>Örömkönny. Van-e nálad csillogóbb gyémánt? Van-e nálad értékesebb gyöngyszeme Isten
               szép világának? Miért van az mégis, hogy akiknek módjukban áll ilyen gyémántokat
               csillogtatni szenvedők, nincstelenek, kegyetlensorsuak szemébe, azok megkötik a
               kezüket, megkeményitik a szivüket; hogy ne csillogjanak ezek a legdrágább gyémántok.
               Miért van az, hogy az emberek szívesebben okoznak bánatot, mint örömet
               embertársaiknak?</p>
            <p>Juditka lassan lefejtette magáról az ölelő karokat.</p>
            <p>- Nem mondtam még mindent el, édes anyám. Ezt a kis dobozt is ma kaptam.</p>
            <p>- S még ki sem csomagoltad?</p>
            <p>- Nem. Nem akarom, hogy a kollégák tudjanak róla. Téged is kérlek, édes, ne szólj
               erről senkinek.</p>
            <p>- Nem értem, miért titkolózol annyira, hiszen...</p>
            <p>- Kell ez a titkolózás, édesanyám. Hidd el, jobb így. De most már magam is kiváncsi
               vagyok.</p>
            <p>Óvatosan bontotta fel a csomagot. Ékszerdoboz és egy kis levél. A dobozban arany
               karkötő óra.</p>
            <p>- Istenem, milyen szép - csillant meg a Juditka szeme. - No lássuk a levelet is.</p>
            <p>„Juditka drága! Állom igéretemet. Másfél év mulva eljövök Magáért. Bizom Juditkában,
               hogy megvár. Kezeit csókolja: Tibor.”</p>
            <p>Kibédiné szelíden zsörtölődött:</p>
            <p>- És te erről semmit sem szóltál nekem. Hiszen ez nem elhallgatni való csip-csup ügy.
               Ezt meg kellett volna mondanod édesanyádnak.</p>
            <p>- Ne haragudj, drága - békítgette Juditka. - Másfél év beláthatatlan hosszú idő. És
               ez a másfél év lesz a Tibor érzelmeinek tűzpróbája. Ha igazán szeret, eljön értem. Én
               várok rá. Várom első szerelmem rajongásával, de felkészülök a csalódásra is. Ezért
               kérlek, édes, ne is beszéljünk róla. Ne tervezgessünk, ne építsük az álmok
               kristálypalotáját, hátha az magától összeomlik egyszer...</p>
            <p>- És ha a karkötő órát meglátják, ha kérdezősködnek?</p>
            <p>- Nem hordom. Maradjon csak a dobozban. Ha elhozza a jegygyűrüt, akkor nyugodtan
               viselhetem ezt is.</p>
            <p>Kibédiné elégedett mosollyal nézte a leányát. Ezt az okos teremtést nem kell
               féltenie, hanem az ebédet már nézhetik mind a ketten. De az odaégett rántást egyikük
               sem sajnálta.</p>
            
         </div>
         <div type="chapter">
            <head>VII.</head>
            <p>Szamosi Gézát az orvos teljesen megnyugtatta. Nincs komoly baja, csak vigyáznia kell
               magára. Egészséges, de az idők folyamán elkopott szervezetét nem szabad
               megoldhatatlan feladatok elé állítania. Nem szabad virtuskodni. Kevés alkohol, semmi
               izgatószer, se kávé, se tea, se cigaretta. Korai lefekvés, sok nyugalom. Igy elélhet
               még húsz évet is.</p>
            <p>Amit leginkább kellett volna ajánlani Géza bácsinak, azt nem ajánlotta az orvos:
               legfőképpen semmi szerelem.</p>
            <p>De hát az orvos hallgatócsövén csak a szív rendes vagy rendellenes működése
               figyelhető meg, szerelmi bánattól származó szívgyöngeség megállapítására az
               orvostudománynak még nincsenek megfelelő műszerei.</p>
            <p>Géza bácsit azonban hiába tiltanák el, gyerekes makacssággal ragaszkodik érzelmeihez.
               Egy idő óta úgy érzi, hogy már az is boldoggá tenné, ha Juditkát valamivel
               megajándékozná. Máskor meg szeretne mindig a közelében lenni és nézni szótlanul
               sokáig, mindig, mint egy csodaszép festményt, vagy szobrot. Vannak jósággal
               csordultig telt percei, mikor szeretné Juditkát kiragadni szegényes, függő
               helyzetéből s más irányt adni életének. Szeretné, ha az Úristen így szólna hozzá:
               Látom, Géza fiam, hogy Juditka milyen közel férkőzött szívedhez, nem bánom, nó,
               megbizlak, hogy ezután te viselj gondot rá. De jól vigyázz, nehogy összekúszálj
               mindent nagy jóságoddal s a végén Juditka panaszra jőjjön hozzám, hogy miért
               felejtkeztem el róla?</p>
            <p>Ilyen átruházással, szerencsére, nem szokott embersorsokat lerázni magáról a mindenek
               Gondviselője. Csak nézi mosolyogva, hogy némely ember mikép szeretne játszani az ő
               végtelen hatalmával. Az öklömnyi gyerek is szeretné átvenni a gyeplőket az öreg
               kocsis kezéből, nem törődik vele, hogy nem gyermekkézbe való az.</p>
            <p>Mivel és miként ajándékozhatná meg Juditkát azért, hogy Hosszuvölgyben olyan
               jóságosan ápolta - tünődött Géza bácsi. Olyan ajándékkal szeretne kedveskedni, aminek
               örülne és amit elfogadhatna anélkül, hogy bárki megszólná érte.</p>
            <p>Eddig nem is gondolt arra, hogy az ajándékozás milyen nagy művészet.</p>
            <p>Juditkát megkérdezni errevonatkozólag ostobaság lenne, egyszerüen visszautasítana
               minden ajándékozási kisérletet.</p>
            <p>Az iroda felé indult, de ki sem ért az uccára, Lajkó majdnem a nyakába borult.</p>
            <p>- Drága Géza bátyám, engedd meg, hogy elsőnek gratuláljak.</p>
            <p>- Téged mindig fog a figura.</p>
            <p>- Szavamra nem bolondság, főmérnök úr!</p>
            <p>- Főmérnök?</p>
            <p>- Igenis, ma jött meg a kinevezésed.</p>
            <p>- S még kikre mosolygott a központi kegy?</p>
            <p>Lajkó sietve felsorolta a többi kinevezést és előléptetést is.</p>
            <p>- Érzem, merről fúj a szél - gondolta csendes szomorusággal. - Juditkát nem lehetett
               egyedül jutalmazni. Juditkáért toltak mindenkit egy fokkal előbb a ranglétrán. Tehát
               mégis nagyon tetszik a kis könyvelőnő az elnökfiunak.</p>
            <p>- Nem is örülsz, Géza bátyám? - kérdezte meglepetten Lajkó.</p>
            <p>- Minek örüljek? Főmérnök lettem és néhány száz leivel több fizetést kapok. Ennyi az
               egész. A te eseted más, fiatal barátom. Neked a több pénz sokat jelent. Engem már
               csak az érdekel, hogyan tegyem változatossá diétás kosztomat.</p>
            <p>- Úgy látom, nagyon rád ijesztett az a városi felcser. Vedd ki a szabadságodat, Géza
               bátyám és utazz el valahová. Ez jót fog tenni neked.</p>
            <p>- Igazad van Lajkó. El kellene utaznom.</p>
            <p>Emlékezetében megelevenedett egy végtelenül bájos kép. Egyszer, nagyon régen
               elvetődött egy búcsújáró helyre, egy fehér, kéttornyu Máriatemplomba. Akkor nem
               értette meg annak a szent helynek jelentőségét, csak vásári lármát hallott
               összeölelkezni harangszóval, orgonabúgással, egyházi énekekkel. Látványosság számba
               vette. Nem értette meg, hogy mi vonzza ide a népek tizezreit. Talán az, hogy a
               templomudvaron körben ülő gyóntatok egyike elé térdepeljen és bűneit sorolja el
               magavádlón? Vagy, hogy a körmenet résztvevői közé álljon és a tömött sorokkal
               megkerülje a szent hegyet, mely sokezernyi búcsúsával úgy nézett ki, mint egy
               embervirággal felcicomázott óriás süveg? Vagy hogy térdein csússzon fel a Jézus-hágón
               gonoszságának vezekléséül?</p>
            <p>Akkor nem értette. Most kezd megbizonyosodni arról, hogy vannak életsebek, amiket
               földi orvossággal nem lehet begyógyítani. Vannak nyomorékságok, amik nem látszanak,
               de amiket elviselhetetlennek érez az ember. Vannak befelé gördülő könnycseppek, amik
               a szomoruságot visszaviszik a szívbe, hogy ott tovább sajogjanak.</p>
            <p>És, csodálatos, aki odamegy, az sir, zokog, énekel, leborul Mária szobra elé, de
               megvígasztalódva távozik.</p>
            <p>Ide kellene pár hétre elmennie.</p>
            <p>Lajkó riasztotta fel kedves emlékezéséből.</p>
            <p>- No, Géza bátyám, mi is úgy megyünk, mintha halottat kisérnénk.</p>
            <p>- Elgondolkoztam, öcsém.</p>
            <p>- Ha már annyira megszomorítottalak a jó hirrel, engedd meg, hogy segédkönyvelői
               fizetésem előlegéből egy pohár sört fizessek.</p>
            <p>- Az orvos eltiltott tőle.</p>
            <p>- Egy pohár sörtől? Nó, az az orvos is megérdemelné, hogy vízkórságba essen.</p>
            <p>A kaszinó éttermében Bözsi serénykedett az asztalok körül.</p>
            <p>- Bözsi hozzon két sört. Poharas sör van?</p>
            <p>- Csak üvegessel szolgálhatok, gyakornok úr.</p>
            <p>- Segédkönyvelő úr - igazította ki Lajkó önérzetesen.</p>
            <p>- Mióta? - kérdezte tágranyilt szemekkel az étterem tündére.</p>
            <p>- Délelőtt óta.</p>
            <p>- Igaz ez, Lajkó?</p>
            <p>- Semmi Lajkó? Tessék a méltóságos Leroch úrfi után bomlani továbbra is. Az
               gentleman, az férfi ideál, az learatta itten az összes női mosolyokat. Hát most
               tessék vele bizalmaskodni, kedves Bözsike leányzó. Most pedig ide azzal a vacak üveg
               sörrel.</p>
            <p>- Jé, tényleg kinevezték segédkönyvelőnek, mert rendkívül goromba.</p>
            <p>Bözsike kihozta a sört s két poharat.</p>
            <p>- A kedvedért nem bánom, de csak fél pohárral.</p>
            <p>Lajkó egyhuzamban ürítette ki a poharát, Géza bácsi csak kóstolgatta.</p>
            <p>- Te Lajkó, megkérnélek valamire.</p>
            <p>- Parancsolj, bátyám. Előre is teljesítve van.</p>
            <p>- Ne hirtelenkedj. Nem olyan egyszerű a dolog. Először is igérd meg, hogy hallgatni
               fogsz...</p>
            <p>- Mint a sir. Meg van igérve.</p>
            <p>- Másodszor, igérd meg, hogy nem nevetsz ki.</p>
            <p>- Ilyen neveletlenséget kár feltételezni rólam, de azért megigérem.</p>
            <p>- Juditkát szeretném megajándékozni. Hosszúvölgyben nagy részvéttel sietett
               segítségemre.</p>
            <p>- Vásárolsz neki valami ajándékot s el van intézve az ügy.</p>
            <p>- Nincs elintézve, mert elejét akarom venni, hogy ez az ajándékozás valakinek vagy
               valakiknek szemet szúrjon.</p>
            <p>- Na és te törődöl ezekkel a valakikkel?</p>
            <p>- Kell törődnöm, nem akarom, hogy a jóságommal épp az ellenkezőjét érjem el annak,
               amit akarok. Öröm helyett keserűséget. A pletyka tűszúrásainak keserűségét.</p>
            <p>- No és hol következem én, miben állhatnék rendelkezésedre?</p>
            <p>- Vállald az ajándékozó szerepét.</p>
            <p>- Ez lehetetlen, Géza bátyám.</p>
            <p>- Nem lehetetlen. Holnap úgyis bemégy a városba. A legjobb ékszerésznél kiválasztod a
               legszebb pecsétgyűrüt, persze aranyat, te szamár. Bevéseted a Juditka monogrammját
               és hazahozod. Itthon azután azzal nyujtod át neki, hogy első komoly keresetedből
               vetted ezt a csekélységet, fogadja szívesen.</p>
            <p>- És ha nem fogadja el?</p>
            <p>- Elfogadja, hiszen jóban vagytok, pajtásának tekint.</p>
            <p>- Inkább villámhárítónak, aki ideges pillanatainak villámait levezetem. Akit bármikor
               büntetlenül fricskázhat, lehülyézhet... legutóbb szarkafejűnek nevezett el... nó,
               nem azért mondom, nincs harag érte.</p>
            <p>- Éppen ez a pajtásság csalhatatlan jele, te csacsi. Akivel jóban vagyunk, azt
               szeretjük csipkedni, ugratni. Aki ellenszenves nekünk, azt akár akkor lássuk, mikor a
               hátunk közepét.</p>
            <p>- Jól van, nó. Megpróbálom. De aztán a kettőnk titka maradjon.</p>
            <p>- De az ujj nagyságát is meg kellene tudnod.</p>
            <p>- Bizd csak rám, Géza bátyám.</p>
            <p>Délután Dudek bácsi és Darvas később jöttek be az irodába. Juditka a délelőttről
               elmaradt munkáját pótolta nagy igyekezettel. Az újdonsült segédkönyvelő körmeit
               piszkálta.</p>
            <p>- Juditka, ne haragudjon meg, valamit mondani szeretnék.</p>
            <p>- Az a mondanivalótól függ.</p>
            <p>- Juditka, az én első, komoly keresményemből, segédkönyvelői fizetésemből szeretnék
               magának egy pecsétgyűrűt venni emlékül.</p>
            <p>- Elment az esze? Vagy csak tréninget tart a hülyeségből?</p>
            <p>- Nem, Juditka. Ez komoly dolog. A maga számtalan gúnynévvel megtisztelt,
               összecsipkedett, hülye pajtása viszonozni akarja kollégiális érzelmeit. Ne is
               tiltakozzék. Fogadja el együtt töltött „kezdő” éveink emlékéül.</p>
            <p>- Egy föltétel alatt elfogadom: ha Bözsit ezentúl nem szédíti, ha a lumpolások számát
               negyedére csökkenti, s azon lesz, hogy komoly munkaerőnek minősítsék.</p>
            <p>- Nem hiányzik még valami az „egy” föltételből? Akkor hát mindezeket ünnepélyesen
               megigérem. Most pedig kérem a gyűrűmintát.</p>
            <p>Ma mindenkin jósághullám vonult keresztül - állapította meg boldogan Juditka és a
               gyűrűnek talán jobban örült, mint az arany karkötőórának. Hogy is mondta Lajkó? Első,
               komoly keresményéből... Hát nem diákosan kedves, kamaszos jóság áradt ki Lajkó
               szivéből?</p>
            <p>A gyűrűátadást úgy rendezte Lajkó, hogy Géza bácsi is jelen legyen. Hogy örült
               Juditka az „emlék”-nek. Csak könnyelműségéért korholta Lajkót. Miért pazarolt el
               olyan sok pénzt, mikor egyszerűbb is megfelelt volna a célnak.</p>
            <p>- Nos, én mit kapok emlékül?</p>
            <p>- Három vagon fricskát, francó ab feladó állomás.</p>
            <p>- Cimzett nem fogadja el. Visszáru. Látod Géza bátyám, ez a női hála.</p>
            <p>- Talán kezet csókoljak magának?</p>
            <p>- Nem leszek én soha váci püspök, de azt kijelentem, Juditka, Géza bácsi előtt,
               hogyha még egyszer szarkafejűnek nevez...</p>
            <p>- Mi lesz akkor, segédkönyvelő ur? - kérdezte szinlelt ijedtséggel Juditka.</p>
            <p>- Akkor az iparvasút elé fekszem.</p>
            <p>- Nem veszélyes. Az a kicsi kávémasina inkább megáll, minthogy magán
               keresztülmenjen.</p>
            <p>Boldog gyerekek... tavasz, ifjúság, napsütés - sóhajtotta Géza bácsi. - Istenem,
               miért is lesz mindez olyan hamar a multé, az emlékezésé.</p>
            <p>- Isten vele Juditka - búcsúzott a főmérnök meghatottan. - Holnap szabadságra
               megyek.</p>
            <p>- Igazán? Ezt már okosan teszi Géza bácsi. Őszintén kívánom, hogy frissen, tiz évvel
               megfiatalodva térjen vissza közénk. Hol szabadságol?</p>
            <p>- Csikban.</p>
            <p>- Irigylem Géza bácsit. Gyönyörű hely az és a fenyves levegője... Egyszer én is
               jártam ott. Megkérném, ha Somlyóra megy, mondjon el értem egy halk imádságot.</p>
            <p>- Imádkozom, Juditka, a boldogságáért... és az én boldogtalanságomért.</p>
            <p>Az utolsó szavakat Lajkó már nem hallotta, mert Darvas úr munkát adott neki. A
               pléharcu főkönyvelő nem szerette a kaszinózást hivatalos órák alatt. A tekintélyt
               elvégre tartani kell.</p>
            <p>Juditka elgondolkozott. Ismét ez az érthetetlen kifejezés: boldogtalanságomért. Miért
               lenne boldogtalan Géza bácsi. Fia jó állásban van. Leánya jól ment férjhez.
               Özvegysége sem elviselhetetlen ebben a környezetben, ahol az egymásrautaltság
               közelebb hozza az embereket egymáshoz.</p>
            <p>- Igazán nem szép, hogy nem őszinte hozzám Géza bácsi. Hirtelen kedélyváltozásának
               oka van. És ha az okot megszüntetjük...</p>
            <p>- Ha tudni akarja Juditka... de nem itt. Nemsokára úgyis vége a munkaidőnek,
               ajándékozzon nekem egy félórát.</p>
            <p>- Nagyon szívesen, Géza bácsi. Legalább ezen a jóságnapon én is jót tehetek
               valakivel.</p>
            <p>Hosszúvölgy felé sétáltak.</p>
            <p>- Kicsi Judit, én szerelmes vagyok.</p>
            <p>A lány elnevette magát.</p>
            <p>- Géza bácsi?</p>
            <p>- Igen, igen, szeretek valakit, nem nevetni való, nagy szerelemmel.</p>
            <p>- De Géza bácsi, mire jó ez?</p>
            <p>- Nem tudom. Én nem kerestem ezt a szerelmet, csak úgy csöppentem belé, mint a légy a
               tejbe. Váratlanul szakadt rám, ahogy épülő házról zuhan le a tégla a gyanutlan sétáló
               fejére. Mostanig az én édes-gyötrő titkom volt, de kiszedte belőlem.</p>
            <p>- Nem kiváncsiságból tettem, Géza bácsi. Vigasztalni akarom, visszaadni régi nyugodt
               kedélyét. Próbálja meg elfojtani ezt a késői szerelmet. Géza bácsinak józan eszére
               kell hallgatnia, nem pedig rakoncátlankodó szívére.</p>
            <p>Szótlanul mentek egymás mellett, majd kérőre melegült a Juditka hangja.</p>
            <p>- Ha kivánja, beszélek azzal, akit szeret, megkérem, hogy ne zavarja fel
               léleknyugalmát, álljon félre a Géza bácsi útjából.</p>
            <p>- Ő igazán nem hibás, még csak nem is sejti rajongásomat. A legaranyszivűbb lány,
               akit életemben ismertem.</p>
            <p>- Ki az, Géza bácsi?</p>
            <p>Az öreg megállt. Megmondja-e vagy hallgasson?</p>
            <p>- Juditka, magát szeretem.</p>
            <p>A leány elsápadt a váratlan felelettől. Eszébe villant a hosszú kézcsók és könnycsepp
               a rosszul végződött kiránduláson, az imádság, amit a somlyói Máriánál boldogtalansága
               miatt akar elmondani... és mélységes szánalmat érzett az öreg úr iránt.</p>
            <p>- Arra sohasem gondoltam, - mentegetőzött Géza bácsi - hogy Juditka viszontszeressen.
               Tudtam, hogy negyven év szakadéka tátong közöttünk, amit áthidalni nem lehet. De a
               józan ész sok-sok érve ellenére is minden gondolatom a Juditkáé, mindenütt Juditka
               arcát látom és nem lenne szabad elmondanom, de tudjon meg mindent: a Lajkó gyűrűje is
               az én ajándékom, nem mertem személyesen átadni. Eddig csak szerettem, de amióta Tibor
               itt járt féltem is. Féltem mindenkitől, aki el akarja vinni innen...</p>
            <p>Hangja megcsuklott, sirós lett.</p>
            <p>Hosszú csend következett.</p>
            <p>- Nagyon sajnálom Géza bácsit. Mivel őszinte volt hozzám, engedje meg, hogy én is az
               legyek. Szeretni nem tudnám, ez - belátja úgye - lehetetlen, de becsülni, mint
               édesapámat, bátyámat, vagy jó barátot, melegszívű embert - miért ne. Kapcsoljuk ki a
               szerelmet, Géza bácsi és akkor nem lesz gyötrelem az élete. Higyje el, hogy egy igazi
               jóbarát néha több férjnél, szülőnél, testvérnél, mindenkinél, mert a barátság a
               lelkek rokonsága s ez erősebb kapocs a vérségi köteléknél. Géza bácsi ezentul is
               szeressen úgy, mintha gyermeke, leánya lennék s én ezentul is becsülöm Géza bácsiban
               a jó embert, aki nem akar, nem tud megbántani senkit.</p>
            <p>- Köszönöm, Juditka, igaza van.</p>
            <p>- A szerelmes lovag most köszönjön el tőlünk és vágtasson el az álmok birodalmába, a
               jóbarát pedig adja ide a kezét, hadd szorítsam meg őszintén, becsületesen - szólt
               Juditka még mindig sápadtan, de gyógyítani akaró jósággal.</p>
            <p>Géza bácsi kezet csókolt Juditkának s bár vérzett még a szíve, amiből most tépték ki
               életének legszebb álmát, érezte, hogy nyert, gazdagodott. Gazdagabb lett, mert ismét
               ajándékozhatott. Juditkát megajándékozta lemondásának nem könnyű áldozatával.</p>
            <p>Visszafordultak. Juditka jókedvűen csacsogott. Vidáman fogadta a munkások
               köszöntését. A mai nap izgalma csak otthon verte le. Kábult volt, vacsora sem
               kellett.</p>
            <p>Szegény Géza bácsi - sóhajtotta s mielőtt lefeküdt, a gyűrűt lehuzta ujjáról és a
               karkötő óra mellé tette...</p>
            
         </div>
         <div type="chapter">
            <head>VIII.</head>
            <p>Másnap Géza bácsi elutazott. Azt hitte, hogy a kilométerek növekvő számával, mellyel
               a teleptől eltávolodik, lelki békéje mindinkább visszatér, megtalálja önmagát, ismét
               a régi Szamosi Géza lesz, aki nyugodt fölénnyel szemlélte az élet apró-cseprő
               eseményeit.</p>
            <p>Tévedett. Egy-két napig jóleső kábulást érzett, mintha fájdalomcsillapítót
               fecskendeztek volna bőre alá.</p>
            <p>Útközben meglátogatta fiát, aki vidéki városkában tisztviselősködött. A viszontlátás
               első örömébe csakhamar belemart az eltitkolhatatlan baj, mely ezt a szerencsétlen
               házaséletet végzetesen kikezdte.</p>
            <p>- Bizonytalanná lett az állásom, apám - panaszkodott csüggedten a fiu. Felszámol az
               intézet, leépítenek.</p>
            <p>- És mi lesz azután? Hol fogsz elhelyezkedni, fiam?</p>
            <p>- Nem tudom. Lehetetlen ma állást szerezni.</p>
            <p>Menye részvétlenül, unott arccal hallgatta a beszélgetést, mint akinek igazán
               mindegy, hogy miből élnek. A férfi arra való, hogy előteremtse a megélhetés
               lehetőségeit.</p>
            <p>Az öreg sohasem rokonszenvezett ezzel a házassággal, de fiát nem tudta szándékától
               eltéríteni. Most aztán jönnek a bajok, mikor a jólétben elpalástolt igazi érzések
               rideg valóságukban mutatkoznak meg. Ilyen asszony mellett a szegény fiu idegei
               hamarosan összeroppannak.</p>
            <p>- Kisebb lakásba kellene költöznötök - tanácsolta nagy segíteni akarással. -
               Leszállítani az igényeket, hiszen számolni kell azzal, hogy esetleg hosszabb ideig
               kereset nélkül maradtok.</p>
            <p>- Kisebb lakásba? - csattant föl a menye. - Ebben is alig férünk. És ha meg akarja
               tudni, papa, szégyellek már kimenni az uccára, mert nem tudok egy tisztességes
               rongyot magamra venni. Gábor a férfi, fogja meg az életet és ha spórolni kell,
               mondjon le a dohányzásról, az ujságjáról, a futballmeccsekről.</p>
            <p>Géza bácsi akaratlanul is összehasonlítást tett a két nő között. Juditka és a
               menye... milyen két kirívó ellentét.</p>
            <p>Juditka a szives jóság, a menye gőg és önhittség. Juditka a szerénység, lemondás,
               sebeket gyógyítás, menye csupa tűszúrás, sértegetés. Nem érezhette jól magát ebben a
               környezetben.</p>
            <p>Nem lehet a házasságnak az a rendeltetése, hogy az egyik állandóan igát húzzon, mint
               az istálló barma, a másik állandóan cicomázza magát, mint az elkényeztetett cica.</p>
            <p>Az is bántotta Géza bácsit, hogy nincsen gyermekük. Nincs. Nem is lesz. Nem akarják.
               Nem kell. Maguk sem tudnak élni - térnek ki az istenáldás elől.</p>
            <p>Ezek a szavak fényes szegek egy kicsi koporsófödelen.</p>
            <p>Férgek az életfán.</p>
            <p> Itélet önmagunk felett.</p>
            <p> Lázadás a természet ellen.</p>
            <p> Isten tervének keresztülhúzása.</p>
            <p> Lassú sorvadás... halál... megsemmisülés.</p>
            <p>A gyermek életünk tovább élője. Jövőnk. Megkezdett munkánk folytatója. Két egymásra
               talált lélek boldogságának áldott gyümölcse.</p>
            <p>Ez hiányzik Gáboréknál is - gondolta Géza bácsi. - Akkor kisebb lakás is megfelelne
               és a ruhaszekrényben is akadna elég tisztességes rongy.</p>
            <p>Harmadnap korán fölkelt. Már a fia is öltözött, csak a menye pihentette, ő tudja
               miben fáradt testét.</p>
            <p>- Hála Istennek jó összeköttetésekkel rendelkezem. Megpróbállak elhelyezni valahol,
               de jól tennéd, ha vigyáznál az asszony körmére, Isten veled - búcsúzott fiától.</p>
            <p>Vitte tovább a vonat Csik felé.</p>
            <p>Az egyre szűkülő Maros-meder mellett a völgy is egyre szűkült. A vonat ablakából már
               csak tölgy- és fenyőerdők zöldje látszott, mely fölé szélesen omlott a mozdony
               füstje, mintha gyászfátyolt akarna borítani rá.</p>
            <p>A Géza bácsi fülkéjében leginkább üzletemberek vitatkoztak a drágaság okairól. Közben
               egymásután szívták a cigarettát, szivart s a fülkében a nyitott ablakok dacára is
               élvezhetetlenné vált a forró levegő. Géza bácsi kiment a folyosóra, ahol nehány
               pirossapkás diák beszélgetett, tréfálkozott. Egyikük kihajolt az ablakon, a kanyarba
               futó mozdonyt nézte, de ráfizetett a látványosságra, mert a szél lecibálta sapkáját s
               repítette visszafelé a vasuti töltésen, majd meghempergette az országút porában.</p>
            <p>A diák megszeppent. Mit tegyen most?</p>
            <p>- Húzd meg komám a vészféket - tanácsolta az egyik.</p>
            <p>- Méghogy a veszett sapka mellé még büntetéspénzt is fizessek? - fanyalogta a
               kárvallott.</p>
            <p>- Ezentúl legalább párolog a fejed.</p>
            <p>- Nincs mi párologjon abból, üres, mint a Barics Jóska pénztárcája hónap végén.</p>
            <p>- Veszel majd másikat. Még vagy öt esztendeig úgyis szükséged lesz rá.</p>
            <p>- Ne bántsátok. Én majd a legközelebbi állomásról visszaszaladok s a következő
               vonattal utánatok hozom a sapkát.</p>
            <p>- Addig kikölt benne a pitypalaty - évődtek a kolléga urak. Pedig a jó Isten a
               megmondhatója, hogy miből fizetik a tandijat, a vizsgadijat, benn vagy künntlakást és
               a szegény intézeti igazgató mennyit vesződik velük, mig bevasalja rajtuk legalább a
               kosztpénzt.</p>
            <p>És ha kezükben lesz a diploma, orvosi, ügyvédi, tanári oklevél, vajjon hol terem meg
               számukra a falat kenyér?</p>
            <p>De a jókedvük elpusztíthatatlan. Derüsek, vidámak, hiszen fiatalok még, s hajlandók
               harcolni, verekedni a biztos jövőért.</p>
            <p>Vidéki nyári mulatságra mennek. Jó keletje van a táncosoknak ilyen helyen. Egyik
               állomáson nagy dér-durral le is szállnak.</p>
            <p>Egyikük teli torokkal kiabál:</p>
            <p>- Ne búsulj komám, hozom a sapkádat!</p>
            <p>- Ha addig nem veszel lélekzetet - dupláz rá a másik - akkor nem is kell a sapka,
               anélkül is levizsgázhatsz a másvilágon.</p>
            <p>Alkonyodott, mikor Géza bácsi becsöngetett a somlyói kolostor clauzuráján.</p>
            <p>- A házfőnök urat keresem - mondta a kapus testvérnek, aki csak félig nyitotta ki a
               clauzura ajtót.</p>
            <p>- Milyen ügyben tetszik keresni?</p>
            <p>Hirtelenében nem tudta, mit válaszoljon.</p>
            <p>- Szamosi főmérnök vagyok, a páter gvárdiánt szeretném meglátogatni.</p>
            <p>- Sziveskedjék a társalgóba fáradni, a páter gvárdián azonnal itt lesz.</p>
            <p>A társalgó egyszerű butorzata egyetlen asztalból, székekből és szekrényből állt A
               falon nagy, fekete kereszt, s nehány kép, szerzetesek magános és csoportképei.</p>
            <p>Mélységes, áhítat keltő csönd. Az ablakon hűs fenyőillat árad be. Vajjon milyen ember
               a gvárdián? Öreg-e, vagy fiatal? Mindegy, különös vágyódást érzett, hogy megismerje.
               Ferenc fiai közül nehányat ismer már és ha valaki el akar indulni a lelki békesség
               utján, ezek a derék szerzetesek készséggel szolgálnak útbaigazítással.</p>
            <p>- Landétur... - köszöntötte a belépő házfőnököt.</p>
            <p>- In aeternum. Amen. Isten hozta főmérnök úr.</p>
            <p>Géza bácsi nagyot nézett.</p>
            <p>- Főtisztelendőséged ismer? Találkoztunk volna már valahol?</p>
            <p>- Nagyon kedves családi ünnepen volt szerencsém főmérnök úrhoz, az unokája
               keresztelőjén.</p>
            <p>- Most már én is emlékszem. Páter Dionysius, ugye.</p>
            <p>- Szolgálatára, kedves főmérnök úr.</p>
            <p>- Álmodni sem mertem, hogy házfőnök úrban kedves ismerőssel találkozom.</p>
            <p>- Nagyon örülök, parancsoljon helyet foglalni. Mikor érkezett?</p>
            <p>- Ma jöttem meg s négyheti szabadságomat itt töltöm. Nem messze béreltem ki egy
               tiszta szobácskát Csibi Péteréknél.</p>
            <p>- Kedves figyelem főmérnök úrtól, hogy első útja hozzánk vezetett.</p>
            <p>- Nó, nem annyira a figyelem, mint a lelki kényszer hozott ide. Ez az én négyheti
               szabadságom a kegyhely közvetlen közelében több mint egyszerű pihenés, amire
               tizenegyhavi robot után a tisztviselőféle népség vágyakozik. Gyógyulást, lelki
               orvosságot keresek, főtisztelendő uram, amit orvosi rendelőkben, gyógyszertárakban
               nem találok.</p>
            <p>Géza bácsi kérdőn nézett a gvárdián fekete, mélytüzű szemeibe, mely részvéttel
               kutatta, léleknézőn keresgélte a panaszos szavak mögé húzódó igazi okot. Mi lehet az
               a mélységes bánat, ami az öreg úr lelkén rágódik? Feloldozásra váró bűnt, vagy nehány
               simogató, meleg szóval megkönnyíthető életterhet hordoz magában? Mindegy. Neki, Isten
               szolgájának föl kell emelnie az elesettet.</p>
            <p>- A végtelenül jó Isten kegyelme hozta ide főmérnök urat. A legtisztábban tartott
               lakásban is belepi a por a butorokat, tárgyakat, nemcsoda, ha az ember lelkére is
               rárakódik az élet pora, néha sara is. Ilyenkor jót tesz a lelki porszívó gép, az
               elvonult magány. Ez alaposan kitisztít, felszív magába minden porszemet, még a sarat
               is.</p>
            <p>Géza bácsi legszívesebben nyomban feltárta volna szívét, melyben a késői szerelem egy
               édes arcot foglalt mindennél drágább keretbe. De a páter leintette. Az orvos sem fog
               nyomban az operációhoz, hacsak halálos veszedelem nem sürgeti.</p>
            <p>- Főmérnök úr előbb beleéli magát az itteni környezetbe, teleszivja tüdejét a
               fenyvesek ózondús levegőjével, számot vet önmagával, talán nem is olyan nagy a baj,
               mint hinné. Nehány napig másról beszélgetünk és azután szemébe nézünk annak a
               léleksebnek. Főmérnök úr tudtommal vallásos ember, nem lesz nehéz tehát magában hitet
               ébreszteni. Hinni Istenben, a Gondviselőben, aki sorsunkat bölcseségével kezében
               tartja. Hit nélkül nincs csoda, nincs lélekgyógyulás, hit nélkül nem élet az élet.
               Azután akarni kell. Nem a mi akaratunkkal, hanem Isten akaratával, erősen,
               emberfelettien. Ha ez megvan, akkor elő a porszívó géppel, nem marad rajtunk az
               életnek egyetlen porszeme sem.</p>
            <p>Géza bácsi szomjasan itta a páter szavait. Jól mondja a házfőnök, hogy talán nem is
               olyan nagy a baj, hittel és akarással megszabadulhat tőle. Lelkének ujjongásába
               kondult az esti harangszó. A páter felállt és hangosan imádkozott: Angelus Domini
               nuntiavit Mariae... Ave Maria, gratia plena, Dominus tecum, benedicta tu in
               mulieribus... ora pro nobis peccatoribus...</p>
            <p>Az öreg úr is elimádkozta az Üdvözlégyet. Harangszó után vacsorára csengettek.</p>
            <p>- Kedves főmérnök úr, legyen vendégünk, szívesen látom szerény asztalunknál, töltse
               velünk az estét.</p>
            <p>A nagy ebédlőben már együtt voltak a páterek és a testvérek hangos Laudéturral
               köszöntötték Géza bácsit, akit a házfőnök egymásután mutatott be a
               szerzeteseknek.</p>
            <p>Szent Ferenc fiain meg sem látszott a napi elfoglaltság fáradalma: pátereken a
               lelkészkedés, a klerikus és laikus testvéreken a nyári elfoglaltság, kaszálás,
               szénagyűjtés. Jóízüen ették a szerény estebédet és halkan beszélgettek.</p>
            <p>A gvárdián szeme szeretettel csüngött a familián.</p>
            <p>Vacsora után a társalgóban bekapcsolták a rádiót. Hireket közöltek: „Holnap július
               30-ika, hétfő. A római katolikus naptár szerint Judit vértanu, a protestáns naptár
               szerint Judit napja van. A nap négy óra harmincnégy perckor kel...”</p>
            <p>De ezt már nem hallotta Géza bácsi. Arra gondolt, hogy Juditka nevenapját meg kellene
               köszöntenie, ha elkésve is. Igen, holnap ir egy képes levelezőlapot Juditkának.</p>
            <p>- Holnap a testvérek fáért mennek az erdőbe, főmérnök úr nem tartana velük? -
               kérdezte a gvárdián.</p>
            <p>Géza bácsi elpirult.</p>
            <p>- Holnap más elfoglaltságom van. Leveleket kell irnom és a címemet közölnöm a céggel,
               hogy a postámat elküldhessék. Különben nagyon szerettem volna a testvérekkel
               menni.</p>
            <p>- No, nem baj, főmérnök úr, lesz még erre bőven alkalom - nevetett a házfőnök. - Ha
               kedve tartja, még kaszálhat is. Aztán befogjuk ministrálni, hogy ne unatkozzék.</p>
            <p>- Ha nem ügyel, főmérnök úr, - mondta nevetve a vikárius - szabadság helyett úgy
               eldolgoztatjuk, hogy csak a csontja s a bőre marad meg.</p>
            <p>- A vikárius atya is a sok dologtól gömbölyödött meg - évődött Páter Illés. - Meg a
               zetelaki túrótól.</p>
            <p>- Jó túró az, abból egyszer megkínáljuk a főmérnök urat puliszkával, ha szereti -
               vette el a csipkedés élét a gvárdián.</p>
            <p>- Bizony nem kicsi gond ennyi szájnak előteremteni a betevő falatot - mondta Géza
               bácsi. - Ha jól számolom, harmincnál is többen ültünk az asztalnál.</p>
            <p>- Kirendeli a jó Isten, főmérnök úr és amit rendel, azzal megelégszünk - szólt a
               házfőnök. - Aztán hála Istennek vannak alamizsnás lelkek, akik megértik, értékelik a
               mi munkánkat.</p>
            <p>Tizenegy óra felé a páterek hazakisérték Géza bácsit. A kiskapuban Csibiné
               méltatlankodott:</p>
            <p>- Várhattuk az urat a finom vacsorával. No nézzük meg, hogy jó lesz az ágy? Elég a
               két párna, ne tegyek még egyet? Ne hozzak még egy takarót, hogy ne fázzon meg? Itt
               hűvösebb van, mint arra maguk felé.</p>
            <p>- Nem fázom én Csibiné, elég a két párna is.</p>
            <p>- Akkor hát Istennek ajánlom, nyugodalmas jóéccakát - köszönt el Csibiné.</p>
            <p>Géza bácsinak nem kellett ringatás, hamarosan elaludt.</p>
            <p>Álmában otthon volt.</p>
            <p>És mint nem is oly rég, Juditkával és Tiborral versenyt futnak. Lám, most milyen
               máskép megy, milyen könnyen birja az iramot. Elsőnek fut be. És mintha nem is
               főmérnök lett volna, hanem maga az elnök, az Erdőipar Rt. elnöke, a Tibor apja. A fia
               egészen háttérbe szorult, őt ünnepelték. Juditka is egészen más volt, Tiborra rá sem
               nézett. Meg is kérte a Juditka kezét és a lány boldogan igérkezett hozzá.</p>
            <p>Ezután már gyorsan peregtek az események, kitüzték az esküvő napját. Juditka
               menyasszonyi ruhájában várta az indulást. Istenem, milyen szép, milyen bájos. Virágos
               autósor indult a templomba és ott álltak már az oltár előtt.</p>
            <p>Harangszó ébresztette föl álmából. Fönségesen, tisztán, messzehangzó búgással kongott
               a somlyói nagyharang Áve Máriára...</p>
            
         </div>
         <div type="chapter">
            <head>IX.</head>
            <p>Nehány nap mulva Géza bácsit vallatóra fogta Páter Dionysius. A szintén egyszerű
               butorzatú házfőnöki szobában ültek, szemben egymással.</p>
            <p>- Nos, kedves főmérnök úr, most lesz szives elmondani nagy szomoruságának okát?</p>
            <p>- Gvárdián atya, én szerelmes vagyok.</p>
            <p>Páter Dionysius mosolyra huzta száját.</p>
            <p>- Amíg szerelmes az ember, addig nincs baj.</p>
            <p>- De én halálosan szeretek valakit.</p>
            <p>- Még ez sem baj, főmérnök úr. Nőül veszi azt a tisztes koru, magához illő nőt és
               élnek boldogan.</p>
            <p>- Éppen az a baj, hogy az a nő nem tisztes koru és nem hozzámillő, hanem tizennyolc
               éves fiatal leány.</p>
            <p>A gvárdián elkomolyodott.</p>
            <p>- Ez már baj, főmérnök úr. És a lány viszonozza főmérnök úr érzelmeit?</p>
            <p>- Nem. Nem szeret, de azt ajánlotta, hogy kapcsoljam ki a szerelmet s maradjunk
               jóbarátok.</p>
            <p>Páter Dionysius felállt a székéről s fel-alá járkált a szobában.</p>
            <p>- Amit a főmérnök úr érez, az nem szerelem, csak gyerekes, görcsös ragaszkodás a
               búcsúzó férfikorhoz.</p>
            <p>- Mindig rágondolok, mindig a közelében szeretnék lenni.</p>
            <p>- Beteges vágy, amit erős akarattal ki kell tépnie szívéből.</p>
            <p>- Megpróbáltam, nem sikerült... nem lehet... nem tudom...</p>
            <p>- Nem akarja... Nézzen rám, főmérnök úr. Fiatal ember vagyok. Nekem is csontom-húsom
               van és vér lüktet az ereimben. Sokszor van nőkkel dolgom, sokszor néznek rám kisértő
               szemmel. Néha pillanatok választanak el attól, hogy tüzet fogjon a vérem. De én
               parancsolok magamnak. És jön a szeges korbács és jön a hideg kövön térdeplés és
               minden egyéb jön, csak a bűn nem. Mi lenne, ha egyszer én is azt mondanám, hogy nem
               lehet, nem tudok... nincs elég erőm. Becstelen lennék... méltatlan lennék erre a
               ruhára.</p>
            <p>Ezt, így még senki sem mondta meg Géza bácsinak.</p>
            <p>Az öreg úr magábasüppedten ült karosszékében. Páter Dionysius szavainak hatását
               figyelte. Vajjon sikerült-e Géza bácsiban felébreszteni a jobbik ént, a szenvedélyek
               fölött diadalmaskodó akaratot?</p>
            <p>- Azt mondhatná előbbi szavaimra, főmérnök úr, hogy könnyű nekem, én vállaltam az
               önmegtartóztatást, fogadalmat tettem erre, hivatásom köt ennek törik-szakad
               betartására. Rendben van. De most fordítsunk az érem másik oldalára. Ne mondjon le
               szenvedélyéről, vegye feleségül azt a kislányt. Boldog lesz-e ez a házasság?
               Vállalja-e a felelősséget, ha az a fiatal leány ebben a házasságban nem találja meg
               álmainak beteljesülését és házasságon kivül keres kárpótlást megcsúfolt
               fiatalságáért?</p>
            <p>Géza bácsi heves zokogásban tört ki. Sirt, mint a gyermek, akitől kedves játékszerét
               vették el.</p>
            <p>- Ez a gyógyulás jele, főmérnök úr - szólt részvéttel Páter Dionysius. Sirja el
               életének - adja Isten - utolsó nagy tévedését s azután térjen vissza önmagához,
               önmaga iránti kötelességeihez. Ne a szenvedélyek, hanem önmaga irányítsa sorsát az
               isteni gondviselés akaratában megnyugodott lélekkel. Önre szép, szelid öregség vár.
               A szerelmet, álmodozást hagyja a fiataloknak. Félre a szerelemmel és a jóbarátsággal
               is. Az a fiatal lány valaki más számára virul, semmi köze hozzá és akkor teszi őt
               nagyon boldoggá, ha félre áll az útjából. Fogadja szívesen főmérnök úr intelmeimet,
               akarjon lemondani és sikerülni fog; akarjon áldozatot hozni és meglesz az áldozat;
               akarjon akarni és kialszanak az emésztő lángok s visszatér lelkének békéje. Ezt annak
               nevében mondom, aki e szavakkal bocsátotta meg a bűnt: Menj békével s többé ne
               vétkezzél.</p>
            <p>Páter Dionysius elhallgatott Géza bácsi kitörülte szeméből az utolsó könnycseppet. A
               házfőnök tudta jól, hogy nem nyerte meg a csatát. Hiába tárjuk az emberek elé
               hibáikat és sorakoztatunk fel megcáfolhatatlan érveket, az emberek ragaszkodnak
               gyengeségeikhez, mint a kinai az ópiumhoz. Más tervekkel új harcot kell kezdenem -
               gondolta a páter.</p>
            <p>Kopogtak az ajtón.</p>
            <p>- Salve.</p>
            <p>A kapus testvér lépett be egy távirattal, amit az öreg Csibi hozott el hazulról, hogy
               Géza bácsi minél hamarább átvehesse.</p>
            <p>Az öreg úr sápadtan bontotta fel a sürgönyt s miután elolvasta még sápadtabb
               lett.</p>
            <p>„Tibor autószerencsétlenség következtében meghalt. Szombaton temetik. Erdőipar.”</p>
            <p>- Rossz hir, főmérnök úr?</p>
            <p>- Nagyon rossz, nagyon szomoru hir. Vállalatunk elnökének fiát halálos autóbaleset
               érte. Ma temetik. Szegény Juditka.</p>
            <p>- Ki ez a Juditka?</p>
            <p>- Róla beszélgettünk az imént. Az elnökfiu néhány héttel ezelőtt komolyan udvarolt
               neki. Lehet, hogy mélyebb szálak is füződtek kettejük között.</p>
            <p>- Ez bizony szomoru hir.</p>
            <p>- Most haza kellene utaznom - mondta elgondolkozva Géza bácsi. - Ennek a
               szerencsétlen leánynak szüksége lehet vigasztaló, baráti közellétemre.</p>
            <p>Lám jól sejtettem, hogy az első csata elveszett - állapította meg magában a
               házfőnök.</p>
            <p>- Főmérnök úr, eddig kemény szavakat vagdostam a fejéhez. Most kérem szeretettel,
               sorsáért aggódással, ne menjen még haza. Ha a lány szerette a szerencsétlenül járt
               fiatalembert, akkor az ön vigasztalása igazán fölösleges. Ön csak nevetséges figurává
               süllyed ezekben a szomoru napokban. Kérem, hozza meg ezt az áldozatot önmagáért.
               Maradjon közöttünk.</p>
            <p>A házfőnök hangjában annyi őszinteség, jóindulat remegett, hogy Géza bácsi nem tudta
               megtagadni a kérés teljesítését.</p>
            <p>- Köszönöm, főtisztelendő uram, hogy életem legsötétebb perceiben mellém állt, irányt
               mutatott, visszaadott önmagamnak. Isten áldja meg érte. - Hirtelen lehajolt s
               mielőtt megakadályozhatta volna, megcsókolta a gvárdián fölszentelt kezét.</p>
            <p>Páter Dionysius felsóhajtott és halkan így szólt:</p>
            <p>- Imádkozom, hogy ez a kézcsók a nagy lélekvihar végét jelentse.</p>
            <p>- Megkérném házfőnök urat, valamelyik testvérrel játszasson el az orgonán részleteket
               Verdi rekviemjéből, míg imádkozom Tibor lelki üdvéért.</p>
            <p>A gyönyörű templom félhomályában felbúgott az orgona.</p>
            <p>Emberi fájdalmat kifejező, de a kifürkészhetetlen Akaratban megnyugvást keresés
               hangjai teljesen betöltötték a Géza bácsi lelkét.</p>
            <p>Ő is temetett. Temette Juditkát, aki számára meghalt.</p>
            <p>Temetett egy érzést, amiről azt hitte, hogy elválaszthatatlanul összeforrt
               életével.</p>
            <p>Temette az elmult nyárt és belépett az őszbe. Még süt a nap, de lábai zörgő avarban
               járnak.</p>
            <p>Tibor nem jutott el a nyárig sem. Lehetséges ez? Lehet, hogy ezt a gondtalan, vidám,
               egészséges fiút ma eltemessék? Lehetséges-e, hogy egy törött kormánykerék, vagy
               üvegszilánk kioltsa ezt a fiatal életet? Hány emberroncsot szegez betegágyhoz
               gyógyithatatlan kórság és azért nem jön el a halál és ez a fiatal ember a kezdet
               kezdetén, fényes karrier előtt váratlanul lebukik a sír mélyébe, az elmulásba, mintha
               sohasem élt volna.</p>
            <p>Igen, lehet ez. Igy van. Igy kellett lennie.</p>
            <p>Miért? - Nincs rá felelet.</p>
            <p>Itt megszünik a véges emberi ész és csak a hit lendít tovább, közelebb a
               földfelettiséghez, közelebb a kezdetlen és véget nem érő idők Urához, aki elé hull
               minden kilobbant lélek.</p>
            <p>Az orgonaszó már rég elhallgatott.</p>
            <p>A gvárdián gyöngén megérintette Géza bácsi vállát. Kimentek a templomból.</p>
            <p>- Ha megengedné, főtisztelendő uram, megírnék a szobájában egy táviratot a gyászoló
               családnak.</p>
            <p>- Tessék csak megírni, főmérnök úr, a testvér elviszi a postára.</p>
            <p>Géza bácsi ezeket a kifejező sorokat írta:</p>
            <p>„Megdöbbent lélekkel osztozom mélységes gyászukban. Fogadja elnök úr őszinte
               részvétemet. Szamosi főmérnök.”</p>
            <p>A házfőnök elküldte a táviratot, majd így szólt:</p>
            <p>- Ha nincs kifogása ellene, délután meglátogatjuk Németh doktorékat, nagyon szives,
               derék emberek.</p>
            <p>Most nem szabad időt engedni Géza bácsinak, hogy a maga dolgaival tépelődjön, -
               gondolta a gvárdián. Társaság kell neki, mely elterelje figyelmét az otthoni
               eseményekről. Ezért hivta Németh doktorékhoz.</p>
            <p>Ma hiába pihent le ebéd után negyedórácskára Géza bácsi. A gyászhír lesújtotta.
               Szegény Juditka... ismételgette szinte öntudatlanul. További gondolatok is kezdtek
               társulni e két részvétteli szóhoz, de az öregúr elhessegette őket. Akarnia kell.
               Keménynek, szigorúnak kell lennie önmagához. Hogy is mondta Páter Dionysius?</p>
            <p>Ő is csont és hús és vér lüktet az ereiben… Mennyire igazak e szavak, hiszen ember ő
               is. De egész ember akar lenni: hivatást betöltő, sorsot vállaló, egész ember.</p>
            <p>Kényelmes, úri lakásba kopogtattak be öt óra tájban. A háziasszony örömmel sietett
               vendégei elé.</p>
            <p>- Nem szép magától, páter, hogy hónapszámra kerüli házunkat.</p>
            <p>- A kolostor halaszthatatlan ügyei kötnek le nagyságos asszony.</p>
            <p>- Ismerem én azokat a halaszthatatlan ügyeket. Lám főmérnök urat is csak most hozta
               el hozzánk, pedig már hetek óta itt van.</p>
            <p>- No, nem éppen hetek óta, csak tíz napja. És a kedves férje?</p>
            <p>- Beteghez hívták, de nemsokára itthon lesz. Bocsásson meg főmérnök úr, nem értettem
               jól a nevét s szeretem névleg ismerni kedves vendégeimet.</p>
            <p>- Szamosi Géza vagyok nagyságos asszonyom.</p>
            <p>- Szamosi... nem Szamosi Elzának édesapja?</p>
            <p>- De igen.</p>
            <p>- Együtt jártunk a leányiskolába, jó barátnőm volt a főmérnök úr leánya. Mi van
               Elzával, oly keveset hallottam róla, amióta elkerültünk az intézetből.</p>
            <p>- Férjhez ment és van egy ötéves kislánya.</p>
            <p>- Én meg hétéves fiucskával dicsekszem. Rettenetes zsivány, állandóan őriztetni kell,
               mindig rosszban töri a fejét.</p>
            <p>- Minden gyermek zsivány - mondta Páter Dionysius - legtöbbje mégis derék, jóravaló
               ember lesz.</p>
            <p>- Mi is azt szeretnénk faragni belőle, de nagyon nehéz. Persze Elzának kevesebb
               gondja van a kislányával, ugye főmérnök úr?</p>
            <p>- Nem sokkal, nagyságos asszony. Az én unokám is eleven ördög, de mégis a szemünk
               fénye.</p>
            <p>- Természetesen az - szólt a doktornő s szeme ragyogott a boldogságtól. - Kincs a
               gyermek a legszegényebb családban is.</p>
            <p>A doktorék kincse ebben a pillanatban éktelen ordítással rontott be a szobába.</p>
            <p>- Anyú, anyú, Julis nem akarja ideadni a seprüt, mondjad, hogy adja ide.</p>
            <p>- Először is micsoda szemtelenség így berontani, nem látod, hogy vendégeim vannak?
               Gyere szépen, mutatkozz be a bácsinak.</p>
            <p>A fiúcska meghunyászkodva lépett a főmérnök elé.</p>
            <p>- Németh Karcsika a nevem. Kezit csókolom. Dicsértessék a Jézus Krisztus,
               főtisztelendő bácsi.</p>
            <p>- No látod, tudsz te illemet. Most aztán mondd meg szépen, hogy mire kell a
               seprü?</p>
            <p>- Seprün akarsz lovagolni, mint a boszorkányok? - nevetett a gvárdián.</p>
            <p>- Nem - dacoskodott Karcsi.</p>
            <p>- Hát akkor mit akarsz vele?</p>
            <p>- Kell nekem.</p>
            <p>- Persze hogy kell, mert el akarod rontani. Minden seprüt elrontasz a háznál. No
               eredj szépen és mondd meg Julisnak, hogy készítse el az uzsonnát. A tejszínből verjen
               habot.</p>
            <p>- Habos kávét eszünk - verte fel a szoba csendjét a diadalordítás. - Nekem is kell
               hab, sok hab... és sok cukor.</p>
            <p>- Eredj, te haszontalan. Aztán elég legyen már a seprürontásból.</p>
            <p>Megjött a doktor.</p>
            <p>- Kedves vendéget mutatok be, Sándor. Szamosi főmérnök urat.</p>
            <p>- Németh Sándor vagyok. Isten hozta főmérnök úr. Szervusz páter.</p>
            <p>- Örülök, hogy megismerhettem orvos urat és kedves családját. A mai széthuzó
               világban, a rosszul sikerült házasságok szomoru idején jól esik a boldog családi
               tűzhely melegét érezni - örvendezett Géza bácsi.</p>
            <p>- Hála Istennek összeillünk és keveset veszekszünk, úgye asszony?</p>
            <p>- Velem nem is lehet. Én már rég lemondtam az utolsó szó jogáról - nevetett a
               háziasszony. - De ha megengedik az urak, kinézek a konyhába.</p>
            <p>- Mi újság a kolostorban, gvárdián atya? Felénk se nézel, azt sem tudom, éltek-e,
               haltok-e?</p>
            <p>- Ha betegek lennénk, azt megtudnád nyomban. Tehát dühöng az egészség a familiában,
               hála Istennek.</p>
            <p>- És a főmérnök úr, hogy érzi magát Somlyón?</p>
            <p>- Köszönöm, kitünően. Itt megtaláltam azt, ami az Erdőipar telepén hiányzik nekem.
               Erdő van ott is, összetartó élet van ott is, csak templom nincs, Istenközelség nincs
               ott.</p>
            <p>- S nem lehet kápolnát építeni? - kérdezte a gvárdián.</p>
            <p>- Éppen most vetődött fel a gondolat. A cég is megigérte támogatását.</p>
            <p>- Látja, főmérnök úr - élesztgette a tüzet a házfőnök - ezt a gondolatot nem lenne
               szabad elejteni. A főmérnök úr is kezébe vehetné Isten házának ügyét és hamarosan
               tető alá hozhatná.</p>
            <p>- Én a gyors elhatározások és gyakorlati megoldások embere vagyok - szólt az orvos és
               az iróasztalához ült. - Fektessünk fel egy gyüjtő ivet. A gyüjtést ezennel ezer
               leivel megkezdem. Szeredában még összeszedek néhány ezer leit.</p>
            <p>Géza bácsi hálásan szorította meg az orvos kezét.</p>
            <p>- Köszönöm, doktor úr. Isten fizesse meg.</p>
            <p>- Isten hallgassa meg, főmérnök úr. S őszintén kivánom, hogy a kis kápolna a bihari
               erdőben minél hamarább hirdesse Isten dicsőségét.</p>
            <p>- Gvárdián atyának pedig köszönöm a célkitűzést - mondta meghatottan Géza bácsi. -
               Köszönöm, hogy olyan feladatra hivta fel figyelmemet, amibe beleönthetem egész
               lelkemet, hogy ennek a szép feladatnak élhetek a megvalósulásig. Ez le fog kötni
               teljesen és megakadályoz abban, hogy téves úton járjak és az áljóság köntösében
               tetszelegjek önmagam előtt.</p>
            <p>Németh doktor nem sokat értett ezekből a mondatokból, de annál többet Páter
               Dionysius, aki melegen rázta meg Géza bácsi kezét.</p>
            <p>- Építsen lelkében is hajlékot az Úrnak, főmérnök úr és akkor nem hiába jött
               Somlyóra. A bihari kápolna megőrzi attól, hogy lelkének oltárán bálványképek előtt
               mutasson be pogány áldozatot.</p>
            <p>- Beszéljetek már magyarul, az ember egy szót sem ért.</p>
            <p>- Az utóbbi időben egy fiatal lányt szerettem meg, orvos úr. Ebből a lélekbetegségből
               gyógyított ki a páter gvárdián - vallotta be pironkodva Géza bácsi a burkolt
               mondatok értelmét.</p>
            <p>- Nincs oka röstelkedni, főmérnök úr - mondta Németh doktor. - Amint én látom, ön
               derék, jóságos öreg úr, arról igazán nem tehet, hogy szíve van... És ma sok lány
               mondja ki a boldogító igent már nem fiatal uraknak is.</p>
            <p>- Ne kontárkodj az én dolgomba, doktorkám - tiltakozott Páter Dionysius. - A főmérnök
               úrnak eddig még nincs oka röstelkedni, de ha szabadjára engedi szívét, akkor nem
               felelek róla, hogy nemcsak röstelkedés lesz, hanem testi-lelki nyomoruság is.</p>
            <p>A háziasszony uzsonnához hívta vendégeit.</p>
            <p>- Kint a lugasban terítettem.</p>
            <p>- Ez jó gondolat volt, kedves - szólt az orvos. - Parancsoljanak uraim, meglátják
               milyen kellemes hely az.</p>
            <p>Valóban kellemes volt a vadszőlővel befuttatott lugas, szélvédett helyen. Virágillat
               áradt szét az alkonyban.</p>
            <p>- Ha ezt a levegőt be lehetne csomagolni s nagy városokba beszállítani, sok pénzt
               fizetnének érte - állapította meg Géza bácsi.</p>
            <p>- No, akkor a csikiak is milliomosok lehetnének s nem kellene konverzióért
               sóhajtozniok - nevetett a gvárdián.</p>
            <p>- Tessék cukor, főmérnök úr, ha édesebben szereti – kinálkozott az orvos.</p>
            <p>- Vegyen kalácsot, gvárdián úr. Magára úgyis ráfér a jó koszt, erősen gyenge bőrben
               van - tréfált a háziasszony.</p>
            <p>- Inkább a főmérnök urat kinálja nagyságos asszony, hadd lássák meg rajta a csiki
               vendéglátást - udvariaskodott Páter Dionysius.</p>
            <p>Uzsonna után el akartak köszönni, de vacsorára is ott marasztották őket. Géza
               bácsiról kitudódott, hogy kitünően zongorázik s Németh doktorné gyönyörüen énekel. A
               házigazda szorgalmasan töltögette a poharakat. Bizony Géza bácsi megfeledkezett az
               orvosi tilalomról. Csak a másik tilalom kalapácsa ütögette minduntalan öreg szívét:
               semmi szerelem...</p>
            
         </div>
         <div type="chapter">
            <head>X.</head>
            <p>Szegény Juditka...</p>
            <p>Mikor telefonon közölni akarták a gyászhírt, éppen az ő kezében volt a hallgató. Nem
               tudta végighallgatni, Lajkó ment a mikrofonhoz. Juditka pedig ráborult az
               íróasztalára és zokogott.</p>
            <p>Könnyei lefolytak arcán és a gatterkönyv szép lilatintás számait oldozták szinte
               felismerhetetlenné. De Juditka nem törődött most a számokkal. Lélekben azon a poros
               úton bolyongott, ahol az ő álma, reménye szétfoszlott, ahol Tibor összetörötten,
               élettelenül feküdt az autó roncsai alatt.</p>
            <p>Szegény Juditka...</p>
            <p>A nagy örömfénynek megjött a nagy bánatárnyéka.</p>
            <p>Szerette Tibort és kettős igéret kötötte egymáshoz őket: az eljövök és a megvárlak...
               Most bizonyossá lett, hogy Tibor nem jön el és Juditka hiába várna rá...</p>
            <p>El lehet-e viselni ezt a kibirhatatlan fájdalmat?</p>
            <p>Halk hang válaszolt belsejében: El.</p>
            <p>Lehet-e tovább élni nélküle, megszeretni valakit úgy, ahogy Tibort szerette?</p>
            <p>Lehet.</p>
            <p>Van-e értelme, célja az ő villámsujtott, nyomorék életének?</p>
            <p>Van.</p>
            <p>Szegény Juditka...</p>
            <p>A temetésre nem ment el, nem tudott elmenni. Nem tudná elnézni, hogyan imádkozik
               fölötte a pap, hogyan zokognak érte a szülők és siratja mindenki, aki ismerte. Hogyan
               engedik le koporsóját a sírba a temetkezési vállalat közömbös arcú emberei. Hogy
               omlanak rá a temető göröngyei. Nem, ezt nem tudná végignézni.</p>
            <p>Schmidt igazgató és Darvas főkönyvelő utaztak el a temetésre és egy népesebb
               munkásküldöttség. Vitték a két hatalmas élővirág koszorut, a tisztviselők és
               munkások koszoruit.</p>
            <p>Nincs már kicsi gazdánk - sírtak a gyerekek, akik nehány héttel ezelőtt
               felköszöntötték.</p>
            <p>De a gyász, siralom, jajveszékelés mind hiábavaló: az élő él és a halott békén
               alussza örök álmát. Három napig tartott az emberfeletti fájdalom. Azután Juditka
               fölszegte a fejét, összeszorította a fogát, hogy kegyetlen sorsával szembenézzen.</p>
            <p>Szegény Juditka...</p>
            <p>Honnan tudná, hogy még nem telt be a keserüségek pohara, hogy a baj nem jár egyedül s
               az első bánat maga után hívogatja a többit is. Ezután gyakrabban kereste fel Pirikét,
               a vak leányt. Ha ránézett, enyhült a szenvedése. Ő csak a léleksötétség országában
               botorkál, de Pirike világtalan szemeivel egy lépést sem tud tenni egyedül. Az talán
               elmulik egyszer, ennek sohasem lesz vége.</p>
            <p>Még jobban megszerették egymást, Juditkának mindig mesélni kellett, sajnos ezek a
               mesék mind szomorubbak lettek.</p>
            <p>- Pirike - kérdezte egyszer Juditka - nem lenne kedved hozzánk jönni, hogy mindig
               nálunk lakj, hogy az én kislányom légy?</p>
            <p>A vak lány helyett anyja válaszolt.</p>
            <p>- Nem lehet, kisasszonyka, hiszen mi is azért szeretjük olyan nagyon, mert vak
               szegény. Ha már elveszítette szeme világát, érezze a mi dédelgető szeretetünket.</p>
            <p>- Legalább azt igérje meg, jó asszony, hogy gyakran elengedi hozzánk, több napra,
               egy-két hétre is.</p>
            <p>- Ezt nagyon szivesen, kisasszonyka.</p>
            <p>Ilyenkor egy munkás lehozta Pirikét az irodába és együtt mentek Juditkáékhoz.</p>
            <p>Egy alkalommal Pirike éppen várta, hogy leteljen a hivatalos munkaidő. Az iroda egyik
               sarkában ült egy kis széken. A szék olyan alacsony volt, hogyha a vak leány kezét
               lelógatta, a padlót érte ujjaival. Először egyik kezét sétáltatta meg unalmában a
               padló deszkáján, azután a másikat. Amint így kotorászott, egy darab gyűrött papir
               akadt a kezébe.</p>
            <p>Hirtelen zsebretette, hogy majd otthon megmutatja Juditkának, vajjon nincs szüksége
               rá?</p>
            <p>Otthon tényleg elővette a gyűrött papirost.</p>
            <p>- Ni, ezt találtam az irodában, Juditka kisasszony.</p>
            <p>Juditka elvette, kisimította a papirt. Nehány ceruzával irt mondatfoszlány volt
               rajta, a Darvas irása.</p>
            <p>„Miután nem akar ellene hivatalos szigorral eljárni... kötelességemnek tartom
               jelenteni... és kérem az illetőt állásától azonnali hatállyal felfüggeszteni.”</p>
            <p>Juditka elsápadt. Kinek szólhat ez a levél és kiről van benne szó? Mindenesetre
               valamelyikükről, aki az irodában dolgozik.</p>
            <p>Darvas főkönyvelő mindig különös, zárkózott természetű volt. Senkivel sem
               barátkozott, senkit sem engedett magához közel. Sem ő, sem a felesége nem tudtak, nem
               akartak beilleszkedni abba a miliőbe, melyben a többi tisztviselők jól megfértek.
               Darvasné pénzt hozott a házhoz s ezért lenézte a többi asszonyt, kiknek csupán
               szegényes kelengye volt a hozományuk. Férjének állása sem elégitette ki, mindig
               zaklatta, sürgette, hogy magasabb poziciót verekedjen ki magának bármilyen
               eszközökkel.</p>
            <p>Juditka nem tudta, hogy mit kezdjen az eldobott levélfogalmazvánnyal. Megmutassa-e az
               igazgató úrnak? Úgy érzi, hogy ez kötelessége, hiszen vádaskodás van benne az
               igazgató ellen is.</p>
            <p>Schmidt igazgató nagyot nézett másnap délelőtt, mikor Juditka közölte vele, hogy
               bizalmasan szeretne beszélni egy kissé kényes ügyről. Mit akarhat ez a leányka?</p>
            <p>- Maradjon itt hivatalos óra után, Juditka, akkor nyugodtan beszélgethetünk.</p>
            <p>Tizenkettő után a tisztviselők mind elmentek már, mikor az igazgató és Juditka még
               mindig nem fogytak ki a munkájukból. Végre ketten maradtak.</p>
            <p>- Nos, mit óhajt, kis Judit? - kérdezte kiváncsian Schmidt igazgató.</p>
            <p>- Rendkivül fontos és nagyon bizalmas ügyet kell jelentenem igazgató úrnak, de kérnem
               kell teljes diszkrécióját.</p>
            <p>- Tudhatná Juditka, hogy nem vagyok fecsegő vénasszony.</p>
            <p>- Igazgató úr, Pirike, a vak leányka találta az irodában ezt a papirdarabot. Kérem,
               olvassa el.</p>
            <p>- Darvas irása, - állapította meg nyomban s mind fokozottabb érdeklődéssel betüzte a
               hirtelenében odavetett sorokat. Végre ingerülten felkiáltott:</p>
            <p>- Aljasság, becstelenség! No majd elintézem én a besúgó úrnak a dolgát. Az orra alá
               tartom ezt az áruló cédulát és felszólítom, hogy vonja le minősíthetetlen tettének
               következményeit.</p>
            <p>- Ez nem lesz jó, igazgató úr. Letagad mindent s kimászik a csávából.</p>
            <p>Schmidt igazgató belátta, hogy nem szabad elhamarkodottan cselekedni. Idegesen rágta
               szája szélét</p>
            <p>- Mit tegyek hát? Megkorbácsoljam az üzem valamennyi alkalmazottja előtt?</p>
            <p>- Nem, igazgató úr, hanem azt ajánlanám, hogy utazzon fel a központba, lehetőleg
               azonnal, még ma este és ott szerezze meg az eredeti levelet. Ha ismerjük a vádat,
               védekezni is tudunk ellene. Viszont a központ a feljelentés alapján esetleg mellőzné
               igazgató urat és egyoldaluan járna el. Az sincs kizárva, hogy Darvas ki szeretné
               turni igazgató urat állásából s ezért akarja befeketíteni.</p>
            <p>- Igaza van, Juditka, elutazom, ez a leghelyesebb, amit tehetek. Az elvetemült
               gazember meg mer tenni ilyesmit, mert tudja, hogy Tibor nem áll már a hátunk mögött.
               Addig is, amig távol leszek, figyelje meg minden mozdulatát. Jegyezze fel, kinek küld
               és kitől kap levelet. Míg vissza nem jövök, erről az ügyről ne szóljon senkinek egy
               szót se.</p>
            <p>Délután közölte az igazgató a tisztviselőkkel, hogy nehány napra el kell útaznia.</p>
            <p>- Dudek bácsi vigyázzon a rendre, mig nem leszek itthon.</p>
            <p>Miért Dudek bácsi és miért nem én? – dúlt-fúlt magában Darvas - hiszen rangsorban én
               következem az igazgató után, nem Dudek. Ugy látszik ismét mellőzni akar. Nem baj
               dirikém, alátok fütöttem én alaposan s nincs kizárva, hogy rövidesen én költözöm az
               igazgatói lakásba. Ezt a kis békát is elég alaposan bemártottam ahoz, hogy
               menesszék.</p>
            <p>Mikor az igazgató elköszönt a tisztviselőktől, Darvas szemébe nézett keményen és ezt
               mondta ingerült hangon:</p>
            <p>- Főkönyvelő úr, vigyázzon arra, hogy a szolga gondosabban söpörjön az irodában.
               Tegnap reggel is tele volt szeméttel, papirhulladékkal a padló. Csodálkozom, hogy nem
               sérti szemét az ilyesmi. Viszontlátásra uraim, Isten vele Juditka.</p>
            <p>- Dénes, Dénes - rikácsolt Darvas hat óra előtt nehány perccel.</p>
            <p>- Parancsoljon, főkönyvelő úr.</p>
            <p>- Az a panasz maga ellen, hogy nem söpri rendesen az irodát, csupa mocsok, csupa
               szemét.</p>
            <p>- Az nem lehet, főkönyvelő úr kérem alásan. A padlót minden reggel én seprem fel és
               minden héten egyszer felsurolom. Nincsen azon se szemét, se mocsok, hacsak az urak el
               nem hánynak napközben egy-egy papirfillenget.</p>
            <p>- Ne feleseljen, az igazgató mondotta, hogy csupa szemét az iroda. Ha mégegyszer
               előfordul ez, szedheti a sátorfáját. Megértette?</p>
            <p>- Már kérem alázattal, tizenöt éve söpröm ezt az irodát, tiszta volt az mindig. Nem
               is aféle ember vagyok, kérem, aki megtűröm magam körül a mocskot. Ha aféle lettem
               volna, Galiciában megettek volna a férgek.</p>
            <p>- Nem kérdeztem, hogy kiféle miféle. Söpörjön tisztességesebben. Most pedig
               elmehet.</p>
            <p>A tisztviselők értelmetlenül bámulták a kinos jelenetet. Dénesre igazán nem lehetett
               ráfogni, hogy rendetlen, hanyag ember. Csak Juditka tudta, hogy tegnap reggel miért
               volt szemetes a padló. De ő hallgatott. Pirikét simogatta otthon nagy szeretettel,
               Pirikét, aki véletlenül felnyitotta szemét s megakadályozhatják ennek a könyök
               embernek aljas módon kiagyalt előretörését.</p>
            <p>Remegve gondolt arra, hogy talán épen ő az, akit állásából Darvas úr fel akar
               függesztetni. Mit vétett Darvas urnak, mivel haragította magára?</p>
            <p>Ha felmondanák állását, kétségbe esésbe kergetnék édesanyjával együtt. De ez a kiáltó
               igazságtalanság nem következhet be, hiszen pár héttel előbb léptették elő s bizták
               rá a munkások szociális gondozását.</p>
            <p>Istenem - sóhajtott fel - mi vár még rám?</p>
            <p>Jól esett most elővenni a kis dobozt és megnézni a kedves ékszert. Tibor is így
               nézegette, mikor kiválasztotta számára és a saját kézzel irott levélke milyen nagy
               megbékéléssel töltötte be egész lelkét. Már nem fájt semmi és nem haragudott senkire,
               még Darvas úrra sem.</p>
            <p>Azután a pecsétgyűrűt vette kezébe.</p>
            <p>Drága Géza bácsi, milyen aranyos ember, olyan, mint egy nyolcadikos diák, akit
               boldoggá tesz egyetlen kézcsók. A somlyói Szűzanya bizonyára meghallgatja
               imádságát.</p>
            <p>- Szoktál-e imádkozni Pirike?</p>
            <p>- Szoktam bíz én, Juditka kisasszony. Este mindig igy imádkozom: Adjon Isten jó
               éjszakát édesapámnak, édesanyámnak, Jóska bátyámnak, az egész világnak, ámen.</p>
            <p>Juditka elmosolyodott. (Ó, milyen jó orvosság ilyenkor a mosoly.)</p>
            <p>- No, ez ugyan elég kurta imádság.</p>
            <p>- Kurtának kurta, de imádságnak imádság. A jó Isten kevés szóból is sokat ért.</p>
            <p>- Hát most velem fogsz imádkozni, jó lesz?</p>
            <p>- Jó lesz, Juditka kisasszony, de én mást nem tudok.</p>
            <p>- Nem baj, Pirikém, majd szépen utánam mondod: Édes jó Isten.</p>
            <p>- Édes jó Isten - ismételte Pirike.</p>
            <p>- Te mindent látsz. - Te mindent látsz.</p>
            <p>- Te mindent tudsz. - Te mindent tudsz.</p>
            <p>- Te tudod, mi fog történni holnap, holnap után. - ...holnap, holnap után.</p>
            <p>- Te jó vagy. - Te jó vagy.</p>
            <p>- Te szeretsz minket. - Te szeretsz minket.</p>
            <p>- Ne engedd, hogy rossz emberek ártsanak nekünk. - ...ártsanak nekünk.</p>
            <p>- Hallgasd meg imánkat. - Hallgasd meg imánkat.</p>
            <p>- Hiszen csak te vagy védelmezőnk. - ...védelmezőnk.</p>
            <p>- Segítsd igazgató urunkat, hogy jól elrendezzen mindent. - ...jól elrendezzen
               mindent.</p>
            <p>- Jó éjszakát jó Isten. - Jó éjszakát jó Isten.</p>
            <p>- Jó éjszakát édesanyám. - Jó éjszakát édesanyám.</p>
            <p>- Jó éjszakát Tibor. - Jó éjszakát Tibor.</p>
            <p>Juditka zokogva roskadt ágyára. Pirike egyedül mondta el az Áment...</p>
            
         </div>
         <div type="chapter">
            <head>XI.</head>
            <p>Csibi Péternében felgyülemlett a sok panasz Géza bácsi ellen, egyik reggel ki is
               öntötte magából az egészet.</p>
            <p>- Mindig a barátokat bújja az úr, meg Szeredában vendégeskedik, soha sincs itthon,
               csak éppeg hálni jár haza. Kinek süssek-főzzek én akkor? Tán nem izlik az itthoni
               étel?</p>
            <p>- Ne haragudjék Csibiné, de nem lehet kitérni a szives hivások elől. Nem lesz abból
               magának semmi kára, ha nem én fogyasztom el, amit nekem készített. Megfizetem
               illendően.</p>
            <p>- Ilyet aztán ne mondjon az úr - pattant fel Csibiné - nálunk nem szokás a vendéget
               megkoppasztani. Nekem nem kell ellátási költség, ha az urat nem tudom ellátni.</p>
            <p>- Jól van nó, Csibiné. Büntetésből ma egész nap itthon maradok. Segítek öreg Csibi
               barátomnak.</p>
            <p>- No, annak segíthet az úr, egész nap a macskákat kergeti, nincs egyéb dolga.</p>
            <p>Öreg Csibi Péter tényleg nagy buzgalommal tötyögött egy kóbor macska után, hogy
               kihajkurázza az udvarról.</p>
            <p>- Miért haragszik rá, Péter gazda?</p>
            <p>- Hogyne haragudnék, mikor az éjszaka is bésirült a szobámba és ott nyivákolt az
               istentelen.</p>
            <p>- Jöjjön, beszélgessünk a tornácon, idekint. Csibiné magának is, nekem is kihoz egy
               széket. Hamarább eltelik az idő.</p>
            <p>Az öreg székely nem ellenkezett, bár soha életében nem szerette a szócsépelést.</p>
            <p>- Hányadik évét tapodja, Péter gazda - kérdezte Géza bácsi, hogy elindítsa a beszéd
               fonalát.</p>
            <p>- Vessen hozza, mennyinek nézek ki.</p>
            <p>- Bétöltötte a hetvenet?</p>
            <p>- Bé a hetvenötöt is. Most lépek a hetvennyolcba.</p>
            <p>- Szép idő.</p>
            <p>- Szép. Még szebb volna, ha nem dugdosnák előlem a dolgot ezek a gyerekek. Azt
               szeretnék, hogy egész nap a padot melegítsem a kapu előtt. Azt mondják, dolgoztam már
               eleget életemben.</p>
            <p>Géza bácsi elgondolkozott. Ezt az egyszerű, falusi embert megbecsüli a fia meg a
               menye. Gyufaszálat se mozdíttatnak vele tovább. Belátják, hogy amig birta erejét,
               értük fáradt.</p>
            <p>- A tekintetes úr fiatal még. Ötvennél alig számol többet. No meg a kemény munka se
               ványolta el úgy.</p>
            <p>- Bizony már én is hatvan felé járok.</p>
            <p>- Hijnye, amikor én hatvan éves voltam, meg-megforgattam még a menyecskéket a
               táncban. De az még a nagy háború előtt volt. Megmásult a világ azóta, elfogyott a
               táncos kedvünk. Az a nagy fergeteg vitte el a másik fiamat is. Azt a fiut látta volna
               az úr. Nem panaszkodom erre sem, ebben is az én dologégető vérem lüktet, ez sem
               ereszti el, amit egyszer megfogott, de az a másik, az volt a legény.</p>
            <p>Ősz fejét büszkén emelte föl és úgy nézett a kéttornyu templom tornya fölé, mintha
               nagyobbik fiát keresné a felhők között.</p>
            <p>- Hát az úrnak van-e családja? - kérdezte hosszu hallgatás után.</p>
            <p>- Van egy fiam és egy leányom. Mindakettő a maga fészkin - mondotta Géza bácsi s mély
               sóhaj szakadt ki melléből. Azt már csak utána gondolta, hogy neki is ott lenne a
               helye valamelyiknél, ha megbecsülnék.</p>
            <p>- Sicc, te rongyos - állt fel a székről az öreg Csibi fiatalos lendülettel - esmént
               itt kajtárkodol?</p>
            <p>Botjával a macska felé fenyegetett.</p>
            <p>Csibiné a kerek kőasztalra terített.</p>
            <p>- Kész a villásreggeli, megsütöttem a csirkemájat, zuzát. Fogyassza el egészséggel az
               úr. Faljon egy falást apám is. Hozok friss borvizet.</p>
            <p>- A villásreggeli nem volt az egyességben, Csibiné.</p>
            <p>- Nem baj az kérem, legalább odahaza nem foghatják az úrra, hogy Somojón éhezett.</p>
            <p>- Most már azt mondja meg Csibiné - szólt a pompás tizórai után Géza bácsi - hogy az
               ebédet ki eszi meg, mert én még este se leszek éhes.</p>
            <p>- Ki enné meg más, mint az úr. Délebédig megsétálják magukat apóval, aztán egy kupica
               fenyőviz meghozza az étvágyat.</p>
            <p>Sétára azonban mégsem került sor, mert az egyik Csibi gyerek, a feketébb szemű, Géza
               bácsi elé állt a postával.</p>
            <p>- Tessék, főmérnök bácsi - s várta az öt leit, amit kapni szokott azért a
               fáradságért, hogy a postás elé szalad s a Géza bácsi ujságját és leveleit a kaputól
               az öreg úr kezeihez eljuttatja. Eleget szidta az anyja, hogy miért fogad el pénzt, de
               Gyuri a barátok sátrában már kinézett magának egy szép Szent Antal szobrot s a pénzt
               arra gyüjtögeti. Majd a Mária nevenapi búcsún megveszi, addig összegyül a szobor
               ára.</p>
            <p>Géza bácsi az egyik boritékon a Lajkó irására ismert. Kiváncsian bontotta fel.</p>
            <p>„Kedves Géza bátyám!</p>
            <p>Belátom, nem szép tőlem, hogy vakációs nyugalmadban megzavarlak. Te a somlyói
               szerzetesek társaságában - amint hallom - jámbor életet folytatsz és ájtatos
               elvonultságodban fütyülsz a világra, Erdőiparra, mindenre és mindenkire. Nagyon
               irigyellek, kedves bátyám, legalább Te nem vagy részese annak a nyomott, gyászos
               hangulatnak, ami novemberi ködként feküdt telepünkre és esze ágában sincs itt hagyni
               minket. Az autószerencsétlenség utáni megdöbbenést titokzatos események váltották
               fel. Igazgató urunk hirtelen elutazott a központba. Juditka feltűnően szótlan és
               sápadt. Darvas főkönyvelő cinikus arcán gúnyos mosoly játszadozik, mintha egyedül ő
               tudná, mi készül a kulisszák mögött. Mert valami készül, annyi bizonyos. Napok óta
               nyugtalan vagyok s előtted nem titkolom, hogy Juditkát féltem. Nem szól egy szót sem,
               de látom, hogy szenved, hogy nem a régi, gondtalan Juditka. Rémképeket látnék? Lehet,
               örülj, Géza bátyám, hogy téged egyelőre nem gyötör ez a bizonytalanság. Mire
               hazaérkezel, valószínűen tisztulni fog a helyzet. Addig is jó időtöltést kivánva
               köszönt öcséd:</p>
            <p>Lajkó.”</p>
            <p>Ez a levél alaposan felkavarta Géza bácsi nyugodt kedélyét.</p>
            <p>Juditka szenved, Lajkó félti valamitől. De mitől, kitől. Milyen új veszedelem
               fenyegeti, mi érheti még ezt a lányt, aki soha senkinek sem ártott s aki
               leánylelkének tiszta érzéseit a másokért való áldozatosságban éli ki?</p>
            <p>Hazamegy, még ma, határozta el. Nem lehet bűn az, ha emberi részvéttel siet
               Juditkához, mintahogy ő sietett hozzá a hosszúvölgyi tisztáson. Nem szerelem -
               felebaráti szeretet kergeti haza, az a szeretet, amit a legfőbb isteni parancs
               állított az istenszeretet mellé.</p>
            <p>Géza bácsi zsebregyürte a levelet és azt mondta Csibinének, hogy el kell mennie a
               kolostorba. Ne várják ebéddel.</p>
            <p>- No lám, mégis nekem van igazam, mindig a barátokat bujja az úr, nem tud meglenni
               nélkülök. Hát csak menjen s vigye azt a levelet, mert látom, hogy az bolygatta
               meg.</p>
            <p>Páter Dionysiust a szobájában találta meg Géza bácsi. Breviáriumozott. Először arra
               gondolt, hogy elhallgatja az igazi okot és a cég visszahivását hozza fel ürügyül
               hirtelen elutazására. Felsőbb rendelkezés miatt meg kell szakítania szabadságát. Nem,
               ezt nem teheti. Ez férfiatlan lenne. Csunya hazugság, amivel megbántaná a házfőnököt,
               rútul visszaélne jóságával.</p>
            <p>- Nos kedves főmérnök úr, hogy állunk a porszívó géppel? - kérdezte mosolyogva a
               gvárdián. - Jól működik?</p>
            <p>Géza bácsi válasz helyett elővette a Lajkó levelét és szótlanul átadta. Páter
               Dionysius figyelmesen olvasta a sorokat.</p>
            <p>- Tehát ez a levél izgatta fel főmérnök urat. Szinte látom, hogy tűkön ül, szeretne
               hazautazni, ha lehetne repülőgéppel is. Szinte hallom a hamis jelszavakat,
               emberbaráti kötelesség gyámoltalanok védelmére kelni. Jót tenni. Könnyet törülni
               ártatlan szemekből.</p>
            <p>- Nem téved, főtisztelendő úr. Nekem is az az érzésem, hogy felebarátainkat
               szeretnünk kell, mint önmagunkat. Ez isteni parancs.</p>
            <p>- Ettől senki sem tiltja főmérnök urat. De jó helyen keresse a felebarátait. Mennyi
               szenvedő, nyomorgó ember éhezik, fázik, mennyi sokgyermekes család küzd a
               mindennapiért. Segítsen rajtuk főmérnök úr! Ebben senki sem akadályozza meg.
               Juditkának állása van, édesanyja van, igazgatója van és mindenekelőtt gondviselő
               Atyja van, a jó Isten - ezek fölmentik főmérnök urat attól, hogy sorsáért aggódjon.
               Ha jellemes az a lány, akkor a főmérnök úr kéretlen gyámkodását a legelső alkalommal
               visszautasítja.</p>
            <p>A gvárdián képes folyóíratot keresett elő a könyvállványról. Fellapozta és két
               szemközti oldalon két képet mutatott meg Géza bácsinak.</p>
            <p>- Nézze meg, kedves főmérnök úr ezt a két beszédes festményt, mindkettő híres művész
               remeke. Az egyik címe Őszi táj, másiké Vihar az óceánon. Az derüsen mosolygó őszi
               hangulat, ez háborgó hullámok és mennydörgések robaja. Az az élet békés
               kiteljesedése, szelíd öröm, gyümölcsöt ajándékozás; ez a szenvedélyek ádáz csatája,
               harc, békétlenség, pusztulás. Melyik tetszik önnek inkább?</p>
            <p>Géza bácsi elértette a célzást.</p>
            <p>- Az Őszi táj. Ilyennek szeretné látni a lelkemet, főtisztelendő úr, ugye? Hogy ne
               szántsanak rajta fergetegek, ne dúlják föl emésztő viharok. Hiszen ha mindig
               mellettem állna, vigyázna rám, házfőnök úr...</p>
            <p>- Erre nincs szükség, főmérnök úr. Mindenkiben megszólal egy hang, mint a gyárak
               szirénája tűzvészkor. Ez a lélek hangja, a lelkiismeret szava. Hallgasson rá főmérnök
               úr és akkor az ilyen apró kisértések, mint ez a levél is, hatástalanok maradnak.</p>
            <p>- Nagyon röstellem, nagyon bánt főtisztelendő uram, hogy sok fáradozása ellenére
               szinte javithatatlan vagyok. Bizonyára megvan rólam a nem éppen hízelgő
               véleménye.</p>
            <p>- Mi alapos ismerői vagyunk az emberi gyengeségeknek s hivatásunk nem a lebecsülés
               vagy éppen elítélés, hanem a lélekmentés. Ebben a munkában fáradságot nem ismerünk.
               Nekünk öröm a megtisztult, megigazult lélek, de akkor sem csüggedünk, ha kisiklik
               kezeink közül. Imádkozunk érte és sajnáljuk. Tudjuk, hogy visszatér, de ez a
               visszatérés fájdalmasabb lesz. Mi örök harcot vivunk s nekünk előbb-utóbb győznünk
               kell, mert a rossz nem győzheti le végleg a jót, a hamisság az igazságot, a bűn az
               erényt, a gyűlölet a szeretetet... Mikor utazik főmérnök úr?</p>
            <p>Géza bácsi elpirult.</p>
            <p>- Ha nincs ellenére, csak szabadságom letelte után.</p>
            <p>A gvárdián lekisérte a kapuig. Előttük öreg, görnyedthátu atyafi haladt el. Úgy
               vonszolta fáradt testét, mint a magával meghasonlott.</p>
            <p>- Nézze jól meg ezt az öreget, főmérnök uram. Két évvel ezelőtt belehabarodott egy
               fiatal lányba. A szülők a lányt a vagyon miatt hozzákényszerítették. Két hétig éltek
               együtt, azután a szerencsétlen fiatalasszony kútba ugrott, ahonnan holtan húzták ki.
               Azóta az öregnek nincs sehol nyugta, nem leli a helyét. Hajnaltól késő estig kóborol,
               járja az erdőt és értelmetlen szavakat mormog. Ime a hajótörés. Ez lett vége az
               óceáni viharnak. Hát nem szebb, aranyosabb, megnyugtatóbb az őszi táj...?</p>
            <p>Elköszöntek.</p>
            <p>Géza bácsi nem ment haza. Nem várják, de nem is kell az ebéd. Elindult a Jézus hágó
               felé, a meredek kavicsos úton. Amint fölfelé nézett, meglátta az iménti atyafit, a
               térdein mászott felfelé. Őszes haja csapzottan hullt a homlokába. Izzadtság csepegett
               le arcáról, de csúszott, mászott, ki tudja hányadszor két év óta... és ki tudja még
               hányszor teszi meg térdein a vezeklő utat kútbafult fiatal feleségéért...</p>
            <p>Végre az utolsó nap is elérkezett, amikor Géza bácsinak igazán haza kellett útaznia.
               Az állomáson Páter Dionysius és Németh doktor búcsúzkodtak tőle. A doktor átadta az
               összegyült húszezer leit a kápolnaépítésre. Géza bácsi megigértette mindkettejükkel,
               hogy eljönnek a kápolnaszentelésre.</p>
            <p>A körvasút mozdonya már vigan pöfékelt s mind nagyobbra nőtt, amint közelebb
               jött.</p>
            <p>A házfőnök átölelte Géza bácsit.</p>
            <p>- Isten vele, Isten áldja meg főmérnök úr.</p>
            <p>- Köszönöm jóságát főtisztelendő atyám, - viszonozta az ölelést Géza bácsi - sohasem
               felejtem el, amit értem tett.</p>
            <p>Majd a doktortól vett búcsút s fölszállt a beérkezett vonatra.</p>
            <p>- Tartsanak meg jó emlékükben, - lengette a kalapját a kocsi ajtajából, mikor már a
               vonat elindult. Amig csak látta, szemét nem vette le a somlyói hegyekről, ahol a
               kéttornyu templomban mindenkit magához ölel a csodák Asszonya...</p>
            
         </div>
         <div type="chapter">
            <head>XII.</head>
            <p>Schmidt igazgató délelőtt fél tizkor már a központ cégvezetőjével beszélgetett. Régi
               barátság fűzte egymáshoz a két vezető tisztviselőt.</p>
            <p>- Kálmán, kérlek, a telep levelezését szeretném átnézni egy hónapra visszamenőleg.
               Egy levelet keresek, amit az én aláirásom nélkül küldtek be hozzátok.</p>
            <p>- Parancsolj, kérlek - szólt a cégvezető és hatalmas iratcsomót tett az asztalra.</p>
            <p>Az igazgató lázas sietséggel lapozgatta a leveleket. Ez sem az... ez sem az...</p>
            <p>- Minden levél itt van, Kálmánkám? - kérdezte, mikor már a csomó végére ért.</p>
            <p>- Igen, hacsak bizalmasra nem szignálták.</p>
            <p>- És a bizalmas leveleket hol őrzitek?</p>
            <p>- A vezér dosszárjaiban. De milyen levelet keresel, miről van benne szó? Talán
               könnyebben megtaláljuk.</p>
            <p>- A tartalmát én sem ismerem. Azt sem tudom biztosan, hogy beküldték-e, csak a
               fogalmazvány került kezeim közé. Feljelentésnek szánta az illető.</p>
            <p>- Ez bizony kissé kellemetlen ügy. Találkoztál-e már a vezérrel?</p>
            <p>- Még nem. De hogy állítsak be hozzá azzal, hogy vezérigazgató úr, a besugó levél
               ügyében állok rendelkezésére. Az is lehetséges, hogy egyszerüen letagadja a levelet a
               vizsgálat érdekében.</p>
            <p>- Pedig ez az egyetlen mód, hogy a kényes ügyet valamiképpen tisztázzad. A vezér
               különben is ellene volt a legutóbbi általános fizetésemelésnek s az elnök kifejezett
               kivánságára, kelletlenül irta alá az okmányokat.</p>
            <p>- Ez mindenesetre lehangol, mégis végére kell járnom a dolognak. Nem is zavarlak
               tovább. Megkérem a titkárt, hogy jelentsen be nála.</p>
            <p>- Szervusz, öregem. Ha megtudnál valamit, szólj be hozzám, érdekel az ügy.</p>
            <p>A párnázott ajtó kinyilt s a titkár közölte Schmidt igazgatóval, hogy a vezér
               várja.</p>
            <p>- Alázatos szolgája, vezérigazgató úr.</p>
            <p>- Jó reggelt, direktor úr. Mi újság a telepen? Mi jót hozott?</p>
            <p>- Ezuttal nem kimondottan hivatalos ügyben jöttem...</p>
            <p>- Nem hivatalos ügyben? Hát milyen ügyben? Tudja, hogy nem szeretem, ha a
               tisztviselők sokat utazgatnak és fölösleges kiadásokkal terhelik az útiszámlát.</p>
            <p>- A jelenlegi útiköltségeket a magaméból fizetem, vezérigazgató úr, de egy kényes
               ügyet kell tisztáznom.</p>
            <p>- Úgy? És mi az a kényes ügy?</p>
            <p>- Vezérigazgató úr már bizonyára tud róla. Valaki a telepről alaptalan feljelentést
               küldött a központba.</p>
            <p>- Honnan tudja ezt, direktor úr?</p>
            <p>- Ez most mellékes. Azért voltam bátor felkeresni vezérigazgató urat, hogy
               szembenézzek az alattomos támadással és ha szükséges, fegyelmit kérjek magam
               ellen.</p>
            <p>A vezérigazgató szivarra gyujtott, majd mintha észrevenné figyelmetlenségét, az
               igazgatót is megkinálta.</p>
            <p>- Szivart vagy cigarettát parancsol?</p>
            <p>- Köszönöm, cigarettát kérek.</p>
            <p>A vezér mélyen mellre szívta a szivarfüstöt s látszólag nyugodtan nézte elszálló kék
               karikáit.</p>
            <p>- No, nem kell olyan tragikusan venni az esetet. Hanem, amint értesültem, direktor úr
               nem erélyes, nem tart tekintélyt, pajtáskodik az alkalmazottakkal. Különösen a
               könyvelő kisasszonyt engedi fejére nőni.</p>
            <p>- Az a kisasszony, vezérigazgató úr, üzemünk egyik leghasználhatóbb munkaereje.
               Sohasem merült fel ellene panasz, még a központból sem.</p>
            <p>- Nem is hivatali munkája esik kifogás alá, hanem a magaviseleté... Legutóbb is az
               elhunyt Tiborral, az elnök úr fiával... Mit gondolt az a liba, hogy megcsípheti
               magának ezt a derék fiatalembert és hogy szegény Tibor komolyan feleségül vette
               volna? Ez igazán több, mint humor. Miért hiresztelte hát széltében-hosszában, hogy a
               menyasszonya volt?</p>
            <p>- Hazugság, aljas rágalom ez, vezérigazgató úr.</p>
            <p>- És az is hazugság, az is aljas rágalom, hogy Tibor sírjára minden szombaton friss
               virágcsokrot küldet?</p>
            <p>- Erről nincs tudomásom.</p>
            <p>- Éppen ez a baj. Direktor úrnak mindenről tudnia kellene, ami a telepen
               történik.</p>
            <p>- Bocsánat, vezérigazgató úr, az még nem főbenjáró bűn, ha minden szombaton
               virágcsokrot küld... ez nem hivatali vétség, hanem az ő legprivátabb ügye.</p>
            <p>- Téved direktor. A pletykákkal, hiresztelésekkel és csokrokkal befeketíti a halott
               emlékét. A halott nem él és nem cáfolhat, nem jelentheti ki, hogy Kibédi Judithoz
               semmi köze. A kisasszony eljárása egyébként sérti az elnök úr személyét is.</p>
            <p>- Ismétlem, vezérigazgató úr, hogy az elnök úr fiát semmilyen vonatkozásba nem hozta
               önmagával. Senkinek sem hiresztelte, hogy a menyasszonya volt. Ez a tényállás,
               aminek az igazságáért vállalom a felelősséget.</p>
            <p>- Kissé különös, hogy ennyire védi a kisasszonyt. Ha jól emlékszem, csinos,
               szemrevaló lány.</p>
            <p>- Vezérigazgató úr, kérem, ne feszítse túl a húrt. A telep üzemvezetője ezideig én
               vagyok és ha vezérigazgató úr több hitelt ad egy besugó, rágalmazó levélnek, mint az
               én szavaimnak, akkor...</p>
            <p>- Nos, mi lesz akkor? - kérdezte kissé gúnyosan a vezér.</p>
            <p>- Semmi esetre sem az, amit ismeretlen jóakaróm szeretne, hogy lemondjak állásomról,
               hanem megszünik a jóviszony köztem és az igazgatóság között, mely eddig biztosította
               üzemünk zavartalanságát és ami az együttmüködés elengedhetetlen feltétele. Nem lenne
               szabad látnom azt a levelet, vezérigazgató úr?</p>
            <p>- A levél szigoruan bizalmas. Különben sincs nálam, a vállalat jogtanácsosánál van
               véleményezés végett. Jogtanácsosunk véleménye után dönt majd az igazgatóság ebben
               az ügyben.</p>
            <p>- Azt sem tudhatnám meg, hogy ki irta a levelet?</p>
            <p>- Nem mondhatom meg.</p>
            <p>- Akkor megmondom én, vezérigazgató úr. Darvas főkönyvelő irta. Sziveskedjen
               tudomásul venni, hogy ezzel az úrral egy irodában többé nem dolgozom. Ne tessék
               elfeledni azt sem, hogy a konkurrens Fatermelő Rt.-hoz bármelyik pillanatban
               átmehetek. És ha átmegyek, üzletfeleink hetven százalékát magammal viszem. Mit fog
               szólni ehez az Erdőipar igazgatósága?</p>
            <p>- Kérem, kérem, ne ragadtassa el magát egy csitri leány miatt.</p>
            <p>- Ennek a csitri lánynak köszönheti a vállalat, hogy munkásaink között rend és
               fegyelem uralkodik és hogy munkásainkat nem fertőzte meg a kommunizmus. A mi
               munkásaink tűzbe mennének ezért a csitri lányért. Ezzel számolni kell, vezérigazgató
               úr.</p>
            <p>- Egyszóval terrorizálni akar ön engem.</p>
            <p>- Nem, vezérigazgató úr. Tizenöt éve szolgálom az Erdőipart, de ez az első eset, hogy
               figyelemre méltatják alantas tisztviselőm alaptalan vádaskodását. Kérem vezérigazgató
               urat, hogy megfontolt kijelentéseimet az igazgatóság tudomására hozni
               sziveskedjen.</p>
            <p>- Rendben van. Az igazgatóság döntését kézhez fogja kapni direktor úr. Addig semmi
               idegesség és semmi érzékenykedés.</p>
            <p>Schmidt igazgató leverten ment vissza Kálmán cégjegyzőhöz.</p>
            <p>- Alaposan bemártott az a gazember Darvas.</p>
            <p>- Láttad a levelet?</p>
            <p>- Nem. Állítólag nincs a vezérnél, de tudom, hogy Juditka elmozdítását kéri s engem
               erélytelenséggel vádol. Közönséges trükk. Ki akar túrni állásomból.</p>
            <p>- Komisz alak. Mindig ellenszenves volt nekem. És a vezér?</p>
            <p>- Úgy látom, Darvasnak ad igazat.</p>
            <p>- A fizetésemelés miatt orrol, amit az elnök hajszolt keresztül.</p>
            <p>- Mi nem kértük. Ne éreztesse velünk bosszuságát. Te Kálmán, ha valamit megtudnál
               erről a szerencsétlen ügyről, kérlek, azonnal ird meg nekem.</p>
            <p>- Szivesen megteszem, öregem. A magam részéről azt ajánlom, hogy ne hamarkodd el a
               dolgot. Az igazgatóság pártatlan döntése nem kétséges s te megkapod az
               elégtételt.</p>
            <p>- A vezér szavai után erre nincs nagy reményem.</p>
            <p>- Miért, mit mondott?</p>
            <p>- Hogy ne idegeskedjek s ne ragadtassam el magam egy csitri lány miatt.</p>
            <p>- Darvas miért üldözi ezt a lányt?</p>
            <p>- Nem a lányt üldözi, hanem a lányon keresztül akar ütni rajtam. A legutóbbi mellőzés
               gurította dühbe. Isten veled, öregem.</p>
            <p>Kálmán megcsóválta a fejét.</p>
            <p>- Azonnal értesitlek, ha fordulat állna be az ügyben. Szervusz.</p>
            <p>Az eredménytelenség elkedvetlenítette Schmidt igazgatót. A legközelebbi vonattal
               hazautazott.</p>
            <p>Megmondja-e Juditkának az igazat? Meg kell mondania, hiszen ha kedvezőtlenül dönt az
               igazgatóság, vagy vizsgálatot indítanak, még váratlanabbul éri szegényt a csapás.</p>
            <p>Amint hazaért, magához kérette a lányt s feleségével együtt a legnagyobb részvéttel
               fogadták. Juditka leolvasta az igazgató arcáról, hogy utja nem járt eredménnyel.</p>
            <p>- Rossz hir, ugye igazgató úr.</p>
            <p>- Sajnos rossz, Juditka. Azzal vádolta meg ez a nyomorult Darvas, hogy Juditka
               szegény Tibor menyasszonyának adta ki magát. Azt hiresztelte mindenkinek, hogy Tibor
               feleségül akarta venni. Minden szombaton virágcsokrot küld a sírjára.</p>
            <p>Juditka elsápadt.</p>
            <p>- A virágcsokor igaz és hogy a menyasszonya voltam, az is igaz, de erről eddig csak
               nekem és édesanyámnak volt tudomásunk. Most igazgató úr és a nagyságos asszony is
               megtudták. Ha kell, bizonyitékkal is szolgálok.</p>
            <p>Schmidt igazgató örömtől sugárzó arccal állt fel székéről.</p>
            <p>- Igaz ez Juditka?</p>
            <p>- Tibor kézirása mindenkit meggyőzhet arról, hogy nem hazudok.</p>
            <p>- Hiszen akkor nyert ügyünk van - lelkendezett a direktor. - Ha én ezt tudom, még
               inkább szemébe vághattam volna a vezérnek az igazságot. De így is megkapta a magáét.
               Nem maradtam adósa. Képzelje, Juditka, a vezér erélytelennek nevezett, aki
               pajtáskodom alantas tisztviselőimmel. Tehát kettőnket vett célba Darvas úr, csak
               nehogy visszafelé süljön el a fegyver. Most az a helyzet, hogy az igazgatóság fog
               dönteni a továbbiak felől.</p>
            <p>- Hogy tehet ilyesmit uriember? - csodálkozott Schmidtné.</p>
            <p>- Jaj fiacskám, vannak uriemberek, akik nem válogatnak az eszközökben, ha
               érvényesülni akarnak. Két könyökkel törtetnek előre.</p>
            <p>- Alávalóság - fakadt ki keserűen az igazgatóné. - Juditka, légy erős; mi melletted
               vagyunk és ha elbocsátnak, mi is itthagyjuk a céget.</p>
            <p>- Én is ezt mondtam a vezérnek - jelentette ki Schmidt igazgató.</p>
            <p>- Hogyan köszönjem meg jóságukat, amiért védelmükbe vettek.</p>
            <p>- Nem tartozik köszönettel, Juditka. Üzemvezető vagyok s kötelességem a hozzám
               beosztott tisztviselők igazát bárkivel szemben megvédeni. Valamilyen formában
               értesítenem kell a többi urakat is, hogy tisztán lássanak s ezzel az úrral már most
               úgy viselkedjenek, amint megérdemli.</p>
            <p>- Ahogy spiclikkel szokás - csattant fel az igazgatóné. - No csak én lennék a
               felesége... De őnagysága egy húron pendül az urával. Nem feleség az, csak
               bűntárs.</p>
            <p>A méltatlankodás csendje ült mindhármukra.</p>
            <p>- Igazgató úr - szólalt meg nemsokára Juditka. - Ennek a kellemetlen ügynek
               középpontjába miattam került az igazgató úr.</p>
            <p>- Szó sincs róla. Juditkának miattam akarnak kellemetlenkedni. Én állok Darvas úr
               útjában.</p>
            <p>- Nem, nem. Érettem van az egész cirkusz. Szegény Tibor többet foglalkozott velem a
               kelleténél... Okosabb lenne igazgató úr, ha elmennék innen, mielőtt felmondanának
               nekem.</p>
            <p>- Hova gondol, kicsi Judit... gyáván meg akar futni?</p>
            <p>- Bevallom, fájna innen elszakadni, ahol először voltam boldog, ahol először dobbant
               meg a szívem, ahol mindenki szeretett, becsült. Nehány hónappal ezelőtt még jókedvű
               kislány voltam, irodai munkámat játszva végeztem el. Szépnek találtam itt az életet
               és terveim voltak: munkáscsaládok napsugara akartam lenni. Ma... csak árnyéka vagyok
               önmagamnak. Hirtelen jött vihar vonult keresztül a lelkemen. Bizalmatlan lettem az
               emberek iránt. Gyönge vagyok arra, hogy új megpróbáltatással szembe nézzek. Fáradt
               lettem. Pihenni szeretnék... felejteni szeretnék... Elmegyek innen igazgató ur...</p>
            <p>Zokogva borult a szék támlájára.</p>
            <p>- Szegény Juditka - simogatta részvéttel a haját Schmidtné. - Volt szive annak a
               gazembernek megkínozni ezt az ártatlan teremtést.</p>
            <p>- Ne sirjon, Juditka. A központban azt mondták nekem, hogy erélytelen vagyok. Hát én
               megmutatom, hogy nem vagyok az sem lefelé, sem fölfelé. Van még faüzem ebben az
               országban. Ha megyünk, ketten megyünk. Juditka jövőjét én garantálom. De a mi
               elmenetelünkbe a munkásságnak is lesz beleszólása. Ki tudja, lesz-e ideje akkor a
               hitvány alaknak ép bőrrel elmenekülni innen?</p>
            
         </div>
         <div type="chapter">
            <head>XIII.</head>
            <p>Lelkiismeret. Látott-e már valaki téged?</p>
            <p>Senki.</p>
            <p>És mégis létezel. Kibimbózol az értelem elé táruló gyermeklélekben és vele maradsz az
               elszálló lélek utolsó sóhajáig. Gyakran elaltatnak, de mindannyiszor felriadsz.
               Szeretnének örökre elnémítani, nem lehet, mert te halhatatlan vagy, mint a lélek.</p>
            <p>Isten iránytűje vagy, mit ő az embereknek ajándékoz, hogy el ne tévedjenek.</p>
            <p>Az első rossz gondolat ellen élesen tiltakozol.</p>
            <p>Az első gonosz tett miatt nem szünsz meg vádaskodni.</p>
            <p>A lélek őre vagy és távol tartod tőle a bűnt.</p>
            <p>Boldog, ki megbecsül téged, ki hallgat rád és aki nem tesz botorul ellened. Annak te
               vagy legjobb, legédesebb altatószere...</p>
            <p>Darvasnak gyanus volt az igazgató hirtelen elutazása, hiszen nemrég együtt voltak a
               központban, Tibor temetésekor.</p>
            <p>Megneszelt volna valamit? Mohón figyelte az arcokat, kereste rajtuk az áruló vonást,
               egyelőre sikertelenül. Csak Juditka sápadt arca tünt fel neki. Valamit mégis kell
               tudniok, hiszen tartózkodóbbak, kevesebb beszédűek. Ha belép az irodába, nyomban
               elhallgatnak, mintha róla beszéltek volna.</p>
            <p>Dudek bácsi eddig friss hireket szokott ujságolni. Most nincsenek friss hirek,
               megszüntek, mintha semmi sem történne az öt világrészen. A főerdész csak félvállról
               beszél vele, a főgépész határozottan kerüli.</p>
            <p>Igen, ez bojkott - döbbent rá arra, hogy a kollégák kiközösítették, mintha leprás
               volna. Nem érintkeznek vele, csak a legelkerülhetetlenebb hivatalos ügyben. Géza
               bácsi az iroda felé se néz, pedig megjött szabadságáról.</p>
            <p>Senki bizalmasa nem volt a telepen. Nem kérdezhette meg senkitől, hogy mi a csoda
               ütött belétek, hogy mind megnémultatok? Mi a bajotok?</p>
            <p>Csöppet sem irigylésre méltó lelkiállapot. Mikor már alig birta a fojtó légkört, az
               igazgató elé állt.</p>
            <p>- A központba kell utaznom, igazgató úr. A szokodoli rakománynál két vagon
               differenciát mutat ki a központi könyvelés. Személyesen kell tárgyalnom ebben az
               ügyben.</p>
            <p>- Nem lehet. Tessék meglevelezni. A központ észrevételezte, hogy sokat
               utazgatunk...</p>
            <p>Géza bácsi valóban keveset mutatkozott az irodában s csak elkerülhetetlenül sürgős,
               hivatalos ügyben. Juditkának is feltünt távolmaradása. Talán épen őt kerüli, vele nem
               akar találkozni. Somlyói útjáról sem beszélt. Ezt a jóbarátot is el kell
               veszítenie?</p>
            <p>Sohasem érezte annyira, mint most, hogy szüksége van a hitre. Hinni Istenben, amikor
               mindenki elhagyta. Hinni abban, hogy a világ nem csupán gazemberekből áll, vannak még
               becsületes emberek. És hinni igazában, napfénynél fényesebb ártatlanságában.</p>
            <p>De ha Géza bácsi kerülte is az irodát, éppen eleget hallatott magáról. Huszezer leit
               hozott Csikból a kápolna-alap javára és beinditotta a gyüjtést. Leveleket
               küldözgetett szét egyesületeknek, ismerősöknek, mindenkinek, akitől remélte, hogy
               kaphat valamicske hozzájárulást Isten kicsi hajlékának fölépítéséhez.</p>
            <p>A munkások vállalták, hogy heti keresményükből fejenként egy leit fizetnek mindaddig,
               míg a kápolna felépül.</p>
            <p>Épitőbizottságot szervezett, melynek az volt a célja, hogy új pénzforrásokat kutasson
               fel és a hosszu tél folyamán műsoros teaestélyeket rendezzen a kápolna-alap
               javára.</p>
            <p>De ebben az akcióban nem merült ki a Géza bácsi tevékenysége. A kaszinó egyik
               szobácskáját elkérte az igazgatótól, hogy ott kölcsönkönyvtárat rendezzen be.
               Kezdetnek saját könyvtárát állította be s a kölcsöndíjakból új könyveket szerzett
               be.</p>
            <p>Csak Dudek bácsi csóválta a fejét.</p>
            <p>- Aberdehogy is. Nem könyv kell ide, nem képes folyóírat, hanem sör és snapsz. Ki fog
               itten olvasni?</p>
            <p>A kölcsönkönyvtár Dudek bácsira cáfolt. Juditka kölcsönözte ki a könyveket
               legszorgalmasabban. Minden szabadidejét olvasással töltötte. Jó orvosság volt ez
               számára. Úgy érezte, mintha más környezetbe, ismeretlen emberek közé kerülne.
               Embersorsokat ismer meg, melyek néha kegyetlenebbek, mostohábbak az ő sorsánál is.
               Nagyon megszerette a könyveket.</p>
            <p>A közhangulat napról-napra ellenségesebb lett Darvas főkönyvelő iránt. Újabb
               feljelentést adott be a központhoz és kérte az igazgatóság döntését, mert helyzete
               már majdnem tarthatatlan.</p>
            <p>Géza bácsit az utóbbi napok izgalmai szintén megviselték. Levelében, melyet Páter
               Dionysiusnak írt, ezt írja többek között: „Bárcsak ott maradhattam volna
               főtisztelendőségteknél... Az emberi aljasság felkavarta kicsi telepünk nyugalmát...
               Igyekszem elszigetelni magam ezektől a szomoru eseményektől, kivül állani, csak
               szemlélő lenni, mégis felháborít az igazságtalanság, hogy ez a lány elveszítheti
               állását.”</p>
            <p>Alighogy elküldte Géza bácsi a levelet, a központból megérkezett a Juditka
               felmondása. „A sulyos gazdasági válság miatt állásától legnagyobb sajnálatunkra fel
               kell mentenünk. Illetményeit a törvényszerű felmondási időre természetesen
               folyósítjuk.”</p>
            <p>Juditka nem sírt, nem futott fűhöz-fához. Mást nem várhatott. Az elnök úr fiának
               emlékét nem lehet büntetlenül beszennyezni. Az más kérdés, hogyha az elnök úr fia
               élne, mit szólna ehhez a felmondó levélhez.</p>
            <p>A nehány gépelt sor utolsó reményétől is megfosztotta Juditkát. Vége a zongorának, a
               többfizetésnek. Mi lesz édesanyjával - szorongatta torkát a keserűség.</p>
            <p>Schmidt igazgató szavának állt. Levélben elküldte lemondását üzemvezetői
               állásáról.</p>
            <p>A fel- és lemondás híre villámgyorsan terjedt el. Lajkó egészen belebetegedett.
               Schmidt igazgató és Juditka nélkül el sem tudta képzelni az Erdőipart. De Juditka
               nélkül a maga életét sem. Nagyon megszokták egymást.</p>
            <p>Tényleg hülyének kell lennie, hogy semmi jó ötlet, mentőgondolat nem jut az eszébe.
               Mert ha csak azon fordulna meg a dolog, hogy Darvast agyonüsse, mint egy veszett
               kutyát, habozás nélkül megtenné ezt.</p>
            <p>Nehány nap mulva Géza bácsi levelet kapott a gvárdiántól. „Mindnyájunk sorsa Isten
               kezében van. Legszentebb akarata nélkül a porszem sem változtatja meg helyét. Bizzék
               ebben és imádkozzon mindennap. Ő nem hagyja el önt és azt a lányt sem. Én is
               imádkozom mindkettőjükért.”</p>
            <p>Mindnyájunk sorsa Isten kezében van - ismételte Géza bácsi szomoruan.</p>
            <p>- Géza bátyám, - kérdezte egyszer Lajkó a kaszinóban - mi történt veletek,
               összekaptatok Juditkával? Szóba sem állasz vele. Mit gondol rólad a szegény lány,
               hogy most, mikor a legnagyobb bajban van, elfordulsz tőle?</p>
            <p>Géza bácsi kinézett az ablakon és remegett a hangja, amikor ezt válaszolta:</p>
            <p>- Nem segíthetek rajta, de okosabb lánynak ismerem, semhogy elveszítené a fejét. Én
               ha el is hagyom, Isten nem hagyja el.</p>
            <p>- Istenre nem bizhatjuk azt, ami a magunk kötelessége.</p>
            <p>- Tudtommal Schmidt igazgató szerez állást neki.</p>
            <p>- Mégis el kell mennie?</p>
            <p>Géza bácsi hallgatott.</p>
            <p>- Tehát sikerült a Darvas aknamunkája. Vajjon melyikünk kerül sorra, ki lesz ennek a
               strébernek legközelebbi áldozata. Meglátod, őt nevezik ki Schmidt igazgató helyébe.
               Készülhetsz, Géza bátyám, az üdvözlő beszédre és gyakorolhatod a földighajolást.</p>
            <p>A munkások is felháborodva tárgyalták az esetet.</p>
            <p>- El akarják küldeni Juditka kisasszonyt, mint egy rossz cselédet - mondta Hámos
               Györgyné az urának.</p>
            <p>- El-é?</p>
            <p>- El bizony.</p>
            <p>- Aztán ki?</p>
            <p>- Darvas főkönyvelő úr áskált ellene.</p>
            <p>Hámos György kérges tenyere ökölbe szorult.</p>
            <p>- Aztán miben hibáztatják a kisasszonykát?</p>
            <p>- Hogy Tibor úrfival jóba lett volna és azt hireli, hogy az úrfi el is vette volna őt
               feleségül.</p>
            <p>- Amilyen jó gusztusa volt az úrfinak, ezt meg is tette volna bizonyosan. Kinek mi
               baja vele?</p>
            <p>- Igen ám, de ez az uraknál máskép megy. Tibor úrfinak nem a kicsi irodistalányt
               számították szülei, hanem előkelő, sokpénzű dámát.</p>
            <p>- Hm... - csavargatta Hámos György a bajuszát úgy, hogy majd kitépte a helyéből.</p>
            <p>- Már pedig elébb lódul el innen Darvas úr, mint a kisasszony. Ezt én mondom.</p>
            <p>- Tán bolondot akarsz tenni. Gyuri?</p>
            <p>- Nem én, egyet se.</p>
            <p>- Látom, hogy nem férsz a bőrödben.</p>
            <p>- Eridj, ne avatkozz a dolgomba. Nem volna lelkem elnézni, hogy így packázzanak vele.
               Átnézek a félkaruhoz.</p>
            <p>- Menj nó, de ügyelj magadra, ha másnak nem használhatsz, magadnak ne árts.</p>
            <p>- Ne félts engem, asszony.</p>
            <p>Ment Hámos György a félkaruhoz, onnan a másikhoz, harmadikhoz, tizedikhez. S
               parázslani kezdett a munkások haragja.</p>
            <p>- Nem türhetjük, hogy Juditka kisasszonynak bántódása essék. Az igazgató urat sem
               engedjük. Pusztuljon inkább Darvas úr - adták ki a jelszót a munkások.</p>
            <p>- Mit tegyünk hát? - kérdezte a félkaru.</p>
            <p>- Irassunk kérvényt és irjuk mind alá - tanácsolta az egyik.</p>
            <p>- Nem kell ide irott instáncia, hanem kemény férfibeszéd - mondotta Hámos György. -
               Válasszunk ki magunk közül hármat, az a három menjen el Darvas úrhoz s mondja meg
               neki, hogy csinálja vissza ocsmányságát, tegye jóvá, amit elrontott, mert mi nem
               tréfálunk.</p>
            <p>- Igy lesz a legjobb, válasszuk ki a hármat - helyeseltek valamennyien. - Az egyik
               Hámos György legyen - kiáltották.</p>
            <p>- Vállalom.</p>
            <p>- Másodiknak küldjük Vincze Nagy Sándort.</p>
            <p>- Vállalom.</p>
            <p>- Harmadiknak Kapás Márton menjen.</p>
            <p>- Vállalom.</p>
            <p>Vállalta volna a követséget nemcsak ez a három, de Hosszúvölgy ezerötszáz munkása
               valamennyi. Igaza volt Schmidt igazgatónak, tűzbe mennének Juditkáért.</p>
            <p>Dénes, az irodaszolga nagyot nézett, mikor a három hosszuvölgyi embert meglátta.</p>
            <p>- Kit keresnek, mi járatban vannak - kérdezte.</p>
            <p>- Darvas urral lenne néhány szavunk - szólt nyugodtan Hámos György.</p>
            <p>- A főkönyvelő úr még nincs itt, odakint megvárhatják.</p>
            <p>- Nini, Hámos György - állt fel székéről Juditka. - Hogy vannak? Mit csinál az
               asszony? Meg van még a családi békesség?</p>
            <p>- Meg, kisasszonyka, attul fogva szent a béke közöttünk. Jól ki tetszett oktatni
               minket, de meg is fogadtuk a jótanácsot. Bénövesztettük a fejünk lágyát.</p>
            <p>- Mi járatban vannak, mért keresik Darvas urat?</p>
            <p>Hámos György lesütötte a szemét.</p>
            <p>- Egy kis dolgunk van véle.</p>
            <p>- No, nekem bátran elmondhatja.</p>
            <p>- A felmondás miatt, tetszik tudni kisasszonyka.</p>
            <p>- Az Istenért, mit akarnak tenni?</p>
            <p>- Semmi rosszat, kisasszonyka, csak éppen megkérdezzük, hogy visszacsinálná-e
               békességgel, amit összegabalyitott?</p>
            <p>- Kedves Gyuri bácsi - kérlelte Juditka kedves, behizelgő hangjával, angyalszép
               mosolyával - kár minden lépésért. Ez már befejezett dolog. Én elmegyek, majd jön
               helyettem más, akit még jobban megszeretnek, mint engem. No ne csináljanak bajt
               maguknak, menjenek szépen haza.</p>
            <p>- Ezt nem lehet, kisasszonyka, mert mi nemcsak hárman vagyunk itt, hanem
               ezerötszázan. A mi szánkkal ezerötszáz száj beszél és ha minket nem hallgatnak meg,
               ezerötszáz munkás fog felelni az elutasításra.</p>
            <p>- Nem szabad ezt, Hámos György.</p>
            <p>- Miért ne lenne szabad, Juditka - szólt közbe Lajkó. - Hagyja csak. Ezek az emberek
               csak azt teszik, amivel megbizták őket.</p>
            <p>- No és mit érnek el, ha erőszakosan lépnek fel? Csendőrséget hoznak a nyakukra.</p>
            <p>- Azt kétszer is meggondolják. De ép ott jön Darvas úr. Kint nyugodtabban
               beszélhetnek vele - szólt Lajkó a munkásokhoz és szeretett volna hozzájuk csatlakozni
               negyediknek.</p>
            
         </div>
         <div type="chapter">
            <head>XIV.</head>
            <p>Lerochék villájába állandó lakónak beköltözött a néma fájdalom. Az egész lakást
               láthatatlan gyászdrapériák borították. Hangos szót, vagy éppen nevetést Tibor halála
               óta nem hallottak az azelőtt jókedvű társaságokhoz szokott termek. A fekete ébenfa
               zongorán nem játszik senki. A remek rádiót nem kapcsolja be senki. A
               részvétlátogatások kinos ötpercei elteltek, azóta nincs vendég, nincsenek vidám teák,
               előkelő estélyek. Most a fájdalom néma csendje itt az úr és mindenki lehajtott fejjel
               szolgál neki.</p>
            <p>A Tibor szobája zárva van. Oda csak Leroch elnöknek és feleségének szabad belépniük.
               Egyetlen gyermekük, rajongásig szeretett fiuk tragikus halála összetörte a két öreg
               szívet.</p>
            <p>Felejteni? Nem lehet, de nem is akarnak. Arcképeit mindenüvé kirakták. Szobája falán,
               szemben az ajtóval életnagyságu képe függ, Tibornak megszólalásig hű mása.</p>
            <p>Iróasztala, mérnöki műszerei érintetlenül állnak szobájában, amint ő hagyta utolsó
               autóútja előtt.</p>
            <p>Sokszor leült a megtört szívű édesanya fiának iróasztalához. Megsimogatta a papirvágó
               kést, az ezüst cigaretta tárcát... Most is ott ül és egy postai feladóvevényt talált
               a bronz levélnyomó alatt. Vajjon kinek, mit küldött a fia. A postai bélyegzőn alig
               két hónapos dátum. Kibédi Juditka, betüzi ki a címzett nevét. Most már emlékszik,
               Tibor említette a lányt, mikor hazajött a bihari telepről. A szelvényen háromezer
               lejben tüntették fel a küldemény értékét. Ez a lány bizonyára megtetszett Tibornak.
               Szerethették egymást, hiszen azt már látta, hogy a siron minden szombaton új virágok
               illatoznak, friss rózsák. Ez a lány elmondhatná, mivel töltötte idejét Tibor a
               telepen? Kellene irnia neki, meghívhatná néhány napra. Schmidt igazgató erre az időre
               szabadságolni fogja. Még ma ir kedvesen, szeretettel, nehogy megriadjon és
               számonkérést olvasson ki soraiból a kicsike.</p>
            <p>Finom, feketeszélű levélpapirt vett elő.</p>
            <p>„Kedves Juditka! - irta öreges, mégis szép betűivel.</p>
            <p>Felejthetetlenül drága fiamat Magácska is ismerte és néhány hónappal ezelőtt pár
               napot együtt töltöttek. Kérem Juditkát, hallgassa meg egy szenvedő édesanya kérését,
               látogasson el hozzánk néhány napra. Mély gyászomat csak enyhíti, ha Tiborra
               emlékezem, vagy róla beszélgethetek. Schmidt igazgató úr reám hivatkozással biztosan
               megadja a kért szabadságot.</p>
            <p>Föltétlenül elvárja és szeretettel öleli</p>
            <p> Leroch Emilné.”</p>
            <p>Mikor leragasztotta a levelet, úgy érezte, mintha csók érintené kezét, a Tibor hálás,
               meleg kézcsókja. Kibédi Judit több lehetett futó ismeretségnél. És ha fiának kedves
               volt, akkor szeretetébe kell neki is fogadnia. Nem szólt senkinek, még férjének sem,
               csak várta, számítgatta, hogy mikor érkezhet meg a lány...</p>
            <p>Kedden délután ment el a levél, csütörtökön meg kell kapnia, szombaton már megjöhet a
               válasz: Juditka életnagyságban.</p>
            <p>Istenem, hány nap van még szombatig?</p>
            <p>Csütörtökön Leroch elnök ingerülten jött haza az irodából.</p>
            <p>- Viharos igazgatósági ülésem volt - mondta feleségének. - A részvénytársaság ügyei
               kifárasztanak, idegeimre mennek. Schmidt igazgató lemondott állásáról.</p>
            <p>- Schmidt igazgató? - csodálkozott Lerochné. - Hiszen régi, kipróbált
               tisztviselőnk.</p>
            <p>- Bokor vezérigazgató erélytelennek tartja és hajlandó elfogadni a lemondást. Azt
               mondja, hogy a telepen nincs fegyelem sem az irodai alkalmazottak, sem a munkások
               között. A munkások fenyegetően léptek fel a főkönyvelő ellen a könyvelő kisasszony
               elbocsájtása miatt.</p>
            <p>- Hogy hivják azt a kisasszonyt?</p>
            <p>- Ugy emlékszem, Kibédi. Kibédi Judit. De miért érdeklődöl annyira?</p>
            <p>- Miért? - sápadt el az elnökné - azért, mert ennek az elbocsájtásnak nem szabad
               megtörténnie. Azonnal táviratoztass... Vonjátok vissza a felmondást.</p>
            <p>- Nem értelek, szívem, miért izgatod fel magad. Ismered talán ezt a lányt?</p>
            <p>- Még nem, de meg fogom ismerni és te is megismered. Ez a lány szerepet játszott a
               Tibor életében és ha mással nem, néhány kedves nap emlékével megajándékozta fiunkat.
               Telefonálj azonnal Bokor vezérnek.</p>
            <p>- Hát persze. Most már emlékszem - mondta fölélénkülve az elnök. - Tibor erről a
               leányról elragadtatással beszélt, hogy mennyire tud bánni a munkásokkal, családi
               ügyeikben milyen körültekintéssel végzi a békéltető szerepét... Halló, kérem az
               Erdőipart - vette kezébe a telefonhallgatót. - Erdőipar? Itt Leroch elnök.
               Kapcsolja, kérem, a vezérigazgató urat. Te vagy ott Ákos kérlek? Itt Emil. Igen.
               Leroch Emil. Ákos kérlek, te felmondtál Kibédi Judit könyvelőnek a bihari telepen.
               Ez egyszerűen abszurdum. Miért tetted? Halló, igen... igen... igen... hát Ákos
               barátom, téged alaposan félrevezettek. Ott valami alattomos fráter keveri a kártyát.
               Ma este úgyis leutaztok Kálmán cégvezetővel. Addig is vond vissza a felmondást
               táviratilag... igen... az én rendeletemre. Szervusz! Jó utat!</p>
            <p>- Köszönöm, Emil, Tibor nevében köszönöm és most elárulom neked, hogy levelet irtam
               Juditkának s nehány napra meghivtam, hogy vendégünk legyen, hogy elbeszélgessünk vele
               Tiborról. Haragszol ezért?</p>
            <p>- Dehogy haragszom. Legalább a szegény kislányt mentesítjük a vizsgálat
               izgalmaitól.</p>
            <p>Sokáig nézték egymást és szemükön meglátszott, hogy Tibor halála óta először vonult
               át a lelkükön a mosoly napsugara...</p>
            <p>Pirike, a vak leány ismét Juditkáéknál volt látogatóban.</p>
            <p>- Látod, kis barátnőm, nem jól imádkoztunk, a jó Isten nem segített meg.</p>
            <p>- Miért mondja ezt, kisasszonyka? Van selymes haja, bársonyos arca, szeme, szája, két
               karja, dolgos keze, aranyos szíve. Én nem látom, de azt mondják, olyan, mint
               földönjáró angyal. Mért panaszkodik hát a jó Istenre?</p>
            <p>- Felmondtak. Elküldtek. El kell mennem innen, Pirike. Mi lesz velünk? Szegény
               édesanyám. Róla is esik le a hús. A jövő bizonytalansága emészt mindkettőnket.</p>
            <p>- Az jutott eszembe, Juditka kisasszony, hogy ne menjenek sehová. Ha már nem járhat
               irodába, jőjjön ki hozzánk Hosszuvölgybe. Ott mindenki szereti Juditka kisasszonyt.
               Attól ugyan ne féljen, hogy nem lesz mit ennie a kisasszonynak is, az anyukájának is.
               A sok munkáscsalád asztala mindig terítve lesz számukra. Mi eltartjuk a
               kisasszonyékat.</p>
            <p>- Kitől hallottad ezt, aranybogaram?</p>
            <p>- Apámék is ezt mondják, a félkarú is, meg Hámos is. Tejbe-vajba fürösztjük, meglátja
               majd.</p>
            <p>Juditka először elszégyelte magát. Kegyelemkenyér. Idáig jutott, erre szorult.
               Koldusfalattal kinálják, megmentenék az éhenhalástól. De azután fölmelegedett a
               szíve. Hát nem csókolnivaló, drága népek ezek?</p>
            <p>Igy azonban nincs célja, nincs értelme az életnek. Komor gondolat árnya vetődött rá,
               a halál gondolata. Elpusztítja magát. Annyian dobják el maguktól az életet, miért ne
               tenné meg ő is. Géza bácsi elvenné, hozzá menjen feleségül?</p>
            <p>Megborzongott... Inkább a halál...</p>
            <p>Még egyszer megcsókolná édesanyja kezét, ajkát, az áldott kezet, mely annyit fáradt
               érte s az áldott ajkat, melynek csókja eddig minden sebet begyógyított... Még egyszer
               körülnézné az ismerős tájat, körülsétálná a virággruppot az iroda előtt, ahol Tibor
               megvallotta szerelmét... elköszönne jóismerősöktől és egy sikoltás... és bezárulna
               mögötte az élet kapuja...</p>
            <p>- Ugye, eljön hozzánk, Juditka kisasszony? - sürgette a választ a vak leány.</p>
            <p>- Nem lehet, Pirike - ölelte át kicsi barátnőjét. - El kell mennem messze, nagyon
               messzire.</p>
            <p>Egész éjjel nem aludt. Kint az őszi éjszakában síró szél búcsuztatta a sárgult
               faleveleket. Messzünnen elfojtott kiáltás hallszott, talán Tibor hívja. Tibor...
               Életének legszebb álma. Érte jött és forró szavakat suttog a fülébe.</p>
            <p>- Eljöttem érted, Juditka.</p>
            <p>Itt van a vőlegény, akiről nem hitték el, hogy a vőlegénye lehetne. A szegény
               irodista leánynak az elegáns elnökfiú. Most már lehet, szabad. A halottak között
               nincsenek választófalak. Halott vőlegény... halott mennyasszony... illenek
               egymáshoz.</p>
            <p>Tibor... szeretlek... megyek utánad.</p>
            <p>Édesanyja? Nem hagyják el a jóemberek. Van egy kis butor, ékszer, ideig-óráig
               kielégíti. Holnap különben levelet ír Schmidt igazgató úrnak, megkéri, ne hagyja
               szomoru sorsára szegény édesanyját.</p>
            <p>Géza bácsi... biztosan hullat egy könnyet koporsójára.</p>
            <p>Lajkó... csak most tünt fel előtte, hogy mennyire megkomolyodott ez a fiú. Jó férj
               lesz belőle.</p>
            <p>Még sötét van, pedig már öt óra is elmult. Nyáron ilyenkor már magasan jár a nap és
               fénysugarakat öntöz könnyesszemű virágokra. Letört virág ő is, mit keresne az élők
               pompázó kertjében?</p>
            <p>Pedig milyen jó élni... szeretni... jóttenni... mosolyogni és mosolyt fakasztani a
               mások arcán. Férjhez menni... boldoggá tenni a férfit, akit szeretünk... gyermekekkel
               ajándékozni meg őt. Élni családnak, puhává, meleggé tenni a fészket, ahonnan majd
               emberfiókák röppennek ki új életbe, új fészkekbe. Élni... élni...</p>
            <p>Minden idegszálával tiltakozott a halál ellen, de nem térhet ki előle. A halál jó.
               Örökre egyesíti azokat, akik szeretik egymást.</p>
            <p>Lassan szürkül az ég. A kicsi szobában megélesednek a butorok körvonalai. Édesanyja
               már talpon van. Milyen nagy szomoruságot készít számára.</p>
            <p>Szegény édesanyám...</p>
            <p>Délben már nem kell kettőnknek terítened...</p>
            <p>Eljön Schmidt igazgató, vagy Géza bácsi és elhozzák a hírt: Juditka meghalt.</p>
            <p>Szegény édesanyám, bocsáss meg, nem tehettem mást.</p>
            <p>Fölkelt. Ez hát az utolsó reggel. Pirikét nem ébresztette föl, aludjék még. A reggeli
               várta már.</p>
            <p>- Ülj le egy kicsit, ide mellém - mondta édesanyjának. - Olyan ritkán vagyunk
               együtt... igen... az iroda... inkább az irodáé vagyok, mint a tied.</p>
            <p>- Tegnap nem is beszélgettünk, nincs-e valami új fordulat? - kérdezte Kibédiné.</p>
            <p>- Nincs, édesanyám. Semmi új, semmi jó...</p>
            <p>- Megsegít lelkem a jó Isten, nem szabad elcsüggedni.</p>
            <p>- Isten veled, anyácskám, - búcsúzott Juditka. Megcsókolta kétszer is édesanyja
               kezét, ajkát. Nehéz volt az elválás. Az uccáról is visszafordult volna még egy
               csókért, még egy ölelésért, de nem ébreszthet gyanut. Erősnek kell lennie.</p>
            <p>Erősnek? De hiszen lehet erős az, aki gyáván elfut az élettől? Gyáva vagy - ezt vágta
               szemébe minden: az erdő kopaszodó fái, a csiripelő verebek, a szürke égbolt és a
               hidegen gubbasztó kövek az úton... Gyáva vagy. Élned kellene azért az édesanyáért,
               aki csak az imént mondta, hogy nem szabad elcsüggedni, megsegít a jó Isten. De hát a
               jó Isten eltürte, hogy őt megrágalmazzák, felmondjanak neki. Meghallgatta-e
               imádságát a jó Isten?</p>
            <p>- Meg - dobbant a lelkébe egy hang. Nem érdemled meg - csengett lelkében tovább a
               titokzatos szó -, hiszen bűnt akartál elkövetni Isten ellen, önmagad ellen, édesanyád
               ellen, mindenki ellen. Gyáva akartál lenni. Nem bíztál abban, akinek segítsége nem
               érkezik óramű pontossággal, de aki mindig figyel minket mindentlátó, jóságos
               szemével.</p>
            <p>Juditka fölszegte a fejét. Hát elég ebből a sötét gondolatból! Azért nem lesz gyáva!
               Ha a halállal szembe tud nézni, szembe néz az élettel is!</p>
            <p>Az irodában feketeszegélyű levél feküdt asztalán. Izgatottan bontotta fel a
               boritékot.</p>
            <p>„Kedves Juditka!”</p>
            <p>Alig látta a betüket, amint könnyfátyolos szemei végigbetüzték a sorokat.</p>
            <p>„Föltétlenül elvárja és szeretettel öleli</p>
            <p> Leroch Emilné.”</p>
            <p>Túláradó örömében zokogva borult iróasztalára. Dudek bácsi és Lajkó megdöbbenve
               siettek hozzá.</p>
            <p>- Juditka, szóljon az Istenért, mi történt megint?</p>
            <p>- Semmi más, csak az, hogy van még Isten. Tessék a levél, elolvashatják. Köszönöm
               jóságodat édes Istenem... Kérem, Lajkó, mondja meg Schmidt igazgató urnak, hogy
               negyedórára hazaszaladtam, hogy az örömhirt elvigyem édesanyámnak.</p>
            <p>- Menjen, kicsi Judit, menjen - küldte boldogan Dudek bácsi. - Most már nem nehéz
               megjósolni, hogy Darvasnak befellegzett.</p>
            <p>- Fellegezzék is minden ilyen hitvány, sötét lelkü embernek - örült Lajkó is.</p>
            <p>Kibédiné összerezzent, mikor meglátta leányát.</p>
            <p>- Istenem, megint valami ujabb csapás?</p>
            <p>- Dehogy csapás. Olvasd ezt a levelet édesanyám. Vagy inkább én.</p>
            <p>„Kedves Juditka! Felejthetetlenül drága fiamat Magácska is ismerte... Látogasson el
               hozzánk nehány napra... Föltétlenül elvárja és szeretettel öleli Leroch Emilné”</p>
            <p>- No látja, Juditka kisasszony, hogy nem hiába imádkoztunk - ujjongott Pirike.</p>
            <p>- Édesanyám, én kimondhatatlanul boldog vagyok - ölelte át Juditka a szintén könnyes
               szemű asszonyt. Készíts el, drága, az útra. Szedd rendbe a ruháimat.</p>
            <p>- Vajjon megfelelnek-e azok az előkelő környezetben?</p>
            <p>- Két-három napra miért ne. Vasald át őket. És a fehérnemüt is... - kacagott Juditka,
               aki Tibor szüleihez utazhat és ott elsirhatja kálváriás sorsát. Sietett vissza az
               irodába, hogy Schmidt igazgatótól szabadságot kérjen.</p>
            <p>Az igazgató mosolyogva fogadta.</p>
            <p>- No kicsi Judit, megvigasztalódott? Távirat is jött a központtól a felmondás
               ügyében. Tessék. Olvassa el és bátran fel a fejet.</p>
            <p>„Kibédi Judit felmondását további intézkedésig visszavonjuk. Bokor
               vezérigazgató.”</p>
            <p>- Mikor utazik, Juditka? - kérdezte Schmidt igazgató.</p>
            <p>- Elmehetek? Lesz szives igazgató úr szabadságot adni?</p>
            <p>- Ilyet ne kérdezzen - nevetett Schmidt - az elnökné óhaja parancs. Adja át
               kézcsókomat a nagyságos asszonynak és alázatos tiszteletemet az elnök urnak.</p>
            <p>- Szerencsés útat kicsi Judit - rázta meg kezét Dudek bácsi. - Nem vagyok jós, de úgy
               érzem, hogy az elnök urék nem engedik el egyhamar.</p>
            <p>- Ó persze, itt tudnám hagyni édesanyámat, az igazgató urat, Dudek bácsit, akik oly
               kedvesek hozzám...</p>
            <p>- Engem nem is említ? - szólt csüggedten Lajkó.</p>
            <p>- Dehogy nem. Sőt megkérem, hogy vegye pártfogásába a gatterkönyvet, míg hazajövök.
               Isten vele, Lajkó.</p>
            <p>Juditka vonatra ült. Elhelyezkedett a fülkében, amely vitte szomoruságának árnyékából
               az öröm napfényes oldalára. Vonaton ül és ez nem álom, hanem édes valóság. Várnak
               rá... várják ölelő szeretettel.</p>
            <p>Az őszi éjszakában a vonat füstje izzó szikrákat szórt az alvó mezőkre...</p>
            
         </div>
         <div type="chapter">
            <head>XV.</head>
            <p>Bokor vezérigazgató és Kálmán cégvezető megérkezéséről senki sem tudott a telepen. A
               hajnali vonattól a kaszinóba hajtattak és ott reggeliztek meg. Aztán Schmidt
               igazgatóért izentek.</p>
            <p>- Jó reggelt direktor úr - fogadta a vezér a belépő igazgató köszöntését. - Most
               érkeztünk és rövidesen végezni akarunk. Kérem, könnyítse meg munkánkat.</p>
            <p>- Rendelkezzék velem vezérigazgató úr.</p>
            <p>- Szamosi főmérnököt, Kackó főerdészt, Dudek pénztárnokot és végül Darvas főkönyvelőt
               kéretem. Egyenként hallgatjuk ki őket. Ha szükséges lesz, kimegyünk Hosszúvölgybe
               is.</p>
            <p>Szamosi Gézát vezette be Schmidt igazgató elsőnek, mig ő maga visszavonult.</p>
            <p>- Hallotta-e főmérnök úr - kérdezte a vezér - Kibédi Judittól közvetlenül vagy
               másoktól közvetve, hogy a kisasszony a boldogult Leroch Tibor menyasszonyának
               hiresztelte magát?</p>
            <p>- Nem hallottam, vezérigazgató úr.</p>
            <p>- Mi a véleménye önnek arról, hogy a kisasszony az elnök úr fiának ittlétekor túlment
               a jóizlés határain? De világosabban beszélek, a kisasszony nem kellette magát
               tulságosan?</p>
            <p>- Tiltakozom ez ellen a kérdés ellen. Kibédi kisasszony kifogástalan úri leány.</p>
            <p>- Kérem, főmérnök úr, azért jöttünk, hogy kihámozzuk az igazságot és ha alaptalan
               vádakról van szó, teljes szigorral járjunk el. Ezért szükségünk van tárgyilagos
               vallomására. Mit tud főmérnök úr Darvas úr magánéletéről?</p>
            <p>- Mindössze annyit tudok, hogy ő az egyedüli kolléga, aki senkit sem szívlel és aki
               senkivel sem érintkezik a telepen.</p>
            <p>- Mi a véleménye főmérnök urnak, Darvasnak érdekében állott-e, hogy Kibédi
               kisasszonyt a központnál befeketítse?</p>
            <p>- Nem állhatott érdekében, de Schmidt igazgató elleni manőverében őt is áldozatul
               szemelte ki.</p>
            <p>- Köszönöm, főmérnök úr.</p>
            <p>Kackó főerdész következett.</p>
            <p>- Kérem főerdész urat, hogy kérdésemre nyilt férfiassággal válaszoljon. Mi a
               véleménye Schmidt igazgató működéséről?</p>
            <p>- Pontos, szorgalmas, becsületes tisztviselő, sokat köszönhet neki az üzem, melyet
               mintaszerűvé fejlesztett.</p>
            <p>- Füzik-e intim szálak az igazgatót Kibédi kisasszonyhoz?</p>
            <p>- Egyáltalán nem. Ezt határozottan tagadom.</p>
            <p>- Hallotta-e Kibédi kisasszonytól közvetlenül, vagy közvetve, hogy Kibédi kisasszony
               Leroch Tibor menyasszonyának hiresztelte magát?</p>
            <p>- Most hallom először, vezérigazgató úr.</p>
            <p>- Milyennek találja főerdész úr Darvas főkönyvelő legutóbbi viselkedését?</p>
            <p>- Ez a kollegáival összeférhetetlen ember feldúlta üzemünk békéjét s ezzel munkánk
               zavartalanságát lehetetlenné teszi.</p>
            <p>- Köszönöm főerdész úr.</p>
            <p>Dudek bácsi lépett be.</p>
            <p>- Hallom, Dudek úr, nem úgy mennek a telepen a dolgok, mint kellene. Miben látja
               pénztárnok úr a baj okát?</p>
            <p>- Őszintén beszélhetek, vezérigazgató úr?</p>
            <p>- Természetesen. Ezt el is várom.</p>
            <p>- A baj okát én Darvas urban látom. Ő nem az az ember, akivel együtt lehetne
               dolgozni. Darvas nem közénk való, vezérigazgató úr.</p>
            <p>- Kibédi kisasszony milyen viszonyban volt a főkönyvelővel. Volt-e közöttük
               ellenségeskedés?</p>
            <p>- Aberdehogyis. Kibédi kisasszony senkinek sem állt utjában, őt mindenki
               becsülte.</p>
            <p>- Az elnök úr fia is, úgye? Talán még a kezét is megkérte.</p>
            <p>- Erről nem tudok, nem hallottam.</p>
            <p>- Kibédi kisasszony sem tett erről célzást?</p>
            <p>- Egyáltalán nem.</p>
            <p>- No és Schmidt direktor, úgy hallom, kissé erélytelen.</p>
            <p>Dudek bácsiból kitört a méltatlankodás:</p>
            <p>- Aber, aber, aberdehogyis. Rendet tart mindenütt és emberségesen bánik alantasaival.
               Ez véleményem szerint nem erélytelenség.</p>
            <p>- Köszönöm, pénztárnok úr. Kérem küldje be Darvast.</p>
            <p>A főkönyvelő viaszsárga arccal lépett be. Ajka idegesen rángatózott, fogai vacogtak,
               lábai reszkettek, mintha az előbbi beszélgetéseket hallotta volna. Földig hajlongva
               közeledett a vezérigazgató felé.</p>
            <p>- Ne alakoskodjon, mint valami szertartásmester - förmedt rá a vezér. - Szégyelje
               magát.</p>
            <p>- Bocsánat vezérigazgató úr...</p>
            <p>- Nincsen bocsánat. Egyetlen embert hozzon ide, aki megerősíti a maga vádjait, aki
               hallotta Kibédi kisasszony kijelentéseit Leroch Tiborral kapcsolatban... Hordja el
               magát. További munkájára nincs szüksége üzemünknek. A felmondási időre járó fizetését
               a pénztárnál felveheti.</p>
            <p>- Könyörgöm, vezérigazgató úr...</p>
            <p>- Hiába könyörög, amit maga tett, az becstelenség. Elmehet.</p>
            <p>Darvas kitámolygott. A két úr részvét nélkül nézett a távozó után, Bokor
               vezérigazgató palástolatlan bosszusággal dörmögte:</p>
            <p>- Igy félrevezetni engem. Most kérjek bocsánatot Schmidt igazgatótól és Kibédi
               kisasszonytól... Hiába, át kell esni ezen a kényszerű kötelességen.</p>
            <p>A cégvezető mosolyogva állt fel:</p>
            <p>- Behivjam Schmidt igazgatót?</p>
            <p>- Kérlek, légy szives, de előbb még Bözsivel szeretném megbeszélni az ebédet, illetve
               ezt te is elintézhetnéd. A telep valamennyi tisztviselőjét ma délben vendégül látom.
               Szólj Bözsiéknek, hogy jó ebédről gondoskodjanak.</p>
            <p>Kálmán cégvezető kellő tapintattal nem kivánt résztvenni a kimagyarázkodásnál.
               Intézzék el egymás között. Jobb ez így. Beküldte hát Schmidt igazgatót és őmaga
               hosszú tárgyalásba kezdett Bözsivel az ebédet illetőleg.</p>
            <p>- Jőjjön csak kedves kollégám - fogadta Bokor vezérigazgató a kissé türelmetlen
               üzemvezetőt, aki Darvas arcáról leolvashatta már a döntést, de bizonyosat akart tudni
               a lefolytatott vizsgálat eredményéről. És nem mástól, hanem a vezértől.</p>
            <p>- Az eléggé kinos ügyet kivizsgáltam, kedves kollegám és ezt a cégünk életében - hála
               Istennek - ritkán előforduló, kellemetlen ügyet végérvényesen azzal intéztem el, hogy
               Darvas főkönyvelőnek felmondtam. Kérem, folyósíttassa törvényszerű fizetését. Ami
               engem illet, őszintén sajnálom a történteket. Igazgató úr lemondása természetesen
               tárgytalan, vezesse tovább is olyan pontosan és lelkiismeretesen üzemünket, mint
               eddig tette. Bennem mindig megértő, támogató barátot talál.</p>
            <p>- Köszönöm, vezérigazgató úr, hogy ettől a nyomorult alaktól megszabadított minket. A
               magam részéről továbbra is változatlan hűséggel szolgálom az Erdőipart.</p>
            <p>Kezet fogtak. Kálmán cégvezető szinte végszóra lépett be s örömmel gratulált Schmidt
               igazgatónak.</p>
            <p>- Most pedig Kibédi kisasszonynak szeretném megmondani - szólt mosolyogva a vezér -
               hogy felmondását végleg visszavontam.</p>
            <p>- Kibédi kisasszony elutazott. Leroch elnökné nagyságos asszony levelet irt neki,
               hogy látogasson el hozzájuk.</p>
            <p>- Ugy? Tehát mégis volt valami a fiatalok között.</p>
            <p>- Megszerették egymást, vezérigazgató úr. És Kibédi kisasszony akkor sem követett
               volna el főbenjáró bűnt, ha a menyasszonyságával kérkedett volna. Olvastam ugyanis
               Tibor levelét, melyben házasságot igért neki.</p>
            <p>- Sajnálom szegény kislányt. Képzelem, sokat szenvedett. Kedves kollégám, kérjen
               nevemben bocsánatot a kisasszonytól addig is, amig azt személyesen alkalmam lesz
               megtenni. Délben egy órakor szivesen látom ebédre az urakat. Hosszúvölgybe már nem
               megyünk. Fölösleges. Igy az esti vonattal hazautazhatunk.</p>
            <p>Kintről gyanus zaj hallatszott be.</p>
            <p>...meg kell hallgatnia... okvetlen beszélnem kell vele...</p>
            <p>- Vezérigazgató urat keresem - rontott be egy jól táplált, de feldult arcu nő.</p>
            <p>- Én vagyok, mivel szolgálhatok?</p>
            <p>- Darvasné a nevem, az elcsapott főkönyvelő felesége vagyok. Vezérigazgató úr, ha
               szabad tudnom, miért küldötték el a férjemet, mint egy mindeneslányt? Nem volt pontos
               a hivatalában, csalt, sikkasztott, rabolt vagy éppen embert ölt? Miért tettek ki
               minket máról holnapra az utcára? Nem felel, ugye vezérigazgató úr, nincs mit
               felelnie. Kidobták az állásából egyszerűen azért, mert nem tetszett az ábrázata, nem
               alázkodott le eléggé Schmidt igazgató úr előtt. Nem lézeng elég állástalan ember az
               uccán, a férjemet is közéjük kellett lökni. Miért hallgat vezérigazgató úr? Vagy azt
               várja, hogy sirógörcsöt kapjak, hogy térdenállva könyörögjem vissza az uramat?
               Kinek volt terhére, kinek állt útjában a szerencsétlen? Tessék megmondani nekem,
               vezérigazgató úr, miért dobták ki a férjemet? Ne hallgasson, tudni akarom, miért
               fölösleges itt a főkönyvelő. Nem vezetnek ezentúl üzleti könyveket? Vagy annyira
               gyakorlott már a hölgyike, hogy elvégzi az uram dolgát is? Amint látom, alaposan
               befészkelte magát a központ kegyeibe. Ne hallgasson, beszéljen uram!</p>
            <p>- Hogyan válaszoljak, ha nem enged szóhoz jutni - harsogta túl a szózivatart a
               megtámadott vezér. - A kedves férje a legcsúnyább bűnt követte el, alaptalan vádakkal
               rágalmazta Schmidt igazgató urat és Kibédi kisasszonyt a központban.</p>
            <p>- Szörnyűség, - sipitotta Darvasné. - Ha tévedett, mindjárt ki kell tekerni a
               nyakát?</p>
            <p>- Asszonyom, amit az ön férje tett, az nem tévedés, hanem becstelenség. Miatta
               Schmidt igazgató úr és Kibédi kisasszony majdnem állásukat vesztették el. Hogyan
               gondolja, hogy ilyen embert vállalatunknál megtűrhetünk? Megzavarja üzemünk nyugodt
               működését, megbolygatja munkásaink békés nyugalmát, hogy gyorsabb előmenetelt
               biztosítson magának. Ilyet becsületes kolléga, korrekt tisztviselő nem tesz. Ezért
               kell távoznia férjének.</p>
            <p>- Vezérigazgató úr, ön is ember, talán felesége is van...</p>
            <p>- Kár minden szóért. Az ügyet a magam részéről lezártam.</p>
            <p>- Ez az utolsó szava, vezérigazgató úr?</p>
            <p>- A legutolsó, asszonyom.</p>
            <p>- Hát jó. Az ön lelkén szárad akkor, ha vízbe öljük magunkat, sinekre fekszünk,
               zsirszódát iszunk, mit tudom én hogyan, de két emberélet kilobban.</p>
            <p>- Önt nem ismerem, asszonyom, de az olyan férfiak, mint az ön férje, nem dobják el
               maguktól az életet ilyen csekélységért. Isten önnel, asszonyom. Kedves kollegám -
               fordult Schmidt igazgatóhoz - Kibédi kisasszonynak tudtommal itt lakik az édesanyja.
               Ebéd előtt meglátogathatnánk.</p>
            <p>- A szegény asszony nagyon megörülne vezérigazgató úr látogatásának. Az utóbbi időben
               sokat szenvedtek. Ha parancsolja, azonnal indulhatunk. Távozzék, Darvasné, - szólt rá
               erélyesen Schmidt igazgató - szégyelje magát, hogy a történtek után ide merészkedik.
               Maguk mindig félrehúzódtak és áskálódtak ellenem, most megkapták, amit
               megérdemelnek.</p>
            <p>Darvasné dúlt-fúlt, de az urak otthagyták őt. Az irodában hozzájuk csatlakozott még
               Szamosi főmérnök is. Négyen indultak el Kibédiék lakása felé.</p>
            <p>- Hogy áll a kápolnaügy, főmérnök úr - érdeklődött a vezér. - Megkaptam gyűjtőívét,
               melyen elsőnek a központ jegyzett huszezer lejt. A tisztviselők is jelentős összeget
               írtak alá.</p>
            <p>- Hálásan köszönöm, vezérigazgató úr. A begyült összeg ilyenformán közel jár a
               százezer lejhez. Amint tavaszodik, megkezdhetjük az építést.</p>
            <p>Kibédiné ugyancsak elbámult, mikor a négy urat meglátta. Schmidt igazgató észrevette
               Kibédiné zavarát és sietett megnyugtatni őt.</p>
            <p>- Bokor vezérigazgató úr óhajtja tiszteletét tenni a Juditka édesanyjánál.</p>
            <p>- Sajnálom - szólt a vezér -, hogy kedves leányát nem találom itthon. Sok szépet
               hallottam róla. Büszke lehet Kibédiné a leányára.</p>
            <p>- Parancsoljanak helyet foglalni. Röstellem, hogy ilyen rendetlenséget látnak nálunk,
               de a Juditka hirtelen elutazása... Juditka is sajnálni fogja, hogy vezérigazgató
               úrral nem találkozott.</p>
            <p>- Tehát itt laknak, Kibédiné. Nem kicsi ez a lakás és nincs messzire az irodától? -
               kérdezte a vezér.</p>
            <p>- Úgy gondoltam, vezérigazgató úr, hogy a Darvasék lakásába költözzenek majd át. Az
               tágasabb és közelebb is van az irodához.</p>
            <p>- Darvasék lakáséba? - csodálkozott Kibédiné - és ők hova költöznek?</p>
            <p>- Az az ő bajuk - nevetett a vezér. - Elég szomoruságot okoztak önnek is, leányának
               is, asszonyom.</p>
            <p>- Isten bocsásson meg nekik, bizony sok álmatlan éjszakánk volt miattuk.</p>
            <p>- Node, most a Lerochék vendégszeretete elfeledteti Juditkával a sok méltatlan
               bántást. Meglátja, haza sem engedik egyhamar a lányát.</p>
            <p>- Jaj, csak ezt ne tessék mondani, vezérigazgató úr. Nem illik az én kicsi Juditom az
               elnök úr nagyúri, fényes környezetébe. Idenőtt már a lelkem az ő kicsi irodájához, az
               egyszerű munkásemberekhez, a kicsi telepi leánykákhoz.</p>
            <p>- No, Isten megáldja, Kibédiné, örvendek, hogy megismerhettem - búcsúzott a
               vezér.</p>
            <p>A többi urak is elköszöntek. Jó hangulatban lefolyt ebéd és rövid pihenő után a
               vezérigazgató és cégvezető hazaútaztak.</p>
            <p>Megbékélt és az igazság győzelmén örvendező embereket hagytak a fatelepen, ahonnan
               szedegetni kezdte sátorfáját a gonoszlelkűség.</p>
            
         </div>
         <div type="chapter">
            <head>XVI.</head>
            <p>Lerochné pénteken reggel azzal a gondolattal ébredt, hogy még csak egy nap választja
               el Juditka érkezésétől. Mindent el kell követnie, hogy jól érezze magát náluk. Ma
               rendbehozatja a vendégszobát és kissé lányosabbá melegíti. Fehérebb tónus jobban fog
               illeni majd lakójához. Ki a sötét függönyökkel, terítőkkel, ágytakaróval. Öblös
               karszékek helyébe karcsú, mokettgarniturát állíttat be. A nehéz csillárt is
               átszerelteti fehér, áttetsző fényt szitáló lámpákkal.</p>
            <p>Fölkelt, hogy jól használja ki ezt a napot, idejében elkészüljön a kedves vendég
               fogadására.</p>
            <p>Az öreg házaspár éppen reggelinél ült. Leroch papa ujságját böngészte, mikor a
               feketeruhás, fehérkötényes szobalány Lerochnéhoz sietett és halkan jelentette, hogy
               Kibédi Juditka megérkezett.</p>
            <p>- Megérkezett? - kérdezte meglepetten s arcán kigyult az öröm rég nem látott piros
               színe. Fölkelt és vendége elé sietett.</p>
            <p>Az előszobában sötétkék kosztümben várakozott Juditka. Mikor meglátták egymást,
               egyiküknek sem jött hang az ajkára. Csak karjaik tárultak szét és összeölelkezve
               zokogott a két nő. Nem volt ebben a jelenetben semmi szinészkedés, betanult póz. A
               közös fájdalom indította el a könnyzuhatagot és annak lelke ölelte át mindkettejüket,
               akit nagyon szerettek, a Tibor lelke.</p>
            <p>Hátuk megett Leroch papa türelmetlenkedett. Sokáig tartott, míg lehullottak az ölelő
               karok és Juditka kezet csókolt az elnöknének.</p>
            <p>- Kezeit csókolom, nagyságos asszony.</p>
            <p>- Isten hozott, Juditkám, de én nem vagyok nagyságos asszonyod, hanem szerető jó
               nénikéd, így szólíts engem.</p>
            <p>- Kezeit csókolom... Köszönöm jóságát, drága nénikém.</p>
            <p>- Isten hozott, kedves lányom - lépett most előtérbe Leroch papa is.</p>
            <p>Juditka elsápadt, majd fellángolt az arca. Mintha Tibort látná maga előtt,
               természetesen harminc évvel idősebb kiadásban.</p>
            <p>- Én szintén Emil bácsi vagyok s nem elnök úr. Most azonban vezesd, lelkem, Juditkát
               a vendégszobába, hogy azután együtt reggelizzünk. A hosszu út után jól fog esni,
               ugye, édes leányom?</p>
            <p>- Én... én... - dadogta Juditka - nem is tudom megköszönni, olyan jók hozzám.</p>
            <p>Lerochné Juditkába karolt. Elfelejtette, hogy nem fehértónusú a vendégszoba és
               sötétek a függönyök. Úgy örült, mintha tulajdon leánya érkezett volna meg messzi,
               nagyon messzi útról.</p>
            <p>- Itt a mosdó, szivecském. Kissé meg kell mosakodnod. Ha útazik az ember, sok füst,
               korom ülepszik arcára, kezére.</p>
            <p>Juditka mosdás közben arra gondolt, hogy milyen bájos öreg pár. És milyen fiatalos
               még mind a kettő. Bizony nem ilyennek képzelte őket s így kellemesen csalódott.
               Visszatértek a kisebédlőbe, ahol az asztalon még egy teriték volt már.</p>
            <p>Párolgó kávé, foszlóbélű kalács, vaj, méz kinálkozott.</p>
            <p>Olyan álomszerű volt minden Juditkának. Neki a fatelep irodájában kellene most ülnie
               és gatterkönyvbe beirni a jelentéseket s ehelyett Leroch elnök úr asztalánál
               reggelizik. Mégcsak az hiányzik, hogy Tibor nyisson be valamelyik ajtón.</p>
            <p>- Parancsolj, Juditkám.</p>
            <p>Lerochné titokban a leány arcát figyelte. Határozottan szép, bár festék nyomát sem
               lehet rajta fölfedezni. Juditka jóétvággyal reggelizett.</p>
            <p>- Szabad még egy kis mézet? - kérdezte kedves közvetlenséggel.</p>
            <p>- Kérdezned sem kell, Juditka, amit ezen az asztalon, ebben a lakásban találsz,
               mindennel és mindenkivel szabadon rendelkezel.</p>
            <p>- Nagyon elkényeztet drága néni, nem érdemlem meg. Egyszerű kishivatalnok lány
               vagyok, özvegy édesanyámnak nem állt módjában, hogy iskoláztasson, zenére, nyelvekre
               taníttasson. Négy polgáriban és egyéves kereskedelmi tanfolyamon édeskeveset tanul az
               ember.</p>
            <p>- Nos, kedves leányom, ha doktori diplomád lenne, akkor se fogadnálak szívesebben.
               Elhiszed? Mi úgy szeretünk, amilyen vagy, ahogy az imént bejöttél, hogy szelid
               mosolyt fakassz örömtelen életünk sápadt arcára.</p>
            <p>- Köszönöm, drága néni. Higyjék el, hogy ez a szeretet nagyon értékes nekem, sok
               keserűségért kárpótol és úgy félek, nehogy elveszítsem azt. Néni, kérem, szabadna
               kérnem valamit? A néni bizonyára gyakran megy a temetőbe, nem kisérhetném el ma én
               is?</p>
            <p>- Elmegyünk kislányom. Én minden délelőtt a sirnál töltök egy-két órácskát, míg ez a
               szép ősz tart, hadd legyek minél többet Tibor mellett. Mig én öltözöm, találsz
               virágot még a parkban, válaszd ki közülök a legszebbeket. Szegény Tibor nagyon
               szerette ezeket a virágokat. Ollót ad majd a szobalány.</p>
            <p>Juditka kisietett a parkba, mely a villa mögött terült el. Megint az előbbi érzés
               hatalmasodott el rajta. A gondozott sétaútak egyikén nem fog-e Tiborral találkozni?
               Hatalmas fenyők, hársak keresztezték az ezerszinű virágból készitett szőnyegeket,
               melyeket ide-oda terítettek le, hogy az ősz ásítva nyújtózzon végig rajtuk. Fehér
               kerti padokat látott. Tibor bizonyára sokszor pihent meg itt. Az egyik padra ő is
               letelepedett, hogy elrendezze virágait.</p>
            <p>Virág... Miért nyilnak a virágok? Letépik őket és elhervadnak. Ér-e valamit életük?
               Bársonyos volt a szirmuk, bóditó illatot lehelltek... hogy elhervadjanak.</p>
            <p>Virág... ő is virág. Még virul, de már elhomályosult életének célja. Miért éljen, ha
               meghalt, akit szeretett. Fog-e még szeretni úgy, mint akkor, azon a júliusi
               csillagfényes éjszakán.</p>
            <p>Mély gyászban közeledett feléje Lerochné.</p>
            <p>- Kész vagy, lányom?</p>
            <p>- Mehetünk, néni drága.</p>
            <p>Juditka előre sietett kalapjáért és táskájáért. Az uccán Lerochné belekarolt
               Juditkába.</p>
            <p>- Nincs messze, drágám, a temető, rossz lábaimmal különben nem tudnék mindennap
               kigyalogolni. Látod a villasor végét? Onnan már csak nehány lépés.</p>
            <p>Autó suhant el mellettük. Lerochné összerezzent.</p>
            <p>- Nem tudok ezekre a rohanó gépkocsikra nézni, mióta Tibor meghalt. Mindenikben
               gyilkost látok, mindeniktől szeretném visszakérni a fiamat. Szivemig hat a
               berregésük, bömbölő dudájuk. Gyülölöm őket...</p>
            <p>Kiértek a temetőbe. Tibor sirján a néni tegnapi virágai illatoztak és a szombati
               rózsacsokor. Juditka közéjük tette a friss csokrot, a hervadt virágokat levette és
               egy virágtalan sirra tette. A hervadó virág is jó az elfelejtett halottnak. Azután
               megállt a sír előtt és imádkozott.</p>
            <p>- Még nem telt le a másfélév és eljöttem hozzád, Tibor... Itt vagyok, a te
               csókolatlan menyasszonyod... Te hűséget fogadtál nekem és én itt, a te sirodnál
               igérem, hogy szívembe zárom emlékedet... Miatyánk, ki a mennyben vagy... adj örök
               nyugalmat neki... És add, hogy akik elveszítettük őt, megnyugodjunk a te szent
               akaratodban. Ámen.</p>
            <p>De lehet-e megnyugodni? Nehány hónappal ezelőtt még élt, fiatal volt, mint a tavasz,
               terveket szőtt. Most itt fekszik a virágok alatt.</p>
            <p>- Tibor, én vagyok itt, a te Juditkád - beszélgetett az élő szív és a halott szív nem
               válaszolt.</p>
            <p>Lerochné a kis padon ült. Nézte, hallgatta a némán imádkozó beszédet.</p>
            <p>- Mindenem volt - suttogta és száraz levélkét morzsolgatott ujjai között. - Nem
               sirhatom vissza... nem az enyém többé, a föld ölelte magához önzőn, kegyetlenül.
               Tibor, miért hagytad itt öreg szüleidet?</p>
            <p>Nem jött felelet. Csak az őszi szél tépte, cibálta a fák zörgő leveleit. Juditka is
               leült a padra. Egymás mellett, hallgatagon nézték a sirt, mintha mélyére lehetne
               látni.</p>
            <p>Az anya fájdalma mélyebben sajgott, a lányé élesebben. Összeért a kezük. Egyik sem
               húzta el a magáét, hanem méginkább egybefonódott. Lerochné halkan megszólalt:</p>
            <p>- Nagyon szeretted?</p>
            <p>- Előtte senkit se szerettem, néni. Ő volt a legelső álmom.</p>
            <p>- Ő is szeretett?</p>
            <p>- Nem tudom. Azt mondta, hogy másfél év mulva hazajön külföldi tanulmányútjáról és
               feleségül vesz. Kért, hogy várjak rá.</p>
            <p>- És te megigérted?</p>
            <p>- Megigértem, néni. Pedig tudtam, hogy nem illek hozzá. De vártam volna és ha nem jön
               el, akkor se haragudtam volna rá. Szent volt ez a szerelem. Karja nem fonódott
               derekam köré, csókja nem égette ajkamat, csak a kezemet csókolta meg. Ezzel a
               kézcsókkal vallott szerelmet és amikor nem látta, ráhajoltam a kezemre s megcsókoltam
               ott, ahová az ajka ért.</p>
            <p>Harangszót hozott feléjük a szél, de nem hallották.</p>
            <p>- Azután ajándékot küldött nekem, egy karkötő órát.</p>
            <p>- Nem látom a karodon, miért nem hordod, Juditka.</p>
            <p>- Nem akartam a telep szájára kerülni, hogy az elnök úr fiának szeretője vagyok.
               Inkább őriztem a Tibor levelével együtt. De magammal hoztam, otthon majd megmutatom a
               néninek és ha megengedi, ezentúl viselni fogom.</p>
            <p>- Ehez nem kell az én engedélyem, kislányom. A karkötő óra a te jogos tulajdonod,
               bátran viselheted. Én pedig ennek az ékszernek köszönlek téged. A feladóvevényt
               megtaláltam Tibor iróasztalán s csak egy levélbe került, hogy szívemre öleljelek.</p>
            <p>- Hát igazán szeret, nem haragszik rám a néni?</p>
            <p>- Szeretlek bizony kis kincsem.</p>
            <p>- Hogy köszönjem meg, hogy épen akkor emelt magához, amikor bántottak, annyira
               elkeserítették az életemet, hogy Tibor után akartam menni a halálba.</p>
            <p>Juditka zokogva borult Lerochné karjára.</p>
            <p>- Szegény Juditka, erről is hallottam valamit. Majd otthon mindent elmondasz. Késő
               van és Leroch bácsit nem szabad várakoztatnunk az ebéddel.</p>
            <p>Ebéd közben és után el kellett mondania Juditkának a felmondás hiteles történetét.
               Leroch papa azt élvezte, mikor a három munkás sarokba szorította Darvast. Hámos
               György vitte a szót.</p>
            <p>- Hallja az úr, ha a kisasszonykának el kell mennie a telepről, akkor az Isten
               irgalmazzon magának, mert mi ugyan nem kegyelmezünk.</p>
            <p>Darvas hiába hazudozott, hogy nem ő csinálta, nem tőle függ, az igazgatóság...</p>
            <p>- Szót se, tisztelt úr, mi egyébbel nem törődünk, csak a kisasszonyunknak ne legyen
               bántódása. Mert ha lesz, gulyáshúst aprítunk magából.</p>
            <p>Rég nem nevetett ilyen jól Leroch papa. Még a könnye is kicsordult.</p>
            <p>- Drága jó népek - mondotta. - Becsület dolgában felvennék a versenyt bármelyik
               nadrágos úrformával. Tudod-e Juditkám, hogy ma nálatok nagy vendégjárás van?</p>
            <p>- Nálunk?</p>
            <p>- Igen bizony. Bokor vezérigazgató és Kálmán cégvezető vezetik le a vizsgálatot.</p>
            <p>- De hiszen akkor nekem otthon kellett volna maradnom.</p>
            <p>- Jó helyen vagy, kislányom. Az igazság nálad nélkül is kiderül - ölelte meg
               mosolyogva Lerochné Juditkát. - És ha azt mondanám, hogy többé vissza sem engedlek
               oda?</p>
            <p>- Jaj, drága nénikém, az nem lehet.</p>
            <p>- Már miért ne lehetne? Ha nagyon szépen megkérnénk, hogy fiunk helyett légy a mi
               leányunk... akkor sem lehetne?</p>
            <p>Juditka csak nézett maga elé, mint aki előtt kitárult a mesék országának aranykapuja.
               Boldog volt, boldoggá tette a feléje áramló jóság és szeretet. De mit adhatna cserébe
               ezért a jóságért, szeretetért. Elszakadjon édesanyjától, akit legjobban szeret a
               világon, a telep tisztviselőitől, akik mindig jók voltak hozzá?</p>
            <p>- Ne ijedj meg kislányom. A válasszal nem sürgetlek, hiszen csak ma érkeztél meg. Van
               ugye édesanyukád, nem akarlak tőle elszakítani, Isten ments. Inkább őt is idehozzuk.
               Hála Istennek elég nagy a lakásunk, elférünk benne. Ugye, öregem?</p>
            <p>- Ha nem férnénk el, még egy villát építtetek Juditkáék számára - lelkendezett Leroch
               papa.</p>
            <p>- Milyen aranyos a néni és milyen jó a bácsi - szólt hálától remegő hangon Juditka s
               megcsókolta mindkettejük kezét. - Csak az bánt, hogy nem viszonozhatom
               szivességüket.</p>
            <p>- Viszonzod azzal, hogy ha nálunk maradsz és lányunk leszel, lesimogatod arcunkról a
               nagy bánatot, kicsókolod szívünkből a fájdalmat. Egyelőre azonban csak vizsgálódjanak
               a hivatalos urak, ha te is úgy akarod, nem fog megismétlődni az a nagy szomorúság,
               amely miatt majdnem téged is elveszítettünk. Most pedig pihenj le kislányom. Az
               éjszakai út után szükséged van erre.</p>
            <p>Lerochné maga takarta be Juditkát a széles heverőn és homlokát anyás jósággal
               csókolta meg.</p>
            <p>- Pihend ki magad, drágám. Azután majd szétnézünk a városban s egyet mást
               bevásárolunk számodra.</p>
            <p>Juditka hamarosan elaludt. Nem álmodott. Kell-e szebb álom ennél az ébrenlétnél?
               Aludt jóizüen s csak akkor ébredt fel, mikor lábujjhegyen bejött a szobalány, hogy
               uzsonnázni hívja.</p>
            <p>Mielőtt felkelt, Lajkó jutott eszébe. Birja-e a sok munkát? Darvasét is, meg az övét
               is? Mert Darvas munkája az utóbbi időben igazán nem sokat ért és alaposan
               felgyülemlett az elintézésre váró ügy.</p>
            <p>Ej, de mit törődik most ezzel? Fölötte kisütött a boldogság napja. Joga van az
               élethez, a boldogsághoz, gondolta Juditka és frissen, üdén kelt föl, hogy kisiessen a
               kisebédlőbe...</p>
            
         </div>
         <div type="chapter">
            <head>XVII.</head>
            <p>A kaszinó olvasótermében szépen gyarapodtak a kölcsönkönyvek. Lajkó is éppen Zilahy
               egyik új regényét falta, amikor hirtelen betette a könyvet és a rejtvényfejtéssel
               szórakozó Géza bácsitól ezt kérdezte:</p>
            <p>- Géza bácsi, lehet e veled okosan beszélni?</p>
            <p>- Azt magadtól kérdezd, öcsém, mert kettőnk közül te vagy az éretlenebb eszű.</p>
            <p>- Ez igaz, de meghallgatnád-e Géza bátyám, ha mondanék valamit?</p>
            <p>- Ki vele, de előbb te mondd meg a Fülöp-szigetek fővárosát. Hat betüből áll
               mindössze.</p>
            <p>- Ha háromból áll, akkor se tudom. De más az én mondókám. Nem jól van ez így!
               Meguntam a legényéletet.</p>
            <p>- Ezen könnyen segíthetsz. Megnősülsz és akkor vége a legényéletnek.</p>
            <p>- Az ám, csakhogy akit elvennék, az nem jön hozzám.</p>
            <p>- Kikosarazott már talán?</p>
            <p>- Még nem, de ez a kosár itt lóg a fejem fölött.</p>
            <p>- Előre fested az ördögöt a falra. Igy sohasem nősülsz meg, öcsém! Néma
               gyermeknek...</p>
            <p>- ...az anyja sem érti a szavát, de Juditka nem szeret engem. Ezt te is tudod,
               bátyám.</p>
            <p>- Juditka hazajött Lerochéktól, de nem azért, hogy itthon maradjon, hanem hogy
               Kibédinét is magával vigye. Igaz, hogy Juditka kinőtt a környezetünkből, nagy nő lett
               és kedves lesz, ha egyáltalán szóba áll velünk. Én azért a te helyedben mégis
               megpróbálnám.</p>
            <p>- Géza bátyám, emlékszel még a pecsétgyűrűre? Sohasem hordta az ujján. Megtudta
               talán, hogy nem az én ajándékom volt?</p>
            <p>A főmérnök zavartan hallgatott. Megmondja-e most ennek a fiúnak az igazat, hogy
               Juditka mindent tud? De ha elhallgatná, Lajkó megtudhatja Juditkától és az még
               szégyenletesebb lenne, Lajkó sohasem bocsátaná meg neki.</p>
            <p>- Kedves öcsém, el kellett mondanom Juditkának a gyűrű történetét. Már nem emlékszem
               a kényszerítő körülményekre, de nyugodt lehetsz, ezért nem haragszik rád.</p>
            <p>- Szóval áprilist járattál velem. Ezt igazán nem vártam tőled. S még azzal
               vigasztalsz, hogy Juditka nem haragszik rám.</p>
            <p>Géza bácsi nem védekezett. Irult-pirult. Belátta, hogy a gyűrűajándékozással ártott
               Lajkónak, önmagának pedig semmit sem használt. De hirtelen mentő ötlete támadt.</p>
            <p>- Ne haragudj, öcsém, hibát követtem el, de jóvá teszem. Ha akarod, még ma beszélek
               Juditkával.</p>
            <p>Lajkó két kézzel kapott az ajánlaton.</p>
            <p>- Megtennéd, Géza bátyám?</p>
            <p>- Megteszem, hogy meggyőződj őszinte baráti érzelmeimről. Még ma este, most elmegyek
               hozzájuk.</p>
            <p>- Csak el ne rontsd valamiképp a dolgot.</p>
            <p>- A más dolgát nem szoktam elrontani, legfeljebb a magamét. Várj meg itt a
               kaszinóban, visszajövök s beszámolok az eredményről.</p>
            <p>Géza bácsi amint elindult a szitáló esőben, keserűen felkacagott. A hősszerelmes
               megkéri imádottja kezét - öccse számára. A sors iróniája. Ez hát a nagy, halálos
               szerelem fináléja. Azután elcsitult benne a lélekháborgás. Eszébe jutott egy öreg
               székely a somlyói úton, akinek kutba ugrott a fiatal felesége... Juditka megérdemli,
               hogy boldog legyen, hogy ne hivogassa semmiféle kut... És Lajkó nem ügyetlen
               legény...</p>
            <p>Juditka kedves mosollyal fogadta a főmérnököt.</p>
            <p>- Végre Géza bácsit is láthatom.</p>
            <p>- Juditka jól tudja, hogy miért kerültem... Nem akartam új sebeket, új gyötrődést, új
               álmatlan éjszakákat. Megpróbáltam elfelejteni, Juditka.</p>
            <p>- És sikerült?</p>
            <p>- A felejtés nem, de a parancsolás igen. Nagyszerűen le tudom inteni magam, ha
               vissza-visszatérnek emlékeim és hevesebben feldobog a szívem. De hagyjuk ezt Juditka,
               nem ezért jöttem. Valakinek nagyon fáj, hogy maga elmegy innen. Nem nekem, nem is a
               vak leánynak, hanem Lajkónak.</p>
            <p>- Lajkó - komolyodott el Juditka. Lajkót is sajnálja. Kedves, jó fiú. Géza bácsi jó
               jelnek vette, hogy Juditka nem nevette el a dolgot és arról kezdett áradozni, hogy
               Lajkó egészen más lett. Kicserélték. Azelőtt nem tudott bánni a pénzzel, most élére
               rakja. Valószínűleg őt nevezik ki könyvelőnek Juditka helyére. Ilyenformán érthető,
               ha nősülésre gondol. Viszont azt is kijelentette, hogy más nő neki nem kell, csak
               Juditka.</p>
            <p>- Kedves, bolond Lajkó.</p>
            <p>- Juditka vagy senki - ismételte Géza bácsi emelkedett hangon - ne keljek föl a
               székről, ha nem ezt mondta.</p>
            <p>Az öreg végül is kifogyott a mondókából s elhallgatott. Mondta ő Lajkónak, hogy
               Juditka nagy nő lett, kinőtt már ebből a környezetből.</p>
            <p>- Géza bácsi, kérem, mondja meg Lajkónak, hogy Tibort nagyon szerettem. Még mindig
               ennek a szomoruan végződött szerelemnek vagyok a rabja. Idő kell ahhoz, hogy
               felejtsek. Nem megy ez máról holnapra. Ha olyan nagyon szeret, várja meg, míg
               elfelejtem Tibort. Ha akkor megkéri a kezemet, talán nem utasítom vissza.</p>
            <p>- Köszönöm, Juditka, a Lajkó nevében, de most hallgassa meg azt a Géza bácsit, aki
               magát nagyon szerette, most is szereti és akinek nincs más vágya, mint az, hogy
               Juditka nagyon boldog legyen. Ez a szegény Géza bácsi kéri, hogy ott, abban a
               csillogó, előkelő életben valahogy el ne veszítse a fejét, bele ne szédüljön
               valamelyik kiöltözött, uri gazember karjaiba, aki mellett visszasírná leányságát.
               Akkor inkább érje be ezzel a becsületes, melegszívű fiúval, Lajkóval, aki, mérget
               veszek rá, hogy megbecsüli, szeretni fogja utolsó lehelletéig. Megígéri ezt nekem,
               Juditka?</p>
            <p>- Megigérem, Géza bácsi - szólt Juditka és hangjában mély megindultság remegett. - Ne
               higyje, hogy nagyon könnyű szívvel hagyom itt a telepet. De ígérem, hogyha
               visszahívnak és visszavágyik a szívem, visszajövök ide, Géza bácsi...</p>
            <p>- Köszönöm Juditka és engedje meg, hogy repüljek az örömhírrel Lajkóhoz.</p>
            <p>- Örömhírrel? Hiszen még messzeállunk a boldogító igentől - nevetett most már Juditka
               is.</p>
            <p>- Nincs üres kosár és ez elég öröm lesz egyelőre Lajkónak.</p>
            <p>Géza bácsi kissé rózsaszinűbben adta elő a Juditka válaszát, amint kellett volna, de
               hadd legyen boldog az öcskös. Lajkó összeölelte öreg barátját. És ez a nagy öröm csak
               éjjeli zenében nyilvánulhat meg méltóképen. Éjjeli zenét ad Juditkának. Csakhogy
               ehez cigány kellene és a telepen még vályogvető sincs.</p>
            <p>Összedugták a fejüket Géza bácsival. Elő kell keríteni Kovácsot, a küldöncöt... Nem,
               ez nem jó. Lajkó még eléri az esti vonatot, beszalad a közeli városba, három szál
               cigányt taksziba ültet és velük két órán belül itt lesz.</p>
            <p>- Mit szólsz hozzá Géza bátyám?</p>
            <p>- Egy föltétel alatt, ha felezzük a költségeket.</p>
            <p>- Azt már nem. Méghogy ezzel is előállj Juditkának, mint a gyűrűvel. Hanem, ha
               viszket a pénz a zsebedben, egy pohár bort megihatunk muzsika után a kaszinóban.</p>
            <p>Két óra mulva Fáráó ivadékai Juditkáék lakása előtt hangolták össze hangszereiket.
               Kezdetnek a minden éjjeli zenék nótáját, a Csak egy kislányt húzták.</p>
            <p>A szeptembervégi éjszakában vágyódva sírtak a hangok és megostromolták a sötét
               ablakot. Juditka fölébredt. Az első éjjeli zene... Lajkó... Egy pillanatra Tibor
               alakja fényesedett meg előtte, mintha ő muzsikálna, de mind halványabb lett a kép és
               a halottat felváltotta az élő. Tibort Lajkó. Sietve pongyolát vett magára, gyertyát
               gyujtott. Az édesanyja ijedten kérdezte: szabad-e, illik-e, Juditka? Ő most nem
               törődött ezzel. Szivébe lopóztak a hangok... Kinyitotta az ablakot és a telep
               búcsúzik tőle... halkan kiszólt:</p>
            <p>- Köszönöm, Lajkó.</p>
            <p>A fiú boldogan csókolt kezet.</p>
            <p>- Juditka, drága - remegett a hangja.</p>
            <p>- Isten vele, Lajkó. Még egyszer köszönöm.</p>
            <p>Azután becsukódott az ablak, a zene elhallgatott. Mire visszaértek a kaszinóba, friss
               vacsora várta az úrfit is, meg a cigányokat is. Géza bácsi kitett magáért.</p>
            <p>Jó cigány és jó bor mellett virradtak meg. A brácsásnak egészen kigömbölyödött a képe
               s erősen szemezett a klárinétossal, mintha azt mondaná, hogy a mai keserves
               jazzbandás, hét szűk esztendőben sok ilyen muzsikás éjszakát adna a cigányok
               Úristene. Cigányösztönük megérezte, hogy másnap is mulatság lesz itt.</p>
            <p>A cigányösztön nem tévedett, ott marasztották a három füstösképüt a Juditka hivatalos
               búcsúestélyére, Schmidt igazgató rendelete alapján. Juditkának kellett összeállítani
               a meghívandók névsorát. Darvasék már elutaztak, igy könnyen ment a névsor
               összeállítása. Meghívta Juditka a három munkást is, Hámos Györgyöt, Vincze Nagy
               Sándort és Kapás Mártont, továbbá a hat kislányt, akik Tibort annak idején
               felköszöntötték s végül Pirikét, a vak leányt.</p>
            <p>Pohárköszöntőkben nem volt hiány, de Hámos Györgyét megkönnyezte mindenki.</p>
            <p>- Kértük, marasztottuk kisasszonyka, hogy ne menjen el a mi körünkből, ne hagyjon itt
               minket, de nem kivánhatjuk, hogy miattunk eldobja szerencséjét. Kisérje el mindenüvé
               a mi szeretetünk és ragaszkodásunk. Ha pedig egyszer, ne adja Isten, mégis
               visszakivánkozna közénk Juditka kisasszony, jöjjön csak bátran, mi szeretettel várjuk
               vissza mindig.</p>
            <p>Mindenkinek fájt a Juditkáék eltávozása, de örültek is szerencséjén. Lerochék lánya
               lesz, ők adják majd férjhez valami előkelő urhoz.</p>
            <p>Lajkó csak mosolygott és sugárzott az arca az örömtől. Én leszek az az előkelő úr, ha
               addig élek is - gondolta és örömében úgy oldalba bökte Géza bácsit, hogy felszisszent
               az öreg úr.</p>
            <p>Lajkó kisérte haza Juditkáékat s a kapuban nehány pillanatra ketten maradtak.</p>
            <p>- Remélhetek-e Juditka?</p>
            <p>- Ne kérdezze most ezt, Lajkó. Tudja, hogy Tibor első szerelmem volt. Friss még a
               fájó emlék. De ha felszabadul a szívem, ha bús emlékeimet elaltatom, ha kivirágzik
               bennem az új szerelem és ha akkor is szeret még Lajkó, akkor a magáé leszek.</p>
            <p>Juditka mégegyszer megszoritotta a Lajkó kezét és sietve csukta be a kis kaput. Az
               őszi éjszakában most még ragyogóbban mosolygott az angyalszemek gyémántjaival
               telehintett égbolt, mint azon a multé lett júliusi éjszakán...</p>
            
         </div>
         <div type="chapter">
            <head>XVIII.</head>
            <p>Páter Dionysius rég nem kapott levelet Géza bácsitól. Lelkiatyai aggodalommal gondolt
               rá. Vajjon lobog-e még a régi szenvedély, vagy elmult, mint ahogy minden mulandó ezen
               a világon.</p>
            <p>Karácsony közelgett s a páter ünnepköszöntő levelet irt Géza bácsinak. Finoman,
               tapintattal fogalmazta meg, nem érintette kerülő szavakkal sem Juditka iránti
               vonzalmát. Olyan volt ez a levél, mint a házi orvos kalaplengetése felgyógyult betege
               előtt a véletlen találkozás alkalmával.</p>
            <p>Géza bácsi nézegette, forgatta a levelet. Lám, a páter megelőzte, neki illett volna
               előbb megköszönteni a szent ünnepeket. Nyomban meg is válaszolta. Örömmel ujságolta,
               hogy már százezerre gyült az Isten háza pénze s tavaszkor megkezdik a munkát. Már
               most meghívja, hogy a szentbeszédet ő tartsa a felszenteléskor.</p>
            <p>„Ami érzelmeimet illeti - fejezte be a levelet Géza bácsi - Istennek hála, elmult a
               veszély. Juditka beevezett a boldogság révébe. Lerochék lánya lett s félig meddig
               menyasszony. Talán még most is szeretem, de ez a légies érzés olyan halk, olyan
               vágytalan, olyan lemondó, mintha nem is lenne. Életem legszebb álma volt ez a leány,
               de az álom elmult és a valóságban hiába keresném már a mindenki másnál szebbet.”</p>
            <p>Lajkó alig győzte a felgyülemlett munkát, de dolgozott három helyett. Neki most föl
               kell emelkednie Juditkához, hogy méltó legyen hozzá s erre más eszköze nincs, mint
               vasszorgalma és munkabírása. Barátkozásra most nincs ráérő ideje, az olvasókörben
               is ritkán mutatkozik. Annál többet sürög-forog ott a kaszinósné, amikor Géza bácsi
               is bent van. A Bözsike mamája már rég kiejtette kezéből a hódító fegyvereket és ha
               bibircsókos arcával rávihogott Géza bácsira, az öreg urat a gutta kerülgette.</p>
            <p>Eleinte csak finom előétellel kedveskedett a főmérnök úrnak, a velőscsontot neki
               szolgálta fel. Karácsonykor olyan mákospatkót kanyarított a Géza bácsi özvegyi
               asztalára, hogy két hétig se bírta elfogyasztani. Hanem a mákospatkó megbátorította
               Mari nénit.</p>
            <p>- Látja főmérnök úr, unhatná már az egyedülvalóságot. Miért nem nősül meg. Akadna
               jóravaló fehérnép, aki tejben-vajban fürdetné főmérnök urat.</p>
            <p>- Hagyjon nekem békét Mari néni. Elég nyűg vagyok én magamnak, nem kell nekem idegen
               kölönc.</p>
            <p>- Pedig nem lenne kölönc, akit én ajánlanék. Kikurálná főmérnök urat mindennemű
               kornyadozásából, még meg is fiatalítaná.</p>
            <p>- S ki lenne az a tudákos asszony?</p>
            <p>- Ki lenne, ki lenne, hát nem találja ki? - kellette magát Mari néni termetes
               alakjával. - Nem estek-é jól a pirítós-velős kenyerek, a friss lángosok, a karácsonyi
               mákospatkó is?</p>
            <p>Mari néni széttárta lőcsrudnak beillő karjait:</p>
            <p>- Főmérnök úr, ha maga tudna szeretni engem...</p>
            <p>Géza bácsit az ájulás környékezte.</p>
            <p>- Hallja, Mari néni - rivallt rá a kaszinósnéra. - A pirítós kenyerét, a lángosát, a
               mákospatkóját süsse más bolondnak. Nekem hagyjon békét. Nem nősülök, értse meg és ha
               maga volna az egyedüli nőszemély ezen a nyomorult bubifrizurás világon, akkor se
               kellene nekem.</p>
            <p>- Jól van, jól, azért nem kell bántani engem - pityergett Mari néni s kék kötényének
               csücskével szaporán törülgette szemeit. - Már az is baj, ha szívbéli szeretettel
               vonzódik az ember valakihez?</p>
            <p>Géza bácsi elrohant az olvasókörből. Két napig dúlt-fúlt, prüszkölt, mint aki csípős
               paprikába harapott. Olyan öreg már, hogy csak ilyen vén skatulyák kezére pályázhat?
               Hátat fordított a női nemnek. Elég volt belőlük. S mintha nagy lidércnyomástól
               szabadult volna meg, olyan nyugodtnak, vidámnak, szabadnak érezte magát. Eddig sohsem
               névnapozott, most meghívta az összes kollégákat. Örült az élet apró örömeinek.</p>
            <p>Önzetlen barátsággal szemlélte a férfiúvá érő Lajkó minden lépését. A túlfeszített
               munka gyakran kifárasztotta s ilyenkor csüggedten panaszolt Géza bácsinak.</p>
            <p>- Mégis nagy szamár vagyok én, Géza bátyám. Élem ezt a baromi életet s azt sem tudom,
               kiért, miért? Egy lány szeszélyéhez kötöttem magam, aki mindig játékszerének
               tekintett. Most is csak játszik velem.</p>
            <p>- Nem bízol Juditkában?</p>
            <p>- Mit tudom én? Új környezetében tíz kérő is akadhat minden ujjára. Ügyvédekkel,
               orvosokkal, mérnökökkel ismerkedhet meg, kivánhatom-e, hogy hű maradjon hozzám, a
               kis könyvelőhöz?</p>
            <p>- Juditkát nem ismered, ha azt hiszed, hogy elveszti a fejét a jólétben. Sohasem
               szólongatták idegen tájak, sohasem vágyakozott el innen, ebből a meleg, puha
               fészekből. Ej, de mit prédikálok én, eredj, kérdezd meg Juditkától, hogy meddig várj
               még rá.</p>
            <p>- Már hozzád se fordulhat az ember jó szóért, te is besavanyodtál, ideges lettél,
               mint mindenki, mióta Juditka elment innen. Mindennek az a szerencsétlen halott az
               oka. Miért is kellett arra a pár napra idejönnie?</p>
            <p>- Nincs igazad, Lajkó. Titeket az Isten is egymásnak teremtett. Kár erről vitatkozni.
               De azt nem kivánhatod, hogy Juditka a legelső kérő szóra a nyakadba ugorjon. Várj
               türelemmel a sorodra. Most pedig eredj haza és tíz percen belül lefeküdni. Aki annyit
               dolgozik, mint te, annak pihennie kell, ha nem akarja ószerre vinni a bőrét.</p>
            <p>Lajkó hazament, le is feküdt, de nem aludt el. Nyitott szemmel bámult a sötétbe.
               Képzelete a Leroch-villa körül ólálkodott. Gondol-e rá Juditka, vagy még mindig
               Tibort siratja? Vagy talán már mást szeret... Nem lehet kibirni ezt a
               bizonytalanságot. Ha szereti, jöjjön haza és legyen a felesége. Ha nem szereti, ne
               bolondítsa. Ezt fogja megirni holnap. Mert holnap okvetlen ír Juditkának.</p>
            <p>Úgy érzi, hogy mindennap eltávolodnak egymástól, mint két ellenkező irányba szaladó
               sínpár. Minden holnap új csalódás, mert minden holnaptól vár valamit, amit egyik
               holnap sem vált valóra.</p>
            <p>Ha több, mint félév alatt nem tudta Tibort elfelejteni, akkor száz év mulva sem
               felejti el. S miért fogadta el Tibor szüleinek gondoskodását? Az ő fizetése ép elég
               ahoz, hogy ketten szerényen megéljenek. Miért kellett belekóstolnia a jólétbe, a
               fényűző életmódba, hogy annál keservesebb legyen az itthoni nincset megszokni?</p>
            <p>Holnap okvetlen ír és határozott feleletet kér. Nem talán majdot, nem esetleget,
               hanem igent vagy nemet.</p>
            <p>Igaz, hogy a nemre nem is akar gondolni. Ez nem jöhet válaszul. Akkor igazán nem
               tudná, mi lenne vele, mit tenne. Juditkának igent kell írnia. Azt, hogy szereti és a
               felesége lesz. Elbúcsúzik Lerochéktól és hazajön. Nincs értelme további
               ottmaradásának. Eddig is nagyon igénybe vette jóságukat.</p>
            <p>De holnap jött a hivatali elfoglaltság és a levél íratlan maradt holnap is,
               holnapután is.</p>
            <p>Már a kápolna építkezése is megkezdődött. Géza bácsival még ritkábban találkozott
               Lajkó. A főmérnök minden szabad idejét az építkezésnél töltötte el. És megtelt a
               lelke örvendezéssel, amint a telep legszebb részén maga elé képzelte a felépült fehér
               kápolnát, ahol oltár lesz és gyertyák fognak égni és ahol, talán még ebben az évben,
               Juditka és Lajkó hűséget esküsznek egymásnak...</p>
            
         </div>
         <div type="chapter">
            <head>XIX.</head>
            <p>Juditkáékat a Leroch villában nagyon megszerették. Kedvesek, szerények, előzékenyek
               voltak. Hangos lárma, zajos mulatság ezután sem háborgatta az előkelő lakás csendjét,
               de már nem a komor gyász csöndje volt ez, hanem a szelid emlékezésé. Ezt a változást
               Juditkáéknak köszönhették Lerochék. Juditka kedves mosolyával, Kibédiné gazdasszonyi
               kiválóságával hódított.</p>
            <p>Lerochné gyakran kérdezte félkomoly nehezteléssel, hogy miért fárasztja magát, nincs
               erre szükség, hála Istennek. Kibédiné mégis úgy foglalatoskodott a ház körül és
               annyira takarékoskodott, mintha Lerochék szénája ugyancsak rosszul állana.</p>
            <p>Juditka Tibor szobájában szeretett a nénivel beszélgetni. Áhitattal nézte,
               meg-megsímogatta a hegedüt, melyen még feszültek a húrok, de kéz azóta nem játszott
               rajtuk.</p>
            <p>Néha azonban egyedül ült a Tibor íróasztalánál és vele szemben, ahol Lerochné szokott
               ülni, mind gyakrabban foglalt helyet egy idegen. Valaki, aki minden gondolatát
               ismerte.</p>
            <p>És beszélget az ismeretlennel, aki most ezt kérdezi:</p>
            <p>- Mit akarsz az örökös pityergéssel? Miért nézed úgy a képét a falon? Nem
               támaszthatod fel.</p>
            <p>- Szeretem még - feleli Juditka bizonytalanul.</p>
            <p>- Tévedsz... Te már Lajkót szereted.</p>
            <p>- Nem... nem... még nem szeretem - tiltakozott kétségbeesetten.</p>
            <p>- Tehát nem akarod magadnak sem bevallani. Nem baj. Azért már odaadnád ezt a
               gondtalan, kényelmes életet Lajkó ölelő karjáért.</p>
            <p>- Nem adnám oda - buggyant ki a könny Juditka szeméből.</p>
            <p>- Miért nem vagy őszinte Lerochnéhoz? Miért nem mondod meg, hogy ez nem élet... te
               élni, élni akarsz... Lajkó felesége akarsz lenni.</p>
            <p>- Nem mondhatom meg. Nagyon elszomorítanám.</p>
            <p>- Gyáva vagy... Pedig úgyis ez lesz a vége.</p>
            <p>Juditka halkan sírdogált.</p>
            <p>- No és ha Lajkó elunja a várakozást és ezt a jó fiút valaki elhódítja előled.</p>
            <p>- Ne kínozzon, kicsoda ön és mi jogon avatkozik az én dolgomba?</p>
            <p>- Én az Idő vagyok, kislányom. Ne vedd rossz néven, hogy sürgetlek. Én nem állok meg
               egy pillanatra sem, soha és az embereimet is hajszolom. Magára vessen az, aki nem
               hallgat rám és elmaradoz mögöttem. Lásd, ismét nyár van, mint amikor kiesett kezedből
               a telefonhallgató. Tibor már egy éve halott. Mire vársz még?</p>
            <p>Juditka titkolta feltörő élniakarását, de Lerochné is észrevette, hogy valami bántja.
               És pedig az, ami a lányokat ebben a korban bántani szokta. A jövő. Nemsokára egyszer
               elő is hozta ezt a kérdést.</p>
            <p>- Kislányom, hagyjuk most a multat és beszélgessünk egy kicsit a jövőről. A te
               jövődről.</p>
            <p>Juditka elpirult.</p>
            <p>- Nem szeret már, haragszik rám, nénikém, hogy a jövőmet tervezi? Talán terhükre
               vagyunk - csillant meg szemében a könny.</p>
            <p>- Ilyet még gondolni sem szabad, szívem. De hallgass meg. Mikor idejöttél, édes, már
               számoltam azzal, hogy egyszer az én kislányom is, mint a többi kislányok, férjhez
               megy. Igy van ez jól. Ez az élet rendje, ebben megakadályozni téged nem lehet, nem is
               akarlak. Csak az lenne a kérésem, szerény óhajom, hogy akkor se menjetek messzire.
               Leroch papa felépítteti azt a másik villát a park hátsó részében. Külön fedél alatt
               lesztek s mégis láthatlak mindennap, kislányom. Jó lesz így? Teljesíted
               kivánságomat?</p>
            <p>- Drága, aranyos nénikém, igazán nem tudom meghálálni nagy jóságát.</p>
            <p>- Nem kell hálálkodni, szívem. Mi már csak a te boldogságodért élünk,</p>
            <p>Leroch papa még aznap telefonált Erős Vilmos mérnöknek, Tibor legjobb barátjának s
               megbízta az új villa megépítésével. Lerochné még egy lépéssel odébb ment. Hátha
               megtetszik Juditkának a fiatal mérnök s akkor nemcsak villa, hanem vőlegény is
               lesz.</p>
            <p>Megkezdődtek az építési munkák. Vilmost bemutatták Juditkának s a fiatalember
               mindennapos vendég lett a háznál. Uzsonnázgatás közben Vilmos elmagyarázta a lánynak
               az épülő villa beosztását, a szobák elhelyezését.</p>
            <p>- Jó lesz így, Juditka? - kérdezte Vilmos, akit már Lerochné felbíztatott, hogy
               udvaroljon az ő kislányának.</p>
            <p>Különösnek tünt fel Juditkának, hogy tőle kérdeznek ilyesmit, mintha ő lenne az
               építtető.</p>
            <p>- Bizony, neked kell döntened, kislányom, hiszen te laksz majd benne, vagyis ti
               laktok benne. A te ízlésed érvényesüljön.</p>
            <p>Juditka elpirult. Kiket ért Leroch néni ti alatt? Talán nem ezt a piperkőc úrfit.
               Mert ez a fiatalember Juditkának az első perctől fogva nem tetszett.</p>
            <p>A multkor azon kapta Vilmost az előszobában, hogy a zsebéből kivett bársonydarabbal
               tisztogatja a cipőjét. Elnevette magát.</p>
            <p>- Rajtam nevet Juditka? - kérdezte Vilmos.</p>
            <p>- Nem éppen. Csak elképzelem magát sarki cipőtisztítónak.</p>
            <p>- Ez is foglalkozás, Juditka; s nem is éppen megvetendő.</p>
            <p>- Nem akartam megbántani, bocsásson meg.</p>
            <p>- Nem bántott meg, Juditka. Ilyen szép lány, mint maga, ha bánt is, nem fáj, mint a
               rózsatövis szúrása.</p>
            <p>- Köszönöm a bókot, mérnök úr, de kérem, ne szoktasson hozzá. Vidéken, ahol eddig
               éltem, nem értek rá bókolni az emberek.</p>
            <p>- Talán tagadja, hogy szép. Ezt vidéken is megállapíthatták.</p>
            <p>- Nem siettek ezzel a megállapítással, de parancsoljon beljebb, mérnök úr. A néni már
               várja.</p>
            <p>- Szóval csak a néni vár itt engem - fakadt ki Vilmos sértődötten, de ez nem
               akadályozta meg őt abban, hogy a ruhafogas tükrében meg ne igazítsa nyakkendőjét és
               kisfésűjével hátra ne símítsa haját.</p>
            <p>- Nos Vilikém, hogy állunk az építkezéssel - kérdezte Lerochné.</p>
            <p>- A néni szeretné, ha már holnap beköltözhető lenne, de ezt még amerikai gyorsasággal
               sem lehet megcsinálni, Októberre elkészülünk.</p>
            <p>- És beköltözhet a boldog ifjú pár, melynek egyik tagja Juditka, a másik még
               ismeretlen - példálózott a néni.</p>
            <p>Juditka hallgatott. Ez a divatlapból kivágott figura semmiesetre sem lesz a második
               tag.</p>
            <p>- Nem leszek én az a szerencsés - mondta fanyar mosollyal Vilmos.</p>
            <p>- Miből gondolja Vilikém? - kérdezte a néni. - Még magára is mosolyoghat a szerencse.
               - A többit már csak hozzá gondolta: ha nem tátogatná a száját, hanem merész
               fellépéssel elcsavarná ennek a kislánynak a fejét.</p>
            <p>Vilmos Juditkától várt bíztatást, de hiába. Juditka a fürésztelep kicsi irodájába
               küldte el vágyódó sóhaját. Ha Tiboré nem lehetett, az a „szarkafejű” az egyedüli,
               akit szeretni tudna egész életén át.</p>
            <p>A nyomott hangulatu uzsonna után Vilmos elköszönt. A néni Juditkával maradt a
               kisebédlőben.</p>
            <p>- Kislányom, kissé hidegen bánsz ezzel a Vilmossal, pedig jó fiú, jól keres és ha
               hozzámennél, nem bánnád meg.</p>
            <p>Juditka lesütötte szemeit.</p>
            <p>- Drága néninek annyi hálával tartozom, még azt is a néninek köszönhetem, hogy újra
               megszerettem a megutált életet, de ezt ne kivánja tőlem... Tibort nem tudom Vilmossal
               fölcserélni.</p>
            <p>- Szivecském - csókolta meg a könnyes szemű lányt Lerochné - ha nem szereted, ne is
               beszéljünk róla. Én csak a te boldogságodat akarom. Ugye szeretsz valakit
               Juditka.</p>
            <p>- Lajkót szeretem drága néni, Veres Lajost, a fürésztelep segédkönyvelőjét.</p>
            <p>- Úgy és te vissza akarsz menni a telepre? No abból semmi sem lesz. Veres urat
               berendeljük a központba s valakit kiküldünk a helyébe. Jó lesz, kislányom?</p>
            <p>Juditka csókokkal borította el Lerochné kezét.</p>
            <p>- Megengedi nénikém, hogy még ma írjak Lajkónak, én írjam meg ezt az örömhírt,
               mielőtt hivatalos értesítést kapna?</p>
            <p>- Nagyon szivesen. Ird meg, hogy ne várjon semmi hivatalos irka-firkát, hanem üljön
               azonnal vonatra. A többit elintézem én.</p>
            <p>- Drága néni, a jó Isten áldja meg.</p>
            <p>Juditka még aznap megírta a levelet.</p>
            <p>„Kedves Lajkó.</p>
            <p>Ha érdekli, értesítem, hogy jól vagyok és még nem felejtettem el magát. Hosszú
               hallgatás után azonban nem akarok üres kézzel bekopogni. Fogadja szivesen tőlem a
               jóhírt, hogy berendelték a központba. Ne várjon hivatalos értesítést, hanem jöjjön
               mielőbb. Üdvözli Juditka.</p>
            <p>Utóíratként megsugom magának, hogy a Lerochék parkjában már épül a pompás villa,
               amelyben, ha maga is akarja, mi ketten fogunk lakni.”</p>
            <p>Személyesen adta fel a levelet. És a szíve úgy dobogott, mintha ki akarna ugrani a
               helyéből. Most már semmi sem áll boldogságának útjában. Gyakran nézte az építkezést.
               Már bokréta ünnepélyt ült a munkásság. Fönt volt a tető s kezdtek kialakulni a szobák
               körvonalai. Itt lesz a konyha, ahol édesanyja forgatja majd kezében a főzőkanalat.
               Ott lesz az ebédlő, a vendégszoba. Ez ugyan fölösleges is. Lajkónak nem élnek a
               szülei, testvérei sincsenek. Nem lesz nálunk vendégjárás, ha csak Géza bácsi nem
               vetődik el néha hozzájuk. Dehát mit keresne itt az öreg? Elunná a más turbékolását.
               Mert galambéletük lesz, az bizonyos.</p>
            <p>Csak jönne már Lajkó.</p>
            <p>Eltelt egy nap, két nap, egy hét, két hét. Se Lajkó, se levél.</p>
            <p>- Szabadságon van talán - vigasztalta Juditkát Lerochné.</p>
            <p>- Ha nincs szabadságon s mégsem ad életjelt magáról, akkor nem is szeret. Mást szeret
               már. Fiatal szív könnyen lobban, de hamar felejt is. Sok lenne nekem a második
               csalódás - mondta csüggedten Juditka.</p>
            <p>Leroch papa vállalkozott arra, hogy előkeríti azt a kölyköt. A központban kérvényt
               talált, melyben Lajkó kéri az igazgatóságot, hogy hagyják meg eddigi működése helyén,
               ahol tovább is a központ megelégedésére fogja végezni munkáját. De ha ragaszkodnának
               berendeléséhez, legnagyobb sajnálattal kénytelen lenne lemondani állásáról.</p>
            <p>- Hallottatok már ilyet? Az a fickó megkergült - dühöngött Leroch papa. - Husz éve
               vagyok az Erdőipar elnöke, de még ilyen hülyeség nem fordult elő, hogy valaki
               visszautasítsa a berendelést a központba, ami előléptetésnek is számít. Mit írtál
               neki Juditkám? Nem te hirtelenkedted el a dolgot?</p>
            <p>- Én csak azt írtam, hogy azonnal jőjjön - pityergett Juditka. - Ha most is szeretne,
               rég eljött volna. Ilyen szégyent...</p>
            <p>- Ne gondolj mindjárt a legrosszabbra, Juditkám - vigasztalta Lerochné. - Valami
               félreértésnek kell lennie a dologban.</p>
            <p>- Legalább írta volna meg a valót s ne hagyna bizonytalanságban.</p>
            <p>Másnap Juditka levelet kapott Géza bácsitól.</p>
            <p>„Kedves Juditka!</p>
            <p>Csodálkozik azon, hogy Lajkó helyett én válaszolok, elég későn. A levelét nagy
               családi tanácskozások követték s azért nem írtam eddig, mert Lajkót jobb belátásra
               akartam bírni. Lajkó ugyanis hallani sem akar arról, hogy a központba berendeljék,
               hogy a Leroch parkban épülő villában lakjon. Elég embernek érzi magát ahoz, hogy
               leendő feleségét keresményéből eltartsa. És ha Juditka szereti őt - üzeni Lajkó -,
               jőjjön haza, mert nem akar senkinek eltartottja lenni.</p>
            <p>Mindig mondtam, hogy szamár ez a Lajkó, most is eldobja magától az érvényesülés
               lehetőségét. Mindenesetre az elgondolásai becsületesek és férfias elhatározásai előtt
               tisztelettel meg kell hajolni. Próbálkoztam ugyan azzal a kifogással, hogy Juditka
               belekóstolt már a gondtalan életbe s nem fog ízleni neki a kicsinyes, szürke keret,
               az állandó küzdés, az örömtelen élet, amit Lajkó biztosíthat számára. Meghallgatott,
               de a végén csak rázogatta a fejét. Nem és nem. Igy is hozzám kell jönnie
               Juditkának.</p>
            <p>Sajnálom, hogy Lajkót nem tudtam jobb belátásra birni.</p>
            <p> Üdvözlöm és kezeit csókolom</p>
            <p> Géza bácsi.”</p>
            <p>Juditka örömében körültáncolta a szobát.</p>
            <p>Drága, édes Lajkó.</p>
            <p>Most szerette meg csak igazán ezt a becsületes, jó fiút, aki nem akar a más fészkén
               verébkedni, maga akarja összehozni az apróbb ágakat. Magaépítette tűzhely melegét
               akarja. Férfi. Egész férfi, akire nyugodtan rábizhatja egész életét. Költözzön az új
               villába, aki akar. Leveti finom ruháit és ékszereit, amit Lerochéktól kapott és
               felveszi azt a sötétkék ruhát, amiben idejött. És mint, aki senkinek sem tartozik,
               felemelt fejjel visszamegy a telepre. Igy elveszi Lajkó.</p>
            <p>Lajkó, köszönöm ezt a nagy ajándékot: a szegénység ajándékát, a szabadság ajándékát,
               a boldogság ajándékát - ujjongott Juditka s előkelő lakás helyett a telepi fészek
               csöndjéről álmodozott.</p>
            <p>Lerochné nem tudta elképzelni, mit írhattak abban a levélben Juditkának. Ilyen
               boldognak még sohasem látta. Ugy látszik van valami, ami a világ minden vagyonánál
               kincsetérőbb kincs: a becsületes munkával megszerzett falat kenyér...</p>
            
         </div>
         <div type="chapter">
            <head>XX.</head>
            <p>Géza bácsi levelét mosolyogva olvasta el Páter Dionysius. Megszünt a vihar az óceánon
               és a békés táj fölött kisütött az őszi nap. Kedves öreg úr - gondolkozott el a
               házfőnök. - Hacsak ilyen Géza bácsi-féle zökkenők terhelnék az emberiség
               lelkiismeretét... De ime, ez a másik levél misszióba hívja. És a plébános szétszéledő
               nyájról panaszol.</p>
            <p>Uj töltéseket kell emelni, ha holnap ezeket az új gátakat el is szakítja az ár; a
               hitetlenség, erkölcstelenség árja. Bármilyen elvetemült a világ, neki hirdetnie kell,
               hogy boldogok a lelki szegények, a szelidek, akik sirnak, akik éhezik és szomjuhozzák
               az igazságot, az irgalmasok, a tisztaszivűek, a békességesek, akiket üldöznek... ezek
               mind boldogok, csak a megfutamodók, a kishitüek, az aranyéhesek boldogtalanok és
               méltók a szánalomra.</p>
            <p>Felvette úti habitusát. Kézi táskájába nehány darab fehérneműt csomagolt, a
               breviáriumot és Szamár Testvérnek egy kis elemózsiát. (Igy nevezte Szent Ferenc a
               gyarló emberi testet.) Aztán Isten nevében elindult.</p>
            <p>A vonaton néhányan dicsértessékkel köszöntötték, mások a szájukat bigyesztették el,
               hogy a páternek ép most kell utaznia, hogy elkergesse szerencséjüket.</p>
            <p>A gvárdián egy ablak mellé húzódott és breviáriumát végezte. Nyomorék koldus sántit
               végig a kocsin. Mindenki pénzt dob a kalapjába. A páter nem veszi észre, vagy nem
               akarja észrevenni, nagyon is ismeri a koldulás szent nevében végzett, hasznothajtó
               foglalkozást űzők visszaéléseit. Egy-két éles megjegyzés röppen feléje, hogy hát az
               Isten szolgája mellett üres kézzel mehet el a koldus, ők csak prédikálják az
               emberszeretetet.</p>
            <p>Páter Dionysius úgy tesz, mintha nem hallaná a célzásokat, de a hang irányába néz.
               Két kopottruhás alaknak szúrja szemét az elmaradt alamizsna. Szeretné a két férfire
               ruházni a zárdafőnökséget, hogy ismerjék meg a szegénygondozás örömeit.</p>
            <p>Megáll a vonat. A koldus leszáll. Ebben a kocsiban se le- se felszálló utas nincs. A
               vonat tovább megy. Egy nő felijed. Keresi a pénzestárcáját, nem találja. Felsikolt:
               Istenem, ellopták a pénzemet. Az utasok izegnek-mozognak. Valaki megszólal.</p>
            <p>- Csak a koldus járt itt, az vihette el.</p>
            <p>A páter a két kopott alakra néz, de azok most az ablakon kifelé bámulnak, nézegetik a
               tájat, mintha az imént nem ők emlegették volna az Isten szolgáját.</p>
            <p>- Uram, bocsáss meg nekik... - imádkozik a gvárdián.</p>
            <p>Most más irányból piszkálódnak. A kárvallott nőt megböki a szomszédja:</p>
            <p>- Mondottam, hogy nem lesz szerencsénk - s szemével a páter felé vág.</p>
            <p>A szembenülő öreg székely leinti a gúnyolódót.</p>
            <p>- Nem szégyenli magát? Nem fér el a tisztelendő úrtól?</p>
            <p>- A bácsit nem kérdezte senki, ne ártsa magát más dolgába - nyelvelnek vissza.</p>
            <p>A szavak a gvárdián füléhez ütődnek. Nem csattan fel, nem kéri ki magának a
               szemtelenkedést, csak imádkozik tovább: És bocsásd meg a mi vétkeinket, miképen mi
               is megbocsájtunk...</p>
            <p>Elteszi breviáriumát. Kinéz az ablakon... Kis gyerek tötyög melléje. Megfogja
               kordáját. Tetszik neki a vastag fehér „spárga”. Majd a hosszú rózsafűzér nagy
               keresztjét bámulja meg.</p>
            <p>- Hogy hívnak kisöcsém? - kérdi a gyerektől. A gyerek ránéz s barátkozni kezd.</p>
            <p>- Sanyinak.</p>
            <p>- No Sanyi, hát hová utazol?</p>
            <p>- Megyünk nagyanyámhoz. Édesapám mindétig csak üt, ver. Anyónál senki sem bánt s van
               elég ennivaló.</p>
            <p>Páter Dionysius sajnálkozva nézte a kialudt családi tűzhely ártatlan áldozatát.
               Sápadt kis arca sovány kosztról árulkodott. Kibontotta kézitáskáját és a neki
               csomagolt elemózsiát odaadta a gyereknek.</p>
            <p>- Edd meg Sanyika, édesanyáddal.</p>
            <p>A gyermek vigyorgó ábrázattal tötyögött vissza édesanyjához, aki nem kérette magát,
               hanem jóízűen befalatozták a gvárdián utikosztját.</p>
            <p>- Köszönöm jóságát, tisztelendő úr - hálálkodott az asszony.</p>
            <p>- Egészségükre váljék, de azt mondja meg jó asszony, igaz-e az, amit a gyerektől
               hallottam?</p>
            <p>- Sajnos igaz, tisztelendő atyám. Nem bírom már a férjem mellett. Jó szava nincs
               hozzám. Más nő kell neki, fiatalabb. Arra költi a keresményét.</p>
            <p>- Ez bizony szomorú, de magának mégis a férje mellett van a helye. Minél rosszabb ő,
               annál jobb legyen maga. Minél inkább szakítani akar, annál erősebben kapaszkodjon a
               karjába... a gyermekért... Nem kellett volna eljönnie a háztól, de vissza kell
               mennie, bármi történjen is.</p>
            <p>Az asszony révedezve nézett maga elé. Hibás volt ő is, most belátja. Nem volt elég
               elnéző, nem próbálta meg visszahódítani férjét attól a másiktól. A gyermek szenvedjen
               a szülők miatt? Szomorúságán átcsillanó mosollyal mondta:</p>
            <p>- Nem maradok sokáig otthon, tisztelendő atyám.</p>
            <p>Nagyobb állomás következett. Átszállás. Lassan kiürült az egész kocsi. Az asszony
               kezet csókolt a páternek, nem a testi, hanem a lelki alamizsnáért. Ő is átszállt. Új
               kocsi, új utitársak. És mindenütt gondosan takargatott lelki-testi nyomorúságok.</p>
            <p>Öt óra tájban érkezett meg. Szamár testvér kezdett követelőzni. Az elmaradt ebéd
               miatt méltatlankodott, de a páter nem törődött vele.</p>
            <p>Gyülekezőt harangoztak. Ment fölfelé a szószék lépcsőjén. A templom szorongásig
               megtelt, a hőség majdnem kibírhatatlan volt. Felbúgott az orgona és az ének hívta a
               Lelket, az értelem Lelkét.</p>
            <p>Néhány pillanatig letérdelt a szószék imazsámolyára, majd felállt, a hívek felé
               fordult és templomot betöltő, mélyzengésű hangján elkezdte a szentbeszédet.</p>
            <p>- Kedves testvéreim...</p>
            <p>Fölötte szétáradt a fény és az értelem Lelke betöltött minden jóakaratu embert.</p>
            
         </div>
         <div type="chapter">
            <head>XXI.</head>
            <p>Juditka azért mégis haragudott Lajkóra. Válaszolnia kellett volna levelére s nem
               másra bízni, nem mással üzengetni. Ha nem tetszett az ajánlat, ha nem így gondolta
               kettőjük jövőjét, őszintén megírhatta volna. Ha majd élettársak lesznek, akkor is
               kell kérdéseket megvitatniok, megbeszélniök. Mi lesz, ha mindig felhúzza az orrát és
               hallgat nagy bölcsen.</p>
            <p>Ezért Géza bácsinak megírta, hogy Lajkó ne izengessen, ne irasson leveleket, hanem ha
               nősülni akar, induljon el leánykérőbe. Talán nem várja, hogy Juditka kérje meg
               ünnepélyesen a kezét.</p>
            <p>Kibédiné aggódva szemlélte a fejleményeket. Egyszer kettesben ültek a park egyik
               padján.</p>
            <p>- Juditka - szólt a leányához - miért akarod megszomoritani Lerochékat, ezt a drága
               emberpárt, akik olyan jók hozzánk.</p>
            <p>- Én, anyám?</p>
            <p>- Bizony te... Vagy talán nekem építették a gyönyörű villát és én akarom elhagyni
               őket Lajkóért.</p>
            <p>- Ne haragudj, anyám. Talán rosszul teszem, hogy hallgatok a szívemre, de a jólétért
               nem áldozhatom fel a boldogságomat. Ezt sem te, sem Lerochék, sem senki más nem
               kivánhatja.</p>
            <p>- Te okos lány vagy Juditkám, de emlékszel még, hogy egyszer nagyon ránk ijesztett az
               élet. Ki tudja, érdemes-e mindent feláldozni, mindenről lemondani a szerelemért?</p>
            <p>- Ne aggódj, édesanyám. Ha két jószándéku ember keresi, lehetetlen, hogy meg ne
               találja a boldogulást.</p>
            <p>Beszélgetésük félbeszakadt, mert Lerochné közeledett feléjük valakivel, aki olyan
               ismerősnek látszott.</p>
            <p>- Juditka, Juditka, nézd csak ki van itt - ujságolta örömmel a néni.</p>
            <p>- Géza bácsi - kiáltotta Juditka elcsodálkozva. - Ez aztán meglepetés. Isten hozta
               Géza bácsi.</p>
            <p>- Kezit csókolom, Juditka. Nini, Kibédinét is köszönthetem, látom, jó egészségnek
               örvend. Hivatalos ügyben ruccantam fel a központba s ha már itt vagyok, Lerochné
               nagyságos asszony nem veszi tolakodásnak, hogy falumbeli ismerőseimet felkeresem.</p>
            <p>- Tehát nem nekem szól a látogatás, pedig én is mindig szivesen láttam az urakat, ha
               nagyritkán szerencsém volt.</p>
            <p>- Nem szabad ezt rossz néven vennie, nagyságos asszony; mi jámbor vidékiek sohasem
               tudjuk, mikor nem vagyunk alkalmatlanok.</p>
            <p>- De a jámbor vidékiek mindig kapóra jönnek, ha valakit haza akarnak vinni, ugye
               főmérnök úr? De az én eszemen nem járnak túl, erre legyenek elkészülve - mondta
               Lerochné tréfás csipkelődéssel. - Most pedig ugye itt kint terítünk uzsonnához?</p>
            <p>Kibédiné elsietett, hogy a szobalánnyal felszolgáljanak.</p>
            <p>Juditka a Lerochné szavain töprengett, mit akart a néni mondani azzal, hogy az ő
               eszén nem járnak túl?</p>
            <p>Az elnökné leült Géza bácsi és Juditka közé.</p>
            <p>- Kislányom, a főmérnök úr nem hivatalos ügyben ruccant fel, hanem a te ügyedben.
               Leolvasom az arcáról. Te még nem ismered Lerochékat. Mi nem vagyunk önző, uzsorás
               emberek, kik a jót is azért teszik, hogy hasznot huzzanak belőle. Sokszor elmondtam
               neked, hogy te alkonyuló életünk utolsó napsugara vagy. De ha nem akarsz velünk
               maradni, nem tartóztatunk. Lemondunk rólad és belenyugszunk elmeneteledbe, mint ahogy
               bele kellett nyugodnunk Tibor elvesztésébe is.</p>
            <p>- Drága néni, nem akartam bántani, bocsásson meg - kérlelte könnyes szemekkel
               Juditka.</p>
            <p>- Szivecském, még nem mondtam el mindent. Lajkó megtilthatja neked, hogy tőlünk a
               legcsekélyebb ajándékot elfogadd, de azt nem tilthatja meg, hogy ne szeressünk
               téged, ne szeressük benned drága fiúnk emlékét. Nincs igazam, főmérnök úr?</p>
            <p>- Föltétlenül igaza van, nagyságos asszony. Mindig mondtam, hogy nagy szamár az én
               Lajkó öcsém. Mert ha nem lenne az, most nem sétálna kint az uccán, hanem bejönne és
               bocsánatot kérne hosszú hallgatásáért.</p>
            <p>- Lajkó is itt van? - kérdezte lángpiros arccal Juditka.</p>
            <p>- Itt van bizony s a kapufélfát őrzi, ha eddig el nem unta.</p>
            <p>- Ha megengedné nénikém, behívnám.</p>
            <p>- Hívd csak be kislányom.</p>
            <p>Juditka elszaladt.</p>
            <p>- Főmérnök úr jól ismeri Lajkót. Hiszi, hogy boldog lesz vele Juditka?</p>
            <p>- Lajkóról csak jót mondhatok, nagyságos asszony. Egymásnak valók, összeillenek és én
               azt hiszem, hogy a házasságuk nem jut a mai szerencsétlen, válással végződő
               házasságok sorsára.</p>
            <p>- Ez megnyugtat. Még megpróbálok Lajkóval kiegyezni, hogy Juditka mégis a mi lányunk
               maradjon.</p>
            <p>- Nagyságos asszonyék végtelenül jók Juditkához, de jóságukat nem pazarolják
               érdemtelenre. Sok lányból hiányzik az a lelki finomság, amivel ez a kislány mindenkit
               meghódít - szólt Géza bácsi és alig észrevehető sóhajjal fejezte be mondatát, ami nem
               kerülte ki Lerochné figyelmét.</p>
            <p>- Főmérnök úr is szivesen elütné Lajkó kezéről, ha valamivel fiatalabb gavallér
               lenne, ugyebár? - csipkedte Géza bácsit az elnökné.</p>
            <p>Ismét egy sóhaj következett, hangosabb, lemondást kifejezőbb sóhaj.</p>
            <p>- Harminc évet kellene visszafiatalodnom, de ennek lehetőségét sohasem találják fel
               az orvosok... Talán nem is lenne jó ismét végigbaktatni harminc év országútján.</p>
            <p>Zavarából Juditkáék segítették kikászolódni, akik a viszontlátás örömén átesve
               elfogódva álltak Lerochné elé.</p>
            <p>- Engedje meg nénikém, hogy Lajkót bemutassam.</p>
            <p>- Veress Lajos vagyok. Kezit csókolom, nagyságos asszony.</p>
            <p>- Isten hozta Lajkó úr. Hát maga az a híres rátarti legényke, aki fütyül a központra,
               akinek nem kell előléptetés, mert jól érzi magát az Istenháta mögött.</p>
            <p>- Én volnék, Kezit csókolom.</p>
            <p>Lerochné mosolyogva nézte a fiatalembert. Kibédiné pedig, aki éppen a tányérokat
               hozta, majd kiejtette a kezéből.</p>
            <p>- Lajkó, hát maga is itt van?</p>
            <p>- Itt én, életnagyságban. Addig duruzsolt a fülembe Géza bácsi, míg vonatra
               ültem.</p>
            <p>- Úgy, hát a Géza bácsi kedvéért fárasztotta magát - sértődött meg Juditka. - Magára
               különben is haragszom, aki három hétig nem válaszol egy nő levelére, az csöppet sem
               udvarias ember.</p>
            <p>- Annak nagy oka van, Juditka. Tíz levélpapírra sem fért volna rá, amit meg akartam
               írni - mentegetőzött Lajkó.</p>
            <p>- De a Géza bácsi egyetlen levélpapírjára ráfért. Én nem is levelet vártam, hanem
               magát. Eljöhetett volna.</p>
            <p>- No, béküljetek ki gyerekek - zárta le a vitát Lerochné. - Lesz még időtök
               veszekedni, ha majd házastársak lesztek.</p>
            <p>Felszolgálták az uzsonnát.</p>
            <p>- Ez a föl nélküli csésze a Lajkóé. Ismerem a gusztusát. Csak szűrve szereti a kávét
               - gondoskodott Lajkóról jövendőbeli anyósa. Juditka kaláccsal kinálta. Lajkó
               összenézett Géza bácsival s mindketten elmosolyodtak. Lerochné meg is kérdezte a
               titkos jeladás okát.</p>
            <p>- Nem vagyunk összeesküvők, nagyságos asszony, csak kissé éhesebbek annál, hogy a
               kávé jóllakatna. Mi ugyanis ma még csak reggeliztünk, az ebédet pedig
               elhivataloskodtuk, ha őszintének szabad lennem. S szerelem ide, szerelem oda,
               valószínűleg ez nyugtalanítja Lajkót.</p>
            <p>Lerochné felkacagott.</p>
            <p>- Persze a férfiaknál első a gyomor s azután jön a szerelem.</p>
            <p>- Mi baj van megint a férfiakkal? - kérdezte Leroch papa, aki észrevétlenül lepte meg
               a társaságot.</p>
            <p>- Csupán csak annyi, hogy ebéd helyett uzsonnával kináltuk meg az urakat. De ez nem a
               mi hibánk, tetszett volna ebéd időben érkezni - mondta Lerochné.</p>
            <p>- Üdvözlöm főmérnök urat - fogott kezet Géza bácsival Leroch papa. - És ez a fiatal
               barátom?</p>
            <p>- Veres Lajos könyvelő - mutatkozott be Lajkó.</p>
            <p>- Lajkó, a vőlegény úr. Igazán örvendek, kedves öcsém. Azt szeretem benned, hogy úgy
               kéreted magad, mint egy primadonna. Ember lesz belőled, előre megjósolom. Addig is
               valami éhségcsillapitóról kell gondoskodni, mert...</p>
            <p>- No, nem lesz semmi baj. Az én anyatársamnak gondja lesz, hogy az éhinség veszélye
               hamarosan elmuljon. De ha még kibirnák az urak egy kis ideig, megnézhetnénk a
               Juditka házikóját.</p>
            <p>Géza bácsi szivesen vállalkozott a körsétára s Juditka kedvéért Lajkó is. Igy a
               társaság felkerekedett és elindult a villa felé.</p>
            <p>Az alkony pirja csodás színbe vonta a park végén épülő, emeletes házacskát. A falak
               még vakolatlanok és az ajtók, ablakok üresen ásítanak, mint fogatlan ember szája, de
               már fel lehet menni a lépcsőkön a hálóba, a nagyebédlőbe és férfiszobába. Földszinten
               egy fogadó szoba és kisebédlő vannak elhelyezve.</p>
            <p>- Ez a lakás a Juditkáé lenne, ha vőlegény uram nem kötné az ebet a karóhoz, - szólt
               Lerochné és szeme kifényesedett egy könnycsepptől.</p>
            <p>- Drága néni - ölelte át Juditka.</p>
            <p>- Igen, igen, a vőlegény úr sokalja a házbért. Ugy gondolja, hogy ezt a lakást
               szabadságával, önállóságával kell megfizetnie. Megnyugtatom, hogy nem egészen így áll
               a dolog. Egyelőre azonban csak be akartam mutatni a Juditka hozományát, a többit majd
               estebéd után beszéljük meg. Régi igazság az, hogy az üres gyomor rossz tanácsadó.</p>
            <p>Juditka és Lajkó bejárták a szobákat, Juditka boldogan, Lajkó még mindig berzenkedve,
               mint akinek sértett önérzetét, magabecsülését még nem fegyverezték le teljesen. De
               merev hangulata csakhamar elpárolgott. A véletlen idehozta Vilmost is.</p>
            <p>- Jőjjön, Vilikém, mutassam be Juditka vőlegényét - mosolygott befelé Lerochné is a
               skatulyából kivett elegáncia megszemélyesítőjén.</p>
            <p>- Csak pillanatra néztem fel - jelentette ki a fiatalember, miközben hanyagul kezelt
               le a férfiakkal. - Bokor vezérék várnak teára.</p>
            <p>- Akkor ne várakoztassa őket, Vilikém. - De mit gondol, kiszáradnak ezek a falak
               idejében? Magának persze nem sürgős, de ezeknek a fiataloknak annál inkább.</p>
            <p>- Ebben a kánikulában ne száradjon ki?</p>
            <p>Juditka közelebb húzódott Lajkóhoz.</p>
            <p>- Ehez a pojácához édesgették magát? - kérdezte Lajkó.</p>
            <p>- Nem pojáca ez, hanem jó párti s nem tudom, megérdemli-e, hogy magáért
               elszalasztottam?</p>
            <p>- Még visszahívhatja.</p>
            <p>- Nem hívom.</p>
            <p>- Gyerekek, most már a legfőbb ideje, hogy vacsorázzunk. Szegény főmérnök úr egészen
               belesápadt a koplalásba - rendelkezett az elnökné.</p>
            <p>Izletes hidegsültek, pompás zamatú, behűtött borok várták a kiéhezettek rohamát a
               kerti asztalon.</p>
            <p>- No, Lajkó barátom, láss a munkához -, kinálta Leroch papa fiatal vendégét, míg Géza
               bácsit Lerochné biztatta. Egyikük sem kérette magát.</p>
            <p>- Éljen a fiatalság - koccintott Leroch papa.</p>
            <p>- Éljen a fiatal pár - toldotta hozzá a néni.</p>
            <p>Kibédiné szemében örömkönny csillant. Ki hinné - gondolta -, hogy ez mind valóság...
               nem álom, amiből csalódottan kell felébredni. Lerochné szemébe is lopózott egy kicsi
               könny.</p>
            <p>- Gyerekek, ma egy éve temettük el drága Tibor fiunkat. Köszönöm a jóságos Istennek,
               hogy egy év multán még sem érezzük üresnek, sivárnak életünket. Juditka már a
               leányunk és most azt szeretnők, ha Lajkó a fiunk lenne. Törvényesen örökbe fogadott
               fiunk.</p>
            <p>Ez a váratlan kijelentés villamáramként szaladt végig a fiatalokon. Ha Lajkót örökbe
               fogadják Lerochék, akkor megalázkodás nélkül bármit elfogadhat tőlük. Nem lesz
               kitartott, nem kell aggodalmaskodnia gyámkodásukért Lerochné a férjére nézett.</p>
            <p>- Ugye, így beszéltük meg, öregem.</p>
            <p>- No, Lajkó fiam, ehez mit szólsz? - kérdezte diadalmasan az elnök. - Most prüszkölj
               a berendelés ellen.</p>
            <p>Juditka találta ki leghamarább, hogy mit kell tennie. Lerochné elé borult és sírt,
               zokogott boldogan. Lajkó is melléje hajolt lassan és megcsókolta Lerochné
               kezét...</p>
            
         </div>
         <div type="chapter">
            <head>XXII.</head>
            <p>A fürésztelep kápolnája fehéren ragyogott a kisasszonynapi hajnal rózsaszín fényében.
               Ma szentelik fel és a felszentelt kápolnában ma tartja esküvőjét Juditka és Lajkó.
               Lerochék is eljöttek és itt van az ünnepi szónok, Páter Dionysius.</p>
            <p>Ehez fogható nagy öröm még nem dobogtatta meg itt a szíveket. Ide költözik, itt vett
               lakást magának a legnagyobb Úr. Ezentúl minden vasárnap hallani fogják a harangszót,
               szentmisére mehetnek. Megnyilhatnak a lélekajkak és fohászt rebeghetnek az Úr
               szavával: szenteltessék meg a te neved... jőjjön el a te országod... legyen meg a te
               akaratod... mindennapi kenyerünket add meg nekünk ma... és bocsásd meg a mi
               vétkeinket...</p>
            <p>Búcsúzkodó fecskék arról csicseregtek, hogy ezt a drága, kettős ünnepet még itthon
               töltik, majd holnap reggel indulnak téli szállásaikra. Géza bácsi mikrofonokat
               szereltetett fel, hogy a kápolnába be nem férő munkások ezrei is hallhassák Páter
               Dionysius szentbeszédét.</p>
            <p>A munkások már felsorakoztak. A Tibort köszöntő hat kislány lett a Juditka hat
               koszorus lánya. Bokor vezérigazgató is megérkezett, úgyszintén Németh doktorék,
               valamint a Géza bácsi leánya és veje.</p>
            <p>A kápolna fehér padjaiban ülnek a vendégek. Felbúg a harmonium, Leroch elnök
               ajándéka. Bokor vezérigazgató értékes oltárszőnyegén elkezdődik a lépcsőima. Géza
               bácsi hat ezüst gyertyatartójában viaszgyertyák égnek és a Juditka két térdeplő
               angyalszobra hódol a szentségmutató előtt, amit Schmidt igazgató ajándékozott a
               kápolnának.</p>
            <p>Fölkéklik a tömjénfüst és megtelnek áhítattal a szívek. Ég és föld ölelkezése, Isten
               és ember találkozása. Mystica sacra. Szent misztérium.</p>
            <p>Evangélium után Páter Dionysius ment fel a szószékre. Barna barátcsuhája élesen tünt
               ki az őt körülvevő fehérségből.</p>
            <p>,Messziről jöttem ide, kedves Testvérek - kezdte prédikációját -, hogy résztvegyek
               Úrhajlékot építő ünnepségeteken. Tegnap a somlyói Szűzanya oltárán miséztem és arra
               kértem a csodák asszonyát, hogy a ti fehér kápolnátok sohase legyen üres s benne az
               Istent kereső lelkek mindig megtalálják a békességet. A ti fehér kápolnátokban sohse
               aludjon ki a hit piros örökmécsese.</p>
            <p>A szentbeszéd szavai mindenüvé elhangzottak, mindenütt lélekzetfojtva figyeltek
               rá.</p>
            <p>- Köszöntöm az építőket és építtetőket, köszönöm, hogy romboló korszakunkban, mikor
               divat lett Istent megtagadni, templomait fölégetni, szolgáit megölni, ti mégis
               hajlékot emeltetek az Úristennek...</p>
            <p>Juditka rózsaszín selyemruhában ült az első padban Lerochné és Lajkó között; míg a
               koszoruslánykák az áldoztató rácsnál térdeltek.</p>
            <p>A páter egyszerű szavai gyujtogatták a lelkeket és mikor befejező szavait mondotta,
               szem nem maradt szárazon.</p>
            <p>Istenem, aki most ide leköltöztél és aki előtt legelőször egy fiatal párra
               könyörögjük le áldásodat, segítsd, áldd meg ezt a szorgalmas népet. Ne engedd, hogy
               lelketlen bérencek ellened úszítsák őket, vezesd lépteiket, hogy eljussanak a te
               örökké boldog országodba...</p>
            <p>A szentelés ünnepsége véget ért, de senki sem mozdult a helyéről, Juditka esküvőjén
               is részt akart venni mindenki. Juditka most kisietett a kápolnából Lerochnéval,
               Schmidtnével és a koszorus leánykákkal, hogy az igazgatóék lakásán átöltözzön
               menyasszonyi ruhájába.</p>
            <p>Bájosabb jelenséget képzelni sem lehet, mint a fehér fátylas, mirtuszkoszorus
               Juditkát. Most jönnek a kápolna felé. Ahol elhaladnak, az út egyik felén fiatal
               lányok, másik felén fiatal legények állnak sorfalat.</p>
            <p>Az oltár előtt tisztán csendültek fel az eskü szavai, a szeretem… a holtomig... a
               holtáig... az Isten engem úgy segítsen…</p>
            <p>Elsőnek Lerochné gratulált. Azután Kibédiné ölelte át gyermekeit. Azután sorban
               mindenki szerencsét kivánt a fiatal párnak... csak Géza bácsi nem volt a köszöntők
               közt, mintha a föld nyelte volna el. Föl se tünt a vendégeknek távolmaradása.</p>
            <p>Utoljára a vak leányt, Pirikét vitték Juditka elé.</p>
            <p>- Legyen mindig nagyon boldog Juditka kisasszony, a jó Isten áldja meg. Azt mondják,
               olyan szép, mint egy angyal... én nem látom, de elképzelem... az angyalok nagyon
               szépek. Kérem, Juditka kisasszony, ne felejtsen el...</p>
            <p>Világtalan szemeivel arra bámult, amerre Juditka hangját hallotta. Juditka
               megsimogatta arcát, megcsókolta és búcsúzkodva ölelte meg.</p>
            <p>- Isten áldjon meg téged is, Pirikém. Nem felejtkezem el rólad. Ha egyszer nagyon
               vágyakoznál hozzám, irass levelet s akkor elhozatlak valakivel. Jó lesz,
               Pirikém?</p>
            <p>- Jó lesz Juditka kisasszony... még csak azt mondom, hogyha talán szomorúság érné az
               életben, imádkozzon... mert sohasem imádkozunk hiába...</p>
            <p>Géza bácsi az esküvő alatt lett rosszul. A szíve fájt nagyon. Ki kellett jönnie a
               kápolnából és az olvasókörben egy karosszéket tolt az ablak mellé, hogy még egyszer
               láthassa Juditkát, mikor idejönnek a kaszinóba ebédelni.</p>
            <p>Az öreg szív zörgött, zakatolt... Elmegy Juditka, többé nem hallod a hangját, nem
               mosolyog rád, itthagy és nem lesz többé, mintha meghalt volna. Nem hallgattál rám.
               Gyáván félreálltál, meghunyászkodtál s nem törődsz azzal, hogy én belepusztulok. Most
               aztán menj orvosokhoz, gyógyítsanak meg, hogy ne fájjak, hogy ne sírjak Juditka után,
               mint gyermek az édesanyja után. Én egyszerűen megállok, meglátom, mit csinálsz majd
               nélkülem.</p>
            <p>- Hallgass, öreg szív, nézz a csiki kút sötétlő tükrére, nem hallod a sikoltást, a
               boldogtalan menyecske sikoltását... Juditkának is ezt akartad? - védekezett Géza
               bácsi öreg szívének vádaskodása ellen.</p>
            <p>- Nini, most jönnek. Istenem, milyen szép Juditka, olyan, mint egy királynő, csak az
               aranykorona hiányzik fejéről. A szomszédos teremből, ahol az ünnepi lakomához
               terítettek, áthallatszott a vendégek hangos beszéde, jóizü nevetése. Nem érzi jól
               magát s csak rontaná a hangulatot, ha átmenne hozzájuk. Inkább visszamegy a
               kápolnába. Valahogy eltelik ez a nap és holnap már sokkal nyugodtabb lesz.</p>
            <p>A kápolnában arra a helyre ült, ahol délelőtt Juditka imádkozott. Az áhítat csendje
               és a tömjén illata elzsongították fájdalmát. Juditka boldog, hiszen ezt óhajtotta,
               ezért imádkozott mindig ő is. És ebben a kápolnában, amit ő épített, folyt le
               életének nagy eseménye, innen indult el házaséletének utjára.</p>
            <p>Fölnézett az oltárra, ahol a két angyal térdel a szentségház előtt. Juditka
               ajándékai... Az egyik angyal – káprázik-e a szeme - feláll, leszáll az oltárról és
               Géza bácsi felé jön halk suhanással.</p>
            <p>- Elhoztam Juditka utolsó üdvözletét - súgta az angyal és csókot lehelt Géza bácsi
               arcára. Mikor fölnézett, az angyal már ismét az oltáron térdelt.</p>
            <p>- Köszönöm Juditka - kiáltotta boldogan. - Köszönöm ezt a lélekcsókot, mely tiszta,
               mint az angyalok köntöse. - Ettől a lélekcsóktól a szíve is meggyógyult. Nem fáj
               már.</p>
            <p>Sokáig ült még a fehér padban Géza bácsi és nem törődött azzal, hogy a násznép most
               üritgeti a poharat az új pár egészségére. Ő már elbúcsúzott Juditkától.</p>
            <p>Nem tudta, hány óra, nem érdekelte, csak azt érezte, hogy jó itt, ezen a szent
               helyen. Nagy sokára valaki megérintette a vállát, hátra nézett. Páter Dionysius állt
               mögötte.</p>
            <p>Kimentek a kápolnából.</p>
            <p>- Sápadtnak látszik főmérnök úr. Beteg talán? - kérdezte részvéttel.</p>
            <p>- Nem... nincs semmi bajom... Csak az ünnepség előkészületei fárasztottak ki.
               Köszönöm, hogy eljött főtisztelendő úr...</p>
            <p>- Szivesen jöttem el és engedje meg, hogy megszorítsam a kezét azért, hogy meghozta a
               test áldozatát a léleknek, az ember áldozatát Istennek. Minden áldozat értékes, mert
               érdemszerző.</p>
            <p>- Nagyapa, nagyapa - szaladt feléjük a kicsi unoka - hol maradt el ilyen sokáig?
               Juditka néni nem tudott elköszönni nagyapától.</p>
            <p>- Elmentek már?</p>
            <p>- El bizony, elutaztak már.</p>
            <p>- Nem baj, Évikém. Ugye, te nagyapa helyett is megcsókoltad Juditka nénit.</p>
            <p>- Tessék anyukáékhoz jönni, ott vannak a somlyói doktor bácsiék is.</p>
            <p>- Megyek mindjárt kicsi bogaram, csak a főtisztelendő bácsival beszélgetünk még egy
               kicsit. Mondd meg Évike, hogy azonnal ott leszek.</p>
            <p>Évike elszaladt.</p>
            <p>- Én is búcsúzom, főmérnök úr. Jövő vasárnap búcsú lesz Somlyón, otthon kell idejében
               lennem. Köszönöm jóságát, hogy elhivott ide, hogy szép ünnepükön részt vegyek.</p>
            <p>- Én tartozom köszönettel főtisztelendő úrnak, hogy ember lettem, emberül megálltam
               helyemet a lélekviharban. Ha megengedi elkísérem az állomásig.</p>
            <p>- Ne fáradjon, főmérnök úr. Várják önt... A kápolna építéssel olyan érdemeket
               szerzett, amiknek gyümölcse odafönt érik. Isten vele, főmérnök úr. Jó mutatást a
               vidám társaságnak.</p>
            <p>Géza bácsi könnyes szemmel nézett Páter Dionysius távolodó alakja után. Azután lassú
               léptekkel megindult a kaszinó felé, ahol még mindig Dudek bácsi mondotta
               pohárköszöntőjét, melynek végtelen körmondataira már senki sem figyelt...</p>
            
         </div>
         <div type="chapter">
            <head>XXIII.</head>
            <p>Egy év multán hosszulábú, sárgacsőrű madár állt Lajkóék portája előtt. A
               réztáblácskát betüzgette: Leroch-Veres Lajos.</p>
            <p>Jó helyen jár.</p>
            <p>Megnyomta a villamos csengőt s mikor ajtót nyitottak neki, hivatalos komolysággal
               lépkedett a hallon keresztül, anélkül, hogy bárkihez is szólt volna csak egy szót is.
               Felment a hálószobába s a gyerekkocsiba rózsásarcú, eleven babát fektetett.</p>
            <p>- Egészen az apja - csillogott Kibédiné szeme.</p>
            <p>- Pont az édesanyja - kardoskodott Lerochné.</p>
            <p>- Fiu? - kérdezte félelemmel vegyes örömmel Lajkó az ajtó nyilásán keresztül.</p>
            <p>- Az ám, még milyen fiú - dicsekedett Lerochné.</p>
            <p>- Bejöhet már édesapja - hívta az anyós.</p>
            <p>Lajkó a fiára is kiváncsi volt, de először Juditkát ölelte meg. Halvány rózsaszín
               arccal, aléltan feküdt Juditka, mint egy nagy kinyílt virág.</p>
            <p>- Köszönöm drága - sugta Lajkó és csókolta kezét, arcát, könnyein keresztül is
               mosolygó szemét. Aztán a fia fölé hajolt.</p>
            <p>- No, ifjabb Leroch-Veres úr, megérkeztünk?</p>
            <p>- Tibor... Tibor legyen a neve - szólt halkan Juditka.</p>
            <p>- Ha úgy akarod, nem bánom, - egyezett bele örömmel Lajkó. Leroch-Veres Tibor,
               egészen jóhangzású név. Ezzel a névvel még az Erdőipar elnöke is lehet.</p>
            <p>Lerochné hálásan csókolta meg Juditkát.</p>
            <p>- És ki lesz a keresztapa? - kérdezte kiváncsian.</p>
            <p>Juditka Lajkóra nézett.</p>
            <p>- Géza bácsit szeretném.</p>
            <p>Lajkó hallgatott. Ezelőtt félórával telefonálták meg, hogy Géza bácsi meghalt.
               Juditka előtt azonban egyelőre titkolnia kell a gyászhírt.</p>
            <p>- Majd meglátjuk, nem olyan sürgős. A magam részéről inkább a vezért szeretném.</p>
            <p>Juditka eltünődött. Vajjon miért nem akarja Lajkó Géza bácsit? Hiszen jó barátok
               voltak. Miért nem akar örömet szerezni az öreg úrnak?</p>
            <p>Nem is sejtette, hogy az öreg úrnak már készül a koszoru, melynek szallagján
               fénylenek a betük: „Géza bácsinak - Juditka és Lajkó”.</p>
            <p>Az sem tünt fel Juditkának, hogy Lajkó hivatalos ügyben még aznap elutazott. Máskor
               is kell útaznia. De azt furcsálta, hogy Leroch papa se néz be hozzá. Annyira el van
               foglalva?</p>
            <p>Lajkónak sem ment könnyen a titkolózás. Leroch papával mikor hazajött a temetésről, a
               sok mondanivalóból semmit sem mondhatott el Juditkának.</p>
            <p>Juditka már fennjárt, de még kissé gyönge volt. Érezte, hogy nem mondják meg neki az
               igazat.</p>
            <p>- Lajkó, te titkolózol. Mi van Géza bácsival?</p>
            <p>- Az utóbbi időben betegeskedik az öreg - hazudozott még mindig Lajkó. - Ha
               meghívnánk se jöhetne el a keresztelőre.</p>
            <p>- Olyan beteg? - csodálkozott Juditka és sokáig figyelte Lajkó arcvonásait, majd
               felsikoltott.</p>
            <p>- Meghalt Géza bácsi... miért titkolod? Miért nem mondtad meg azonnal?</p>
            <p>- Azon a napon halt meg, amikor a mi Tiborunk született... kimélni akartalak - mondta
               csendesen Lajkó.</p>
            <p>- Szegény Géza bácsi, drága jó ember... - sírt halkan Juditka.</p>
            <p>- Ez az élet rendje, szivecském - vigasztalta Lajkó. - Születés, halál... Egyszer
               mindenki elmegy.</p>
            <p>- Szegény, jó Géza bácsi - sóhajtotta Juditka.</p>
            <p>Leroch-Veres Tibor nagyot ásított a kocsiban, majd sírni kezdett. Éhes volt.
               Követelte jussát. Juditka ölébe vette s könnyein keresztül mosolyogva csókolta meg
               élettől duzzadó, pufók arcocskáját…</p>
            
         </div>
      </body>
  </text>
</TEI>