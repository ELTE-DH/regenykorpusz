<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU16964" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Aranyhajú Rózsika</title>
				<author>
					<persName>
						<surname>Kóbor</surname>
						<forename>Tamás</forename>
					</persName>
					<date from="1867" to="1942">1867-1942</date>
					<idno type="VIAF">63397465</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">51052</measure>
				<measure unit="pages">111</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Aranyhajú Rózsika</title>
					<date>2017-06-12</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/16900/16964"/>
					<respStmt>
						<resp>Original Electronic Edition</resp>
						<name>Lipták Éva</name>
						<name>Baloghné Bárdos Katalin</name>
						<name>Fecz Ágnes</name>
					</respStmt>
					<bibl type="digitalSource">
						<title>Aranyhajú Rózsika</title>
						<date>2017-06-12</date>
						<ref target="https://mek.oszk.hu/16900/16964"/>
					</bibl>
					<bibl type="printSource">
						<title>Aranyhajú Rózsika</title>
						<author>Kóbor Tamás</author>
						<publisher>Irodalmi és Nyomdai Rt.</publisher>
						<pubPlace>Budapest</pubPlace>
						<date>1912</date>
						<ref target="https://mek.oszk.hu/16900/16964/pdf/"/>
					</bibl>
				</bibl>
				<bibl type="firstEdition">
					<title>Aranyhajú Rózsika</title>
					<author>Kóbor Tamás</author>
					<date>1912</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2020-07-27"/>
			<change when="2021-04-27"/>
		</revisionDesc>
	</teiHeader>
	<text>
		<body>
			<div type="group">
				<head>
               ELSŐ RÉSZ. A BABABOLTOS.
            </head>
				<div type="chapter">
					<head>1.</head>
					<p>Hol volt, hol nem volt - azóta négyemeletes palota áll ott, központi fütéssel és
                  meleg vizvezetékkel - volt egyszer a Dunaparton egy üres telek. Palánk szegte
                  körül, gaz verte föl és éjjente gazdátlan kutyák ott gyüléseztek rettentő vonítás
                  közepette. A telek majdnem a viz széléig ért s a part alatt egész térség nyilott a
                  vizen hosszú szálfás tutajokból. Ezeken a tutajokon szoktam volt ugrálni
                  gyermekkoromban, onnan ismerem a puszta telket s ezt az egész gyermekhistóriát,
                  mely, isten ucscse, elejétől végig csupa mese. Ha elolvasták, maguk is látni
                  fogják, hogy nem csaptam be önöket.</p>
					<p>Ha a való világban egy telek üres, akkor lakatlan is. De az én dunaparti telkemnek
                  a gazdátlan kutyákon kivül állandó lakói is voltak. Állandó, bért fizető lakók,
                  akiknek szállása ott volt, ahol az esti szürkületbe sovány, éhes füstoszlopocska
                  szokott belefeketedni. Ha jól oda nézel, látod, hogy két hüvelyknyi cső emelkedik
                  ki a földből, az állandó lakók kéménye. S ha rá is merészkedel a telekre, akkor
                  egy szúette, vaskapcsos csapóajtót is látsz, az állandó lakók diszkapuja. Ennél
                  többet nem is lehet látni, mert ha nyilik a csapóajtó, s te a rossz létrán lefelé
                  botorkálsz, már nem látsz semmit. Ez a tanya felső világításra van berendezve, de
                  üvegteteje nincsen.</p>
					<p>Olykor azonban, ha bőség van a háznál, mégis van világosság. Nagy deszkaládán egy
                  kicsi konyhalámpa áll, melynek pisla, füstös lángja köhög a levegő savanyuságától.
                  Vagy olykor, mikor teljes a szegénység, valami különös, se földi, se égi
                  világosság dereng a vak homályban. Az egyik zugban mintha sárga sugárkéve bomlott
                  volna széjjel. De erről most korai beszélni.</p>
					<p>Kop, kop. Az első csoda. A rozoga létrán egy falábu ember kopog lefelé. Falába épp
                  akkora vastag, mint a létra foka, nagy ügyesség kell, hogy a sötétségben melléje
                  ne lépjen. S ő nem lép melléje. Ő a vidám Gelencsér Mátyás, akit a tutajosok Faláb
                  Matyinak szólítanak.</p>
					<p>- Princessz! - kiált még lefelé kopogva - mi rotyog a fazékban?</p>
					<p>- Levegő! - felelt egy vékonyka hang és hangosan kacag.</p>
					<p>- Nehogy elsózd, - szól Faláb Matyi - különben megmondom a princnek, hogy keressen
                  magának másutt menyasszonyt.</p>
					<p>Ezzel leért a pinceodu fenekére. A ládán a kis lámpa pislogott, mellette egy
                  tizenkét éves fiú ül, irka fölé hajolva. Arca olyan mint a pergament, melyre régi
                  krónikákat irtak volt, s két fekete szem örök lázban birkózik a betükkel, melyek
                  nem tudnak előle elmenekülni, de mielőtt elnyeletnék magukat, gyuladásosra marják.
                  A fehérje vörös, mint az egéré, s az arca is olyan. Alsó állkapcsa nincsen, felső
                  állkapcsa előre nyulik, szomorun, keskenyen. De mikor Faláb Matyi árnyéka az
                  irkájára esik, az egérarc is szélesre huzódik.</p>
					<p>- Püspököm, - köszönti Faláb - hát ilyen udvart tartasz? Sebaj, ird föl a mai
                  napot is. Minden nap, mely vacsora nélkül telik el, föl legyen jegyezve. Majd ha
                  püspök leszel és Tercsiből princessz, ugyanannyi napon át duplán vacsorálunk. Erre
                  mérget vehet, akinek van pénze méregre.</p>
					<p>- Megint semmi? - cincog a princessz.</p>
					<p>Alig látszik ki a földből, pedig tizennégy éves. Faláb Matyi azt mondják róla,
                  hogy már akkora volt, mint ő, de falánk volt, s mig mások koplaltak, ő saját magát
                  ette. Persze hogy elfogyott. A kis lánynak is olyan fekete a szeme, mint öcscséé,
                  a fehérje szintén vörös, de nem a lámpától, hanem a füsttől. Vékonyka, csenevész
                  fekete haja egy fonatban olyan, mint egy vékonyka kötél, melyet a koponyára
                  koszoruba tüzött. Apró melle egyre úgy jár, mint a fujtató. Hja, véli Faláb Matyi,
                  a falat idelent sovány, de a levegő kövér, munka ezt a tüdőbe szivni.</p>
					<p>- Megint semmi? - cincogja utána Faláb Matyi. - Édes kis princessz, hát mért
                  megint? Azért, mert tegnap nem volt semmi, abból még nem kerül mára. Különben ma
                  is az van, ami tegnap. Este van, s aki éhes, egye meg az elmult napot.</p>
					<p>Ismét kacagnak.</p>
					<p>És Faláb Mátyás lecsatolja a lábát s magasra emelve ugrálja körül az asztalt.</p>
					<p>- Ne bomolj már - szól rá a sötétből egy mély asszonyi hang. Zord akar lenni, de
                  csak kihangzik belőle a titkos kacagás.</p>
					<p>- Ugy, ugy, anyjuk - szól Faláb Matyi és a zug felé ugrál. Ott átnyalából valamit.
                  - Nincs szebb élet a párosnál, ugy-e öreg aranyom? Gyerekek, aki még morogni mer
                  holmi kenyérről, vagy egyéb gazdag embereknek való inyencségekről, azt fejbe verem
                  a falábammal. Ide nézzetek, én vagyok az apátok, ez itt anyátok. Mind a ketten
                  minden nap jóllaktunk, s a föld felett, pádimentomos szobában laktunk. S most is
                  ott élnénk, jóllakottan, de akkor ti nem volnátok. A tekintetes úr, ez a ti
                  nagyapátok, nem akarta a falábu embernek adni a lányát, hát elszöktünk, mert azt
                  mondottuk: ha mi nem szökünk meg, akkor hogyan neveljünk a hazának princesszt és
                  püspököt?</p>
					<p>- Bolond az apátok - szól az asszonyhang, de nem nagyon komolyan.</p>
					<p>- És tubica az anyátok. Hát mondjátok meg, lehet-e nélküle élni? E ragyogó szépség
                  nélkül? Mert a torkába döföm a falábamat annak, aki nem hiszi el, hogy szép. Csak
                  láttátok volna tizenöt-évvel ezelőtt, kék princesszruhában, sárga máslival a
                  nyakán s lelógó két copfjával. No, meg füzve is volt és mindennap ebédelt. No
                  azután meg láttatok volna engem, vadonatuj falábammal, a félszijját sem rágtuk le
                  akkor vacsorára, s a bajuszomat is kifentem és az öklömmel egy csapással törtem
                  fel a kókuszdiót. Szép pár voltunk, teremtucscse és kár lett volna ide a föld alá
                  nem sülyednünk, a szerelem szent nevében.</p>
					<p>A mord asszony átfogja Faláb Matyit, aki vállára támaszkodott. Így vezette az
                  asztal-ládához, s leültette a deszkapadra. A lámpa rápislogott s vörhenyes füstöt
                  pöfékelt nevettében. No ez ugyan szép pár! Az ember magas ugyan, de puposra
                  görnyedt, torzonborz, piszkos, szürke rablószakállal, aprókat hunyorgató gyáva
                  zöld szemmel és kiálló pofacsontokkal. S az asszony, valami rongybatyuból
                  kiólálkodó halálfej, mélyen az üregekbe vesző szemmel, melynek szine nincs is.</p>
					<p>- Apám, - szólt az egérarcu fiu s összehuzza orrát, mint a szaglászó nyul - akkor
                  is falábod volt, mikor születtél?</p>
					<p>- Ebadta kölyke, gunyolsz? Azt hiszed, a jó istennek olyan pazarló kedve van, hogy
                  huszonnyolc forintos falábakat teremtene a csecsemőknek? Olyan lábbal születtem,
                  mint te, olyan husos, csontos és olcsó volt, mint akármelyik milliomosé.</p>
					<p>- Hát hogy vesztetted el?</p>
					<p>- Megint ugratni akarsz, kölyök? Nem ugrok, azért se, most is ugy mondom el, mint
                  eddigelé. A burkusháboruba vittek, mert azt mondták, e nélkül a legény nélkül nem
                  verhetjük meg a burkust.</p>
					<p>- Nem is verték meg ezzel a legénynyel sem - veti oda a princessz s elkapja a
                  fejét, mert Faláb Matyi feléje ütött.</p>
					<p>- Nem ám, mert még alig lőttem le kétszáz dzsidást és három tucat gránátost, hát
                  egy ágyugolyót küldtek egyenesen a lábamnak. El is kapta, mint a kutya a kolbászt,
                  abban a minutumban, mikor a burkus főgenerális hasába akartam bökni a
                  szuronyomat.</p>
					<p>- Kardot mondtál a minap.</p>
					<p>- Szurony volt, komisz lelke, ha mondom! A kardomat már elébb bennfelejtettem a
                  burkus alvezér gégéjében. Hát, mint mondom, épp akkor a szuronyomat akartam a
                  főgenerális beleibe mártogatni, mert olyan gusztusos világoskék zekéje volt, mikor
                  az ágyugolyó elvitte a lábamat. Még csak annyi időm volt, hogy a másik lábammal
                  szájon rugjam a főgenerálist, aztán mind a ketten elbuktunk. Mer valaki
                  kételkedni? - tette hozzá zordonul és körülnézett. Azután mind a négyen nagyokat
                  kacagtak.</p>
					<p>- Ilyeneket sem mesélnék, - szólt aztán nevetve - ha ennivalónk volna. Akkor
                  egyszerűen megmondanám, hogy sohase láttam burkust, s a lábamat mint forgalmi
                  tisztecske a vasutnál vesztettem el. Meg kellett menteni az orient expresszt,
                  amelyen nagyon finom emberek utaznak s másképp nem volt lehetséges. Hála Istennek,
                  mert mennyivel többet koplalnék most, ha a másik lábamat is táplálnom kellene.</p>
					<p>S megint kacagtak. Kacagtak, hogy odafönt a kutyák a kis kéménylyuk köré gyültek
                  és bekandikáltak.</p>
					<p>- Itt lakmároznak - morogta az egyik irigyen s a többi fájdalmasan üvöltött.</p>
					<p>- Különös - mondja egy vén farkaskutya, aki hajdanában egy mészárosnál szolgált -
                  innen sohasem kerül ki csont. Persze, tisztitott húst vásárolnak, cubák
                  nélkül.</p>
					<p>- Szamár beszéd - szólt megvetően egy kiszolgált foxli - ezek az emberek komisz,
                  fukar népek, megeszik a csontot is, mert sajnálják tőlünk.</p>
					<p>- Bezzeg, ha szervezetünk volna, - morogja egy sánta komondor - kivivnók, hogy
                  embernek tilos legyen csontot enni.</p>
					<p>Odalent pedig kacagtak, míg a princeszből ki nem tört a zokogás és hanyatt
                  vágódott a földön.</p>
					<p>- Meghalok - hebegte s Faláb Matyi egyetlen térdére vonta a gyermek fejét s
                  paskolta a kezét.</p>
					<p>- Valamiképen egeret kellene fogni és megsütni - szólt komolyan. - Finom falat, a
                  francia-burkus háború idején a francia császár számára külön fogdosták az
                  egereket.</p>
					<p>S erre megint csak kacagtak, legjobbizűen a princesz, aki menten föl is
                  ocsudott.</p>
					<p>- Tán nekünk is jobb dolgunk volna, ha kacagni tudnánk - szólt a hallgatódzó eb, s
                  erre valamennyien helyeslően üvöltöttek és szétszaladtak. Nagyon rossz szag áradt
                  ki a kéménylyukon.</p>
					<p>- Én sem birom tovább - gondolta a kis lámpa. Egyet sercegett, egyet füstölt,
                  egyet lobbant s aludni ment. Csak a kanóca izzott még s még nagyobb bűzt csinált a
                  földalatti oduban.</p>
					<p>- Teringettét, - szólt Faláb - hogy előbb nem gondoltam erre. Megihattuk volna a
                  petróleumot. Most nem ittuk meg, mégis sötétben maradunk. Hol a lábam? No persze,
                  a jó gondolat mindig későn érkezik. Menjünk aludni. Jó éjszakát gyerekek,
                  vigyázzatok házra, tűzre, hogy ha majd lesz, hozzá legyetek szoktatva.</p>
					<p>A fal mentén zörgött a szalma. A gyerekek is, a szülék is összekaparták maguknak,
                  hogy mentül puhább legyen a fekvőhelyük.</p>
					<p>- Próbáljátok rágni s ne féljetek semmit. Ha holnap nem birnátok a koplalást,
                  megfőzzük a maradék falábszijjat levesnek. Vagy csokoládénak, ha jobban izlik.
                  Most köszönjétek meg a jó Istennek, hogy ma is oly jól gondunkat viselte s
                  forduljunk a fal felé. Jó éjszakát!</p>
					<p>- Jó éjszakát! - hangzott kórusban. A szalma suhogott, zizegett, egy-egy nyögés
                  belefulladt a sötétségbe és aztán csönd. Csönd, mely eltarthatott volna örökké, ha
                  egy perc multán meg nem szakad. A Sötétség, mely eddig orvul a zugokban
                  leselkedett, most urrá lett az egész oduban.</p>
					<p>- Igazán olyan jókedvüek? - gondolta magában. - Most megnézem.</p>
					<p>S a gyerekek vackához kandikált, azt végig tapogatta testetlen ujjaival. Az ujjak
                  megnedvesedtek. A két gyerek szorosan egymáshoz tapadt s könyeik egybefolytak.
                  Hol az egyik, hol a másik odaértette száját testvére füléhez, így diskuráltak.</p>
					<p>- Szegény öregek, nem birom tovább.</p>
					<p>- Istenem, csak ne kivánná apa, hogy iskolába járjak, akkor lopnék.</p>
					<p>- Én meg koldulnék.</p>
					<p>- Mindjárt gondoltam, hogy komédiások - szólt a Sötétség, s a másik zugba nézett.
                  Ott feltünő állhatatossággal zörgött a szalma. - Ahá, az öreg Faláb a legnagyobb
                  komédiás. Két kezével, megmaradt lábával túrta a szalmát, hogy a gyerekek ne
                  hallják a rivását. A Sötétség azonban jól hallotta és a felesége is. Vékonyka,
                  cérnahangú sirás volt, oly vékonykára sodorintotta összeszorult gégéjében a ravasz
                  Faláb Matyi, hogy úgy hangzott, mint a nyulé. Az asszony, míg félkezével az ura
                  haját simogatta, a másikból öklöt csinált, azzal nyomkodta vissza szemébe a
                  könyeket.</p>
					<p>- Ezt nem lehet megbocsátani, - rítt Faláb Matyi - nem, ezt nem lehet
                  megbocsátani. Az Isten nem is bocsátja meg nekem, amit veled tettem, s én nem
                  bocsátom meg neki, amit velünk tett.</p>
					<p>- Ne káromold Istent, - leheli az asszony - úgy fogadtuk meg, hogy egymásért
                  mindent eltűrünk, és Isten szavunkon fogott. Tűrjünk, már nem tart sokáig.</p>
					<p>- A gyerekeink, - nyögi Faláb - azok is éhen vesznek.</p>
					<p>Erre az asszony már nem tudott felelni. Csak kitátotta száját, levegő után
                  kapkodott s megszorította ura kezét. S fülelt a másik vacok felé.</p>
					<p>- Alszanak - gondolta.</p>
					<p>- Alszanak, - sugta Tercsi az öccsének, a ki teletömte száját szalmával, hogy ki
                  ne törjön a zokogása - hála Istennek, ők legalább alszanak.</p>
					<p>Ekkor történt a második csoda. Egy vad üvöltés, vesékbe ható: s aranyszőke
                  világosság a kéménylyukon kergette ki a sötétséget. S a szőke világosság
                  földerítette a harmadik zugban a harmadik vackot, ahol két rémesen hosszu
                  vastagabb pálca összecsapkodott öt-öt vékonyabb pálcikát. S valahonnan, egy
                  almáról, vagy akkora fejről lecsuszott egy kendőcske, s a kendőcske alól
                  kibomlottak a világító aranykévék. Egy pillanat még - s egy hosszu, madárorru
                  asszony ül a zugban s egy aranyhaju gyermek bujik az ölébe, mig mellette a szalmán
                  egy még kisebb, kopasz gyermek bamba egykedvüséggel szopogat egy darabka
                  vasat.</p>
					<p>- Mamus, mamus, ne! - rimánkodik az aranyhajú gyerek.</p>
					<p>A hosszú, madárorrú asszony erre összecsuklik, mint a behajtott zsebkés s magas
                  fejhangon zümmög magában, mint az olyan ember, kinek a foga fáj.</p>
					<p>- Mamus, mamus! - könyörög mellette a gyermek s ahogy fejecskéjét fölemeli anyja
                  arcához, a fény az oduban szikrázik, reszket s még fölebb kergeti az árnyékot.</p>
					<p>- Hahó! - kiált föl Faláb s felül és felül a két gyerek és felül a felesége. -
                  Kisütött a nap, vagy lecsuszott a Rózsika kendője? Mit énekel szomszédasszony
                  ilyen késő éjjel?</p>
					<p>A madárorru mintha álmából ocsudott volna föl, a falábú emberre mereszti szemét.
                  Irtózatos nézése van az asszonynak, kerek szeme körül az üreg olyan nagy és
                  tányérszerü, mint a bagolyé.</p>
					<p>- Vagy jókedvében énekel? - évődik tovább Faláb Matyi. - Akkor csak halljuk,
                  nagyon szeretem a nótát, de vidám legyen.</p>
					<p>Az asszony most megszólal. Rekedten, tompán, mintha minden szótagot kalapácscsal
                  ütne ki egy rekedt dobon.</p>
					<p>- Nem jut eszembe semmi, három napja nem jut eszembe semmi.</p>
					<p>- Akkor Deduka okosabb mint maga, szomszédasszony, annak eszébe jutott, hogy a
                  vasnak, ha jól megszopja az ember, sós ize van. Aztán mit akar? Nem tudós maga,
                  szomszédasszony! Csak a tudós hal éhen, ha nem jut semmi az eszébe.</p>
					<p>- Bácsi, - szól most az aranyhaju gyermek - mondjon valamit mamusnak, hogy ne
                  fájjon annyira a szive.</p>
					<p>- A te gyomrod fáj neki Rózsika, nem a szive. Hát mondjak valamit, amitől te
                  jóllakhatnál? Ha én ilyet tudnék, mindjárt megmondanám valamennyiünknek. Hát birod
                  még a koplalást, aranyhaju Rózsika?</p>
					<p>- Ó, - szólt a gyermek s szeme rajongva csüngött édesanyján - én nem is vagyok
                  éhes.</p>
					<p>- Mikor ettél utóljára?</p>
					<p>Az mindegy, nem vagyok éhes! - kiáltott a gyermek s felugrott. Dobbantott a
                  lábával s rázta a fejét, hogy csak úgy végigomlottak a falon a fényhullámok.</p>
					<p>- Pedig mennyi pénzt kereshetnél, Rózsika ha anyád engedné. Elmehetnél éjjeli
                  mécsesnek, vagy villamos lámpának, mutogathatnád magadat panorámában, a hol
                  katonák őrmestertől lefelé csak a felét fizetik, eljöhetnél velem koldulni, hej,
                  ez lenne a legjobb.</p>
					<p>- Soha! - kiáltott aranyhaju Rózsika - én nem koldulok soha, inkább éhenhalok.
                  Ugy-e, mama?</p>
					<p>- Jó, jó, meg lehet ezt tenni koldulva is. Ismerék olyan embert, aki koldul,
                  mégsem milliomos. És olyan milliomost is, aki nem koldul. Ugy-e, anyjuk? Hanem,
                  hopp! Erről a kolduló milliomosról eszembe jutott valami. Ha van eszetek, holnap
                  akár kétszer vehettek kenyeret s holnaputánra is marad, sőt a püspökömnek és a
                  princessznek is adhattok egy falatot, házbér fejében.</p>
					<p>- Beszéljen! - sipitott a madárorru asszony. - De az Isten szent szerelmére, ebből
                  ne süljön ki tréfa.</p>
					<p>- Dehogy is, szomszédasszony, a legkomolyabb okosság. De persze, azt már nem
                  tudom, hogy az ilyen büszke nép, mint maguk, megfogadják-e? Hát el kell menni a
                  Dorottya-utcába. A Dorottya-utcában a nagy bababoltba. Talán látta már? A Polgár
                  Sámuel bababoltja. S ott meg kell kérdezni Sámuel mestert, hogy mennyit hajlandó
                  adni a Rózsika aranyhajáért?</p>
					<p>- A Rózsika aranyhajáért?</p>
					<p>- A Rózsika aranyhajáért. Sámuel mester ért a hajhoz. A rendes szőke hajnak is
                  vagy négyszáz forint az ára, a Rózsika hajának nincs is ára, mert világitó haj
                  nem igen került még piacra.</p>
					<p>- Négyszáz forint!</p>
					<p>- No legyen nyugodt, Sámuel mester nem ad négyszáz forintot, csak követel ennyit,
                  ha elad. De vagy tiz-tizenkét pengőt leszurna ő is a Rózsika hajáért. Nos, csitri,
                  odaadod az aranyhajadat?</p>
					<p>Csönd lett. A kisleány térden állott s ölbe rakta kezét. Kicsi, gömbölyü arca a
                  tulajdon haja fényében hamvas fehér volt, mint az elefántcsont. Pici száj, pici
                  orr és két bágyadt, fekete kerek szem, olyan volt, mint a baba. Bámult, bámult,
                  míg a többi mind félig nyilt szájjal rámeredt, lesvén az itéletet.</p>
					<p>- Az aranyhajamat - szólt végre mindenről megfeledkezve. - Az aranyhajamat, melyre
                  oly büszke vagyok! Levágassam és ne legyek többé aranyhaju Rózsika. A többi gyerek
                  az utcán nem mert engem bántani az aranyhajam miatt, de ezután utánam szalad és
                  szid és gunyol és kiáltja: Rózsika, hova tetted az aranyhajadat? Jaj, mamuska! -
                  kiáltott föl és sirva fakadt - hát kivánod ezt tőlem?</p>
					<p>- Nem kivánom tőled - szól csöndesen a madárorru asszony s bagolyszeme egy orv
                  oldalpillantással a vasat szopó gyerekre néz. Aranyhaju Rózsika azonban tetten
                  érte ezt a pillantást s még keservesebben sirt.</p>
					<p>- Rossz vagyok, rossz vagyok, - zokogott - de nem akarok rossz lenni: Menjünk,
                  mamus, rögtön, nagyon éhes vagyok, adjuk el az aranyhajamat, mert enni akarok.</p>
					<p>- Nono, - morog Faláb Matyi - úgy mondod, mintha nem volna igaz, pedig
                  istenucscse, csakugyan éhes vagy és inkább éhen halnál, semmint megennéd a
                  hajadat. Hanem figyelj rám, kis aranyhaju. Ha jól akarsz járni, nyirasd le a
                  hajadat bőröstől, hogy utána se nőjjön, mert nagy baj lesz abból, ha fölnőtt
                  korodban is világít az aranyhajad s te büszke leszel rá.</p>
					<p>- Ne bántsd, - mordul a Faláb felesége - még annak se örüljön a gyerek, amit
                  Istentől kapott? A bőr megfakul, az arc beesik, a csont kimered, de a haj arany
                  marad, akármennyit éhezünk is. Az isten áldjon meg, gyermekem, s ne busulj,
                  egy-két hónap alatt ujra kinő a hajad.</p>
					<p>- Igazán? - örvendezik Rózsika.</p>
					<p>- És ujból levágathatod Sámuel mesternél - morog Faláb. - De most már, kislány,
                  oltsd el a lámpádat, mert gyomrunk aludni akar.</p>
					<p>Aranyhaju Rózsika engedelmesen a kendőcskéje után nyult. Mint felhő a holdat, úgy
                  bekapta a kendő a világító aranyhajat. És nyomban sötét lett az oduban. Emitt egy
                  csomó haj kibujt a kendő alól s fénye még végigtáncolt a falakon, de Rózsika
                  nyomban lefogta és a kendő alá tolta. És sötét lett és a szalma ismét zizegett, a
                  lélegzet sóhajtott, a princessz és püspök vackáról még gyomorkorgás hallszott,
                  aztán megszünt minden különbség a pinceodu és a hercegi család hálópalotája
                  között. Sors, étel, ruha sokféle van, de sötétség csak egyetlenegy.</p>
				</div>
				<div type="chapter">
					<head>2.</head>
					<p>A Dorottya-utcában csakugyan ott van a Sámuel mester bababoltja. Nem olyan, mint a
                  többi bababolt, nincs nagy kirakata, sőt este gyertya sem ég az ablakban. Olyan
                  bolt ez, melynek nem kell cégér, mégis viszik az áruját, mintha arany volna.
                  Leirjam a boltot? Dehogy irom le. A mint belépsz a szűk ajtón, közönséges
                  játékos-boltot találsz. De szemben az ajtóval kopott vörös posztóajtó van, s ha
                  azt félrelebbented, akkor tágas helyiségbe jutsz, mely szakasztott olyan, mint az
                  Opera szinpada, mikor a Babatündért adják. Ezt pedig minden gyerek látta már,
                  következésképen nem kell leirnom.</p>
					<p>De le kell irnom Sámuel mestert, aki az ablak mellett egy kopott irópult előtt ül,
                  magas gyerekszéken s ceruzával a kezében egyre az üzleti könyveit forgatja. Kicsi
                  ember, szürke kecskeszakállal, finom metszésü ajakkal és keskeny orral, melynek
                  cimpái egyre reszketnek, mint a nyulé. S a beesett arc soha egy pillanatra sem
                  nyugszik. Minden ötlet, minden észlelés egy-egy barázdát rak reá, mely nyomban
                  eltünik. S minden barázdát egy különös finom, szinte jóságos mosollyal kerget el.
                  Persze, hiába, mert Sámuel mester mindig gondol valamit, így mindig születik arcán
                  egy ránc, melyet mindig agyonüt egy finom, jóságos mosollyal. Igy arca örökös
                  nyüzsgés tanyája s hogy még véletlenségből se legyen egy pillanatnyi nyugodalma,
                  hát finom, arany pápaszemet visel, melyet csontos hosszú ujjaival egyre igazgat,
                  mivel folyton lefelé szalad az orrán.</p>
					<p>Sámuel mester művész és azért barna bársonyzekét visel. Viseli ezt az egy zekét
                  vagy száz esztendő óta, azért az ember inkább azt vélné, hogy olasz kőfaragó, mint
                  mesebeli művész és inkább napszámos, mint Pest városának köztiszteletben álló
                  egyik legelső polgára. Sámuel mester tagja mindennek, aminek polgár ember tagja
                  lehet. A jótékony egyletnek, a negyvenötös bizottságnak, az iskolaszéknek, a
                  nevéről elkeresztelt asztaltársaságnak, keresztapja a kerület minden szegény
                  gyermekének, protektora minden ügyes-bajos polgártársnak, minden kórházban van egy
                  ágyalapitványa s minden ima érte könyörög. Mert jó, mert kitünő ember és senkitől
                  nem sajnál sem egy jó szót, sem egy adományt, ha erről tudomást szerez a
                  közvélemény.</p>
					<p>Nos hát, reggel tiz órakor az irópultján ül Sámuel mester, mikor gyáván nyilik az
                  ajtó s betámolyog rajta a madárorru asszony aranyhaju gyermekével. Nappal az arca
                  még csunyább, mint éjszaka, de nem olyan rémes. Bagolyszemében az eltiportak
                  alázatos félelme. Reszketve tartja kezében Rózsikája kezét, aki kopott fekete
                  fejkendőjét a nyakán összefogja s szintén minden izében reszket.</p>
					<p>- Jó napot kivánok, bababoltos ur - szól az asszony alázatosan.</p>
					<p>- Adjon isten, szegény asszony, - felel Sámuel mester, helyre tolván pápaszemét,
                  mosolyával agyonütvén a homlokára szaladó dupla ráncokat - mivel szolgálhatok?
                  Babát akar venni kis lányának? Szép kis lány, jó kis lány, jól teszi, ha babával
                  jutalmazza.</p>
					<p>- Dehogy vennék babát, boltos ur, - felel a szegény asszony - özvegyasszony
                  vagyok, két árva siratja édesapját. Kenyérre van szükségünk, nem babára.</p>
					<p>- Ahu! - mondja Sámuel mester és helyeslőn bólogat a fejével. - Most már értem.
                  Eltévesztette az ajtót, szegény asszony, de én nem haragszom érte, sőt szivesen
                  megmutatom magának, hogy hol van a legközelebbi pék.</p>
					<p>- Nem tévesztettem el az ajtót, boltos ur, előbb ide kellett jönnöm, csak azután
                  mehetünk a pékhez.</p>
					<p>- Ahu! - ismétli Sámuel mester és ide-oda forog a gyerekszékén. - Értem, értem.
                  Valaki hozzám küldte. Az emberek nagyon jószivüek és tudják, hogy én is nagyon
                  jószivü vagyok. Tehát mindenkit hozzám küldenek. Magát is, ugy-e, szegény
                  asszony?</p>
					<p>- Igenis.</p>
					<p>- Ahu! És ki küldte magát hozzám és ezt a jó édes gyereket? Egy gróf ur? Egy
                  képviselő ur? Egy jótékony hölgy, vagy talán ujságiró?</p>
					<p>Nagyon nyugtalanul, nagyon mohón, nagyon boszusan és roppantul finoman mosolyogva
                  öntötte a szegény asszony elé ezeket a kérdéseket, aki az éhségtől is szédült, a
                  kérdéseknek az áradatától pedig meg is tántorodott. A mosolygó emberke a magas
                  pult mögött ködbe veszett, s szinte alig hallotta már a saját hangját, mikor
                  felelte:</p>
					<p>- Egy másik szegény ember mondta, hogy itt jó helyen járok. Faláb Matyinak
                  hivják.</p>
					<p>- Huhu! - bugta a kis ember s most nem mosolygott. Megüvegesedett a szeme,
                  megdermedt az ökle. Aztán leperdült a gyerekszékről s a szegény asszony elé
                  ugrott.</p>
					<p>- Huhu! Faláb Matyi, így mondta, jó asszony? Az küldte ide, hogy könyörögjön érte?
                  Hogy bocsássak meg neki s adjak neki és pereputtyának ételt és melegséget? Hát
                  maga tudja, hogy ki vagyok én és kicsoda az a Faláb?</p>
					<p>A szegény asszony egészen odáig volt. Sámuel mester előtte állt s apró szeme az
                  övébe szikrázott. Csontos ujjai az arca előtt kaparásztak, mintha karmolni
                  akarnának. Aranyhaju Rózsika pedig annyira félt, hogy édesanyjához tapadt s a hogy
                  fejecskéjét odaszorította anyja csipőjéhez, hát csak lecsuszott róla a kendő s
                  kibomlott alóla az arany sugárpatak. Kibomlott, leszakadt a vállán, szinte a
                  padlót érte s betöltötte az egész boltot, hogy gyémántosan fölcsillogott minden
                  bádog és üvegszemcse.</p>
					<p>Sámuel mester pedig visszahőkölt s mindent elfelejtve, felkiáltott:</p>
					<p>- Micsoda csodahaj!</p>
					<p>- Ugy-e, csodahaj! - kap a szón a szegény asszony. - S most már érteni fogja,
                  boltos ur, mit keresek itt. Nem akarok venni, nem akarok koldulni, csak el akarom
                  adni egyetlen kincsemet, ezt az aranyhajat. Megveszi, boltos ur?</p>
					<p>Sámuel mester elmerült a haj nézésében s el volt felejtve Faláb Matyi, s mindaz,
                  amit e névvel kapcsolatban gondolt. Most csak a művész élt, gondolkozott és
                  beszélt.</p>
					<p>- Hogy megveszem-e, szegény asszony? Hogyne venném meg. Maga szegény asszony, én
                  pedig - egész világ tudja - jószivű ember vagyok. Hát hogyne venném meg ezt a
                  hajat, ha egy szegény asszonynak jót tehetek vele?</p>
					<p>- Az Isten is megáldja érte!</p>
					<p>- Jó, jó, de ez nem bizonyos. Bizonyos csak az, hogy üzletileg véve a dolgot,
                  csacsi vagyok, ha megveszem ezt a hajat, mikor minden fiókom tele van hajjal s
                  minden pénzem a hajban fekszik. Erre talán husz év mulva kerül sor, hol leszek én
                  husz év mulva! De hát nem üzletből veszem, hanem mert megesik a szivem a
                  szegénység láttán. Igy van az, jó asszony, igy bizony. Az öreg Sámuel mestert még
                  senki sem hagyta el könnyes szemmel. Az öreg Sámuel mester minden könnyet
                  letöröl.</p>
					<p>- Isten áldása nem marad el, boltos ur.</p>
					<p>- Arra, mondtam már, nem számítok. Szép haj, szép haj - szólt aztán, ujjai között
                  szitálva az arany hullámot. - Maga ezt aranyhajnak nevezi? Az üzleti forgalomban
                  szemtelen szőke a neve s nem nagy ára van.</p>
					<p>- Hiszen világít, boltos úr!</p>
					<p>- Haha! Világít? Csakugyan világít? Az lehet, de csak a fejen. Mihelyt levágjuk,
                  elhal, mint a szentjános bogár lámpása, s egészen közönséges szemtelen szőke haj
                  lesz belőle. Hja, ha nem volna világító, ha ilyen volna mint ez - látja? Ez
                  egészen fénytelen, fakó szőke haj. Ez ér valamit. Ha ilyen volna a kis lányé,
                  akkor sokat adhatnék érte, mert ez nagyon ritka.</p>
					<p>- Az én gyermekem haja nem ér annyit, mint ez? Ó, boltos úr, ha tudná, mint fáj a
                  szivem, hogy meg kell tőle válnom! Fekete szegénységemet ez ragyogta be. Ennek a
                  fényénél kötögetek, varrogatok, ennek a csodájára jár mindenki, aki hallott
                  felőle, s hogy levágassa, olyan nehéz, nehéz áldozat az én jóságos kis
                  gyermekemtől.</p>
					<p>Sámuel mester most már izig-vérig művész volt. Soha arcán a ráncok akkora
                  kengyelfutást nem végeztek. Mosolya csakúgy szikrázott, angyali jóság lávaként
                  ömlött belőle s melegitette még a szepegő éhes gyermek szivét is.</p>
					<p>- Értem magát, szegény asszony, bár olyan volna az egész világ, hogy értékül
                  elfogadhatnám, amit magának ér. De lássa, ez a haj csak magának a gyermeke haja,
                  mindenkinek másnak csak haj. Aztán hogy harisnyát lehet mellette kötni - lássa,
                  annak sincs értéke másutt. Mert másutt egyszerüen lámpát gyujtanak s úgy
                  világítanak. Aki megveszi azt a babát, melynek parókáját ebből a hajból csinálom,
                  csak azt nézi, hogy valódi haj-e, a többivel nem törődik s nem is fizeti meg a
                  többit. Ha minden ember olyan volna, mint én, hát adnék ezért a hajért husz
                  forintot is, de nem minden ember olyan, mint én, hanem azt mondja: szemtelen
                  szőke? Kilója két forint ötven krajcár.</p>
					<p>- És... és hány kiló telik ebből? - kérdi hüledezve a szegény asszony.</p>
					<p>Sámuel mester fölkacagott. Oly szives, jóságos kacaj volt. A bolt előtt elmenet
                  egy cica hallotta ezt a kacagást s megállva, mosolygott a bajusza alatt. Egy
                  polcon siró baba nevetősre vált tőle. Aki ezt a kacagást hallotta, beláthatott a
                  Sámuel mester szivébe s most már érthette, miért telt meg az egész város az ő
                  jóságának hirével.</p>
					<p>- Hány kiló? - ismételte jóságos kacagás közben. - No, szegény asszony, ugyancsak
                  fájna az aranyos baba feje, ha a jó Isten rosszul bánna vele és kilószám adná neki
                  a hajat. Hiszen annyi szent, hogy nem minden gyereknek van ilyen sulyos haja. Majd
                  mérlegre teszem ha le lesz vágva, de akármi legyek addig is, ha kevesebb husz
                  dekánál.</p>
					<p>- És ezért mennyi jár? - hüledezik a szegény asszony.</p>
					<p>- Husz dekáért? Husz deka mindenütt a világon ötödrésze a kilónak. Tehát jár érte
                  a kettő ötvennek is az ötödrésze. Kerek szám negyven krajcár, de én megtoldom:
                  hadd legyen ötven. Hé, Gyuri!</p>
					<p>A szegény asszonynak leesett az álla.</p>
					<p>- Ötven krajcár - motyogta inkább magában - ötven krajcárért adjam oda a kislányom
                  büszkeségét. Pedig Faláb Matyi azt mondta, hogy ezért tizenkét forint is...</p>
					<p>- Úgy, - mosolygott Sámuel mester - be jól érti az a maga Faláb Matyija a
                  hajüzletet. Hát mért nem adott érte tizenkét forintot, ha olyan jól ért hozzá?
                  Hanem röviden, szegény asszony, az az ember halálos ellenségem, azért emlitett
                  ilyen rettentő árat, hogy ha majd tőlem csak ötven krajcárt kap, akkor szivtelen
                  uzsorásnak tartson. Engem, akit a világ legjobb emberének ismer.</p>
					<p>- Már most mit csináljak? - tanakodik a szegény asszony.</p>
					<p>Sámuel mesternek pedig megesett rajta a szive és megmondta, hogy mit
                  csináljon.</p>
					<p>- Nekem, jó asszony, ez a vásár nem üzlet. Csak szivességből csinálom s azért
                  egészen önzetlenül tanácsolok magának. Ha nekem volna gyerekem s az én
                  gyermekemnek volna ilyen haja, hát nem adnám el öt hatosért...</p>
					<p>- Ugye-e nem?</p>
					<p>- Nem bizony, föltéve, hogy a gyermekem nem éhes, vagy e nélkül is tudok neki
                  kenyeret adni. De ha éhes és máskép nem adhatok neki kenyeret, hát odaadnám a
                  haját akár huszonöt krajcárért is.</p>
					<p>- Igaza van, bababoltos úr - sóhajt a szegény asszony. - Nyirja le hát isten
                  nevében.</p>
					<p>- Hamar, hamar, mamuska, mert már nagyon éhes vagyok - szól közbe Rózsika. Az
                  egész idő alatt szeme körüljárt a boltban és nézte a kalandos játékszereket, miket
                  sohasem látott. Különösen a babákat, akik skatulyában álltak, gyönyörüen
                  felöltözve, félig nyiló piros ajkuk közül fehér jóllakott fogsor villan elő,
                  gömbölyü fekete szemük bátran és büszkén néz s fodros hajukon virágos kalap
                  diszlik. Harisnyájuk is van, csatos cipőjük is van, sőt mellettük apró ládák
                  állnak nyitva, abban még több ruhájuk van.</p>
					<p>- Jaj de szépek - gondolta aranyhaju Rózsika.</p>
					<p>És nézte az aranyos ágyon alvó babákat, rózsaszin puha takaró alatt, habos fehér,
                  csipkés párnán s a szemük be volt hunyva s aludtak oly mélyen és boldogan s ha
                  fölébresztik őket, nyomban megnyilik a szemük s világosan néznek bele a
                  világosságba. Nagyon szerette volna tudni, milyenek ezek a babák belül, de csak
                  azt állapította meg, hogy nem éhesek.</p>
					<p>- Igen, hamar, hamar - bólogatott Sámuel mester s remegő ujjait belemélyesztette
                  az aranyhajba, mint a keselyü körmét a bárányka gyapjába. - Gyuri, Fajankó Gyuri!
                  - kiáltotta rikácsolva, agyonütöm azt a kölyköt, ha rögtön itt nem terem.</p>
					<p>- Talán hivott a majsztram? - szólt most egy pöttön gyerek a kárpitajtóban. Nagyon
                  fura legény volt. Picike mint Hüvelyk Matyi, de még ennek a csöppnek is kurta volt
                  az a nadrág és kabát, melyet viselt. Cipője sem volt, csak papucsban lapátolgatott
                  s majdnem térdig kivöröslött a hustalan lábaszára. A feje nagy és ötszögletü
                  volt: két szöglet a homloka, kettő az arccsontja, egy az álla, mely nem is volt
                  áll, hanem egy pont, mint a ceruza hegye. Lapos orra volt, óriási likakkal és
                  széles szája, ajak nélkül. Szem helyett pedig két óriási fekete golyót viselt az
                  üregében, minden fehére nélkül. Haj helyett pedig mintha sündisznó-parókát viselt
                  volna. A legfeltünőbb rajta mégis a bal füle volt. A jobb füle alig látszott, a
                  bal ellenben mint egy kifeszített vitorla lebegett mellette, mikor szaladt s
                  lelohadt, mint a kutyáé, mikor megállt.</p>
					<p>- Talán hivtalak-e? A tüdőmet kiorditottam utánnad, gazember. Hamar hozd a
                  hajvágó-óllót, meg a hajvágó-köpenyt.</p>
					<p>- Szaladok, - szólt Fajankó Gyuri s a szemét törülgette: micsoda világosság
                  ez?</p>
					<p>- Nem mégy?</p>
					<p>- De röpülök, majsztram, hanem micsoda világosság ez! Jézus - kiáltott, meglátva
                  Rózsika aranyhaját - és ezt fogjuk levágni, majsztram?</p>
					<p>A majsztram megsokalta ezt a fecsegést s egy ugrással a fiu mellett termett.
                  Csontujjaival a bal füle felé nyult, de a fiu gyorsabb volt s hirtelen fordulattal
                  a jobb füle került a majsztram keze ügyébe. Már pedig Sámuel mester - isten a
                  tudója, miért - csak a bal fülét huzogatta, azért lett olyan nagy.</p>
					<p>- Megyek már, majsztram, csak egy pillanatig had gyönyörködjem ebben a szép
                  hajban. Csuhaj, majsztram, milyen szerencsés is maga. Most már van haj a hercegnő
                  babája számára, amit eddig hiába keresett. Ez a haj, ha ezer pengőt ad érte, megér
                  majsztramnak huszezret.</p>
					<p>- Hallgatsz, kutya kölyke? Még elhitetné ezzel a szegény asszonynyal, hogy a haja
                  ezer pengőt ér.</p>
					<p>- Hát ha nem ér ezret, megér tizet.</p>
					<p>Ekkor, életében először, Sámuel mester nem ragaszkodott a bal fülhöz, hanem isten
                  igazában meghuzta Fajankó Gyuri jobb fülét.</p>
					<p>- Ajaj! - jajgatott ez, féllábát magasra emelve - hát nem tudtam, hogy majsztram
                  csak néhány hatost akar adni ezért a kincsért.</p>
					<p>Ezzel kiszabadította magát és kacagva eltünt a vörös posztóajtó mögött. De iziben
                  ismét kintermett, fehér lepellel a karján, egy rengeteg hajvágó-ollóval a
                  kezében.</p>
					<p>- Jer hát, kis aranyos, - szól Sámuel mester - ülj ide erre a magas székre, az én
                  székemre. Aztán a válladra teszszük ezt a szép fehér köpenyt és...</p>
					<p>- És megnyuzunk - tette hozzá Fajankó Gyuri, rémesen csattogtatva az olló szárait,
                  hogy a kislány megijedt s anyja szoknyájába kapaszkodott.</p>
					<p>- Hallgatsz, gazember? - ordit rá Sámuel mester...</p>
					<p>- Megnyirunk, akartam mondani, majsztram. Csuhaj, micsoda aranyeső lesz itt, kár,
                  hogy legalább az egyik fürtjét nem magam nyirhatom.</p>
					<p>- Eredj, aranyom - sugja a madárorru asszony.</p>
					<p>- Mamuska úgy fáj a szívem, legalább egyszer még hadd nézzem meg magamat
                  tükörben.</p>
					<p>- Aranyos gyermek, jó gyermek, megérdemli, hogy minden kivánsága teljesüljön -
                  bólogat Sámuel mester s egy kis kézitükröt tart a gyerek elé.</p>
					<p>- Nem kell - mondja ez s kendőjével eltakarja arcát, - Mamuska nem fáj a
                  nyirás?</p>
					<p>- Egy csöppet sem, angyalom, csak a szivemnek - sugja az asszony.</p>
					<p>- Az enyémnek is - sóhajt aranyhaju Rózsika. Aztán hirtelen belemarkol hajába, az
                  arca elé borzolja, átöleli és magához szorítja.</p>
					<p>- Isten veled, szép aranyhajam, ne haragudj rám, hogy odaadlak, de már nagyon
                  éhesek vagyunk s majd ujra kinősz.</p>
					<p>Ezzel szaladva megkerüli a pultot s fölkapaszkodik a székbe. Sámuel mester nyakába
                  keríti a fehér vászonköpenyt s Fajankó Gyuri mellette terem, villogó szemmel, az
                  ollót csattogtatva. A madárorru asszony hangosan fölzokog, aranyhaju Rózsika
                  kezébe temeti arcát s minden izében remeg. A mester mohón nyul az ollóhoz - Isten
                  veled, szép aranyhaj!</p>
				</div>
				<div type="chapter">
					<head>3.</head>
					<p>No nem kell megijedni. Még nem hullt le. Sámuel mester csak egyet csattint az
                  ollóval, aztán leereszti, föltolja szemüvegét, lekapja kis selyemsapkáját, arcára
                  kiül millió ránc s egy alázatos mosoly, meggörnyed, koponyájával a földet
                  surolja, úgy csoszog ismét a pult elé. Szegény asszony, aranyhaju gyerek,
                  aranyhaj, meg a jó vásár is várhat, mert akik a kis boltot most fényükkel
                  betöltötték, többet érnek minden egyébnél.</p>
					<p>- Kezét csókolom, kegyelmes hercegasszony, kezét csókolom, kegyelmes
                  hercegkisasszony, nagy tisztesség ez szegény boltomnak, hogy ilyen fényes vendégek
                  nem röstellik betölteni nagyságukkal.</p>
					<p>A fényes vendégek valóban oly fényesek voltak, hogy meg kellett vakulni tőlük,
                  vagy legalább is alázatos mozdulatlanságba dermedni. A kis bolt előtt négylovas
                  hintó állt, aranyos, puderes kocsissal a bakon, aranyos, puderes lakájjal a
                  boltosajtóban, melyet mereven nyitogatott s becsukott a fényes uraságok mögött.
                  Azaz nemcsak a fényes uraságok mögött, hanem a kiséretük mögött is, mely nem volt
                  fényes.</p>
					<p>- Adjon isten, boltos, szivesen ereszkedem le boltodhoz - szólt a hercegné. -
                  Magas volt mint egy hercegné, szép volt, mint egy hercegné s ha a dunaparti telek
                  odujába kerülne, sokkal tovább maradna szépnek, mint a halálfejü asszony maradt,
                  mert ő hercegné. Fejedelmi csipkepalást omlott le vállairól, gyémántok csillogtak
                  hajában, rubintból volt a kalaptüje gombja s a gyöngyvirágdisz a kalapján valódi
                  gyöngyökből telt ki. Apró keze, mely elől a csipkepalástot összefogta, fehér
                  keztyübe bujt s a keztyüjén hordta mesés kincsü gyürüit, hadd lássa mindenki, hogy
                  ő hercegné. Azért mégis szóba állt a boltossal, magyarul beszélt hozzá s az ő
                  nyelvének sem volt más szótára, mint más embernek. Igazán kár, hogy ebben az
                  egyben nem mutathatta, hogy hercegné.</p>
					<p>S mellette ragyogott a hercegkisasszony. Egy hét esztendős gyerek - bocsánat - egy
                  hét esztendős hercegkisasszony. Biborbársony volt a ruhája, arany pántlikával
                  beszegve, gyémánt pántokkal összekapcsolva. Gyöngyökből volt kirakva félcipője
                  csatja s harisnyáját tündérek kötögették tiz forint napibérért. S fején a kalap
                  nagy volt és szép volt, mint egy hercegkisasszony jövője s nagy, marabutollas
                  kalap alatt egy kövér, jóllakott hercegkisasszony arca nézett ki. Ha napszámos
                  gyermeke ilyen, akkor mondhatnád: mért olyan tömpe ennek a gyermeknek az orra,
                  mért olyan nagy a szája, mért olyan feketés a bőre s apró zöld szeme mért néz oly
                  gonoszul? De a biborbársony köntös, a marabutollas kék kalap alatt, mikor
                  hajporos inas áll az ajtóban s egy hercegasszony áll mellette édesanyjaként, csak
                  ennyit szabad mondani: a hercegkisasszony is hercegi volt.</p>
					<p>- A bábum! - dünnyögte a hajlongó boltos felé a ragyogó hercegkisasszony.</p>
					<p>- Álma, - szólt zengő hercegi hangon a hercegné - te talán elfelejtetted, hogy ez
                  a boltos köszönt neked s a közönséges emberek köszönését is fogadni kell.</p>
					<p>- Bábumat akarom - dünnyögi a hercegkisasszony, miután figyelmesen végighallgatta
                  a hercegi mama nyájas intelmeit.</p>
					<p>- Ducandre úr, mi ez? - fordul most a hercegasszony méltatlankodva hátra. Ahova a
                  tekintete ért, éppen ott kötelességszerüen állt teljes feszes méltósággal egy
                  uraság, elegánsan, mint egy úr, de mivel még sem volt herceg, hát ismertető jelül
                  nagy rézgombok voltak a kabátján. És arca finom volt és homloka tudós és a keze
                  fényes volt és a bajusza szigorú. Fényes kezében egy aranygombu nádpálcát tartott,
                  azzal szalutált, mélyen hajlongva a kegyelmes hercegasszony előtt.</p>
					<p>- Nyugodt lehet, kegyelmes asszonyom, ezen a hibán rögtön segitünk. Álma
                  hercegkisasszony!</p>
					<p>- Hallom - szólt a kis hölgy és arca földerült.</p>
					<p>- Álma hercegkisasszony! Ez a derék ember itt köszönt önnek, mit kellett volna
                  tennie?</p>
					<p>- Fogadni a köszönését, hopmester úr.</p>
					<p>- Ugy van, Álma hercegkisasszony. És ön mit tett?</p>
					<p>- Én a bábumat akartam, mert mára igérték, s ha este a születésnapi bálomon nem
                  lesz meg a beszélő csoda-bábum, akkor én felgyujtom a házat, vagy nem iszom meg a
                  tejemet.</p>
					<p>- Álma hercegkisasszony, tudja-e, hogy ön most engedetlen, sőt, ha a kegyelmes
                  asszony ezt a kifejezést megengedni méltóztatik...</p>
					<p>- Megengedem - bólint a kegyelmes asszony.</p>
					<p>- Akkor ki merem mondani, hogy ez neveletlenség, mely nem méltó egy
                  hercegkisasszonyhoz. Ugy van-e, Álma hercegkisasszony?</p>
					<p>- Úgy van, hopmester úr.</p>
					<p>- Micsoda jellem! - örvendezik a hercegasszony.</p>
					<p>- És mit érdemel a neveletlenségért?</p>
					<p>- Verést, hopmester úr.</p>
					<p>- Micsoda igazságérzet! - ujjong a hercegasszony.</p>
					<p>- Igaza van, Álma hercegkisasszony, de mielőtt e végső eszközhöz nyulnánk,
                  alkalmat adok önnek, hogy hibáját jóvátegye.</p>
					<p>- Nem kell kegyelem hopmester úr, ha megérdemeltem, csak büntessen.</p>
					<p>- Micsoda hősiesség! - csodálkozik a hercegasszony.</p>
					<p>- Akkor Álma hercegkisasszony, legyen meg ahogy akarja. Addig fogom verni, amig
                  észre nem veszem, hogy a lecke fogott. Pribicskó Janó!</p>
					<p>- Jaj, Ducandre úr, ne legyen kegyetlen gyermekem iránt - könyörög a
                  hercegasszony.</p>
					<p>- Bocsánat, kegyelmes asszonyom, én tudom kötelességemet. Nem vagyok kegyetlen,
                  csak szigorú, amint a nevelés érdekei megkivánják.</p>
					<p>- Akkor legyen, - sóhajt a kegyelmes asszony - nem akarok véteni a nevelés érdekei
                  ellen.</p>
					<p>- Készenlét, Pribicskó Janó! - kommandiroz a hopmester úr.</p>
					<p>- Itt vagyok.</p>
					<p>Aki ezt mondta, csakugyan itt volt. Fajankó Gyuri a posztóajtó mögül nézte a
                  társaságot és azt gondolta, ilyet még ő nem látott soha, pedig az ő szemeinek
                  nincs fehérje. Egy hosszú, nyurga fiú, olyan, mint a vonalzó, még inkább olyan,
                  mint egy nádpálca. Csipőjét félkézzel át lehetett fogni. A válla szélessége alig
                  volt két arasz. Olyan volt, mintha amolyan csufolódó tükörből nézték volna, mely
                  lapítja és nyujtja az emberformákat. S az arca olyan volt, mintha fából faragták
                  volna ki, tökéletesen merev és szögletes, egy orr, egy száj, két fül, mind csak
                  úgy odaragasztva, minden összefüggés nélkül a többi arcrészszel és kék szeme volt,
                  merev, mint a halé.</p>
					<p>Ez a fiú egy pillanatra keresve körülnézett, azután meglelvén, amit keresett, a
                  pultra hasalt, arccal mereven Aranyhaju Rózsika felé.</p>
					<p>Ducandre úr kiegyenesedett. Arca szigorú és ünnepies volt. Tudós szemeit szurósan
                  a hercegkisasszonyra függesztette s magasra emelte aranygombos nádpálcáját.</p>
					<p>- Álma hercegkisasszony - szólt merev hangon. - Az illedelmes gyermek, még ha
                  hercegnő is, tartozik magát illedelmesen viselni.</p>
					<p>Az aranygombos pálca átsivított a levegőn és csattogva lesujtott Pribicskó
                  Janóra.</p>
					<p>- Jaj! - sikoltott aranyhaju Rózsika.</p>
					<p>Ám Pribicskó Janó faarcán egy ideg sem rándult. Mint ha nem is őt érte volna az
                  ütés, halszemét merően aranyhaju Rózsikára függesztette, aki megijedt a saját
                  jajától s most rémülten, könnyben uszva farkasszemet nézett a pulton hasaló
                  fiúval.</p>
					<p>- A hercegnők, Álma hercegkisasszony, - folytatta szigorú hangon a hopmester,
                  miközben minden hangsulyos szónál lecsapott a nádpálcával - nem azért születnek,
                  hogy a közönséges emberekre lenézzenek, hanem a rang kötelezettségekkel jár. Nézze
                  édesanyját, őkegyelmességét, aki isteni mintaképe minden hercegnőnek. Ilyenné
                  kell lennie önnek is. Fején a legelőkelőbb korona nyugszik, de nyájasan hajlik a
                  szegény ember felé, mert Isten azért teremtette a nagyokat, hogy kegyelmesek
                  legyenek a kicsinyek iránt.</p>
					<p>Vagy husz csapás hullott le e megható beszéd alatt s Pribicskó Janó meg sem
                  moccant. Ellenben a hercegkisasszony szemmel látható érdeklődéssel figyelt a hulló
                  csapásokra s nem tudott velük betelni. A szegény asszony gyermeke mellett térdre
                  roskadt az iszonyattól, aranyhaju Rózsika a fehér lepel alatt a kezét tördelte,
                  sőt az utolsó csapásnál meg is simogatta az egyszerűen rámeredő faarcot. Fajankó
                  Gyuri a posztóajtó mellől rémült érdeklődéssel közelebb sompolygott, magasra
                  feszítve balfülét, a hercegnő pedig a hopmester ajkán csüggött s hallgatta
                  érdeklődve, mint a szentbeszédet.</p>
					<p>- Megértette, Álma hercegkisasszony? - kérdi végül szigoruan a hopmester.</p>
					<p>- Még nem - felel a bájos hercegkisasszony vidáman kacagva.</p>
					<p>- Akkor, úgy látszik, nem fejeztem ki magamat elég nyomatékosan - szól a hopmester
                  s most minden ütés előtt megsuhogtatja a nádpálcát, hogy a csattanása úgy
                  hangzott, mint a puska. - A gazdagság és a rang isten adománya, hogy vele a
                  szegények javára sáfárkodjanak. Akiknek nincs rangjuk és vagyonuk, nem rosszabbak,
                  és nem alsóbbrendüek, csak a magasabbrendüek gyámolitására szorulnak. Nyájasnak és
                  kegyelmesnek kell irántuk lenni. Ez a szegény ember itt, akinek köszönését nem
                  fogadta, nem herceg, nem gróf, hanem babagyáros. Mit gondol, Álma
                  hercegkisasszony, jó volna, ha ez a szegény ember is gróf vagy herceg lenne? Akkor
                  születése napjára hiába kivánna magának aranyszőke beszélőbabát, mert a grófok és
                  hercegek nem csinálnak babát. Következésképpen ilyen embereknek is kell lenni és
                  olyanoknak is, akik még szegényebbek, akik cipőt varrnak, fonalat szőnek, ruhát
                  készítenek, gyémántot csiszolnak, szóval akik létrehozzák mindazt, amire a
                  kegyelmes hercegnőknek szükségük van. Megértette?</p>
					<p>A hercegkisasszony szeretett volna tovább is okulni, de a rettentő csapások
                  sértették fülét. Azonfelül Pribicskó Janó ruhája ott, ahol verték, foszladozni is
                  kezdett, ami csunya látványnak igérkezett. Ennélfogva Álma hercegkisasszony
                  abbahagyta nevetését s kicsit az oldalát is fogván, mondotta:</p>
					<p>- Meg, hopmester úr.</p>
					<p>A hopmester úr pedig ismét szalutált a hercegné felé s mélyen meghajtva magát,
                  mondá:</p>
					<p>- Jelentem, kegyelmes hercegasszonyom, hogy a lecke fogott.</p>
					<p>- Szegény fiú - sugta aranyhaju Rózsika, miközben könnyei omlottak. A halszemü fiú
                  még egy pillanatig rábámult, aztán ajka sajátságosan megrándult, úgy sugta, hogy
                  csak Rózsika hallotta:</p>
					<p>- Sajnálni Pribicskó Janót? Isten áldjon.</p>
					<p>Ezzel fásultan, némán lemászott a pultról s meg sem vakarván fájó részét, mintha
                  mi sem történt volna, az ajtó mellé állt, ahol az exekució előtt posztolt.</p>
					<p>A hercegasszony pedig elragadtatva ölelte magához leánykáját.</p>
					<p>- Micsoda jó felfogása van, milyen aranyos lélek! S ön, Ducandre úr, milyen
                  ékesszólóan tud nevelni. Rendszere valóban csodálatos.</p>
					<p>Ducandre mélyen meghajolt.</p>
					<p>- És ön kegyelmes hercegasszony, vetekedhetik a Gracchusok anyjával
                  jellemszilárdság dolgában. El kell ismernem, hogy rendszerem kissé kegyetlen s
                  száz anya közül alig egy tudná végignézni gyermeke ily rideg neveltetését.</p>
					<p>- Ó, - szólt sóhajtva a kegyelmes asszony - én mindenbe belenyugszom, ha gyermekem
                  neveléséről van szó.</p>
					<p>- Most pedig a bábumat akarom - mondja a hercegkisasszony.</p>
					<p>- Helyes, aranyom, most már a te kivánságod az első, mert megjavultál s születésed
                  napja van. Megvan hát az aranyszőke beszélőbaba, boltos?</p>
					<p>Sámuel mester nem győzi ráncait elmosolyogni. Mélyen hajlongva, kezeit a levegőben
                  mosogatva, motyogja:</p>
					<p>- Megvan kegyelmes hercegnőm, hogyne lenne meg? A baba megvan, szép és csodás,
                  amilyen baba még sohasem volt, egészen készen van, éppen csak a hajat kell még
                  ráilleszteni.</p>
					<p>- De nekem hajastul kell! - rikácsol a hercegnő.</p>
					<p>- Úgy van, neki most kell, ismétli a hercegasszony határozottan. - Honnan van az,
                  boltos, hogy nekünk mára kellett a baba s a baba még nincs meg? Hát szabad ezt egy
                  szegény embernek megtenni, mikor egy hercegnő születésnapjáról van szó?</p>
					<p>- Ó, kegyelmes asszonyom, - töredezik Sámuel mester - hiszen éppen azért nincs
                  meg. Egy hercegnő babájának nem adhatok akármilyen hajat. Végig kutattam
                  raktáramat, hogy méltó anyagot találhassak, de amit találtam, az méltó a
                  leggazdagabb bárókisasszony babájához, de nem méltó egy hercegnőéhez.</p>
					<p>- Akkor magának nem szabad hercegnőtől rendelést vállalni. Különben ezzel most már
                  nem törődöm. Én szivesen pártolom a szegény embert, de ha még ma át nem adja a
                  rendelt babát olyan csodálatos szépen, ahogy nekem kell, akkor vasraveretem s ha
                  lehetséges lesz, fel is akasztatom. A polgárembereket is nevelni kell.</p>
					<p>- Ó hercegné, - sóhajt Sámuel mester - hiszen meglesz a baba, mert végre
                  megszereztem a legnagyobb áldozatok árán azt a hajat, amilyet baba még nem viselt.
                  Ide nézzen a hercegné.</p>
					<p>S ezzel aranyhaju Rózsikára mutatott.</p>
					<p>- Ah, ah! - csodálkozott a hercegné - ez valóban gyönyörű haj. Ettől van ez a
                  különös világosság a boltban?</p>
					<p>- Ettől, - szól diadalmasan Sámuel mester - s azt hiszem kegyelmességed most már
                  gáncsát dicséretre fogja változtatni.</p>
					<p>- Igaza van, boltos, dicséretet érdemel buzgalmáért s én megadom önnek a
                  megérdemelt jutalmat.</p>
					<p>De nemcsak a hercegasszony volt elragadtatva, hanem Álma kisasszony is. Magasra
                  nyujtott karokkal Rózsikához rohant és belemarkolt a hajába.</p>
					<p>- Igen, ezt akarom, igy szép, vigyük mindjárt magunkkal.</p>
					<p>- De gyermekem, - mosolyog a hercegné - tévedsz, ez nem baba, hanem eleven
                  gyermek, akinek a hajából csinálja a boltos a te babád parókáját.</p>
					<p>- Nem, nem, ez kell nekem, nekem nem kell más baba, erősködik a hercegkisasszony
                  és bájos gyerekességével a mutatóujját Rózsika szemébe nyomja.</p>
					<p>- De értsd meg, gyermek, - ismétli a hercegné - ez eleven gyermek, nem baba. Csak
                  nem akarsz egy eleven gyermekkel játszani? Hiszen akkor nem lenne babád, hanem a
                  játszótársad. Már pedig csak nem fogadsz játszótársnak egy rongyos
                  koldusgyereket?</p>
					<p>- Legyen nyugodt, kegyelmes kisasszony, ha meglátja a valódi babát, amit
                  készítettem, nem fog többé e gyermekhez ragaszkodni. Oly szép az, hogy ahhoz
                  foghatót álmodni sem lehet s gyönyörü hangon mondja: mama, mama!</p>
					<p>Ezzel Sámuel mester intett Fajankó Gyurinak. Fajankó Gyuri eltünt s megjelent,
                  karján egy gyermeknagyságu babával. Ezüst ruhában, gyémánt colliervel, gyönyörű
                  rózsás, mosolygós arccal és kopasz fejjel. Mikor Álma kisasszony a babát meglátta,
                  a földre vetette magát és kapálódzott kézzel-lábbal.</p>
					<p>- Nem kell, nem kell! - rikácsolta - Ez kopasz!</p>
					<p>- De értsd meg gyermekem, ebből a hajból fog kapni s nem lesz kopasz.</p>
					<p>- Nem kell, nem kell! Ha akármilyen hajat kap is, mindig tudni fogom, hogy milyen
                  csunya volt haj nélkül. És nekem ma születésnapom van s te olyan babát igértél,
                  amilyen nekem tetszik s most nem akarjátok megadni. Ezt a babát akarom, ha,
                  gyerek, hát meg kell ölni és babát csinálni belőle.</p>
					<p>Erre az elmés fordulatra mindenki egy pillanatra megdermedt. De aztán a hercegné
                  boldogan mosolygott:</p>
					<p>- Milyen ötletes eszed van - szólt diadalmasan körülnézve s mikor szeme a Sámuel
                  mesterével találkozott, az is csodálkozva mosolygott s bólogatott fejével s mikor
                  a szegény asszony tekintetével találkozott, az iszonyodva fordult el.</p>
					<p>- Ép úgy az én gyermekem az, mint a hercegnő a kegyelmességedé, - mondotta.</p>
					<p>A hercegasszony azonban mintha nem is hallotta volna e szemtelen beszédet, mert ő
                  nyájas volt a szegényekhez. Csak odaszólt a boltoshoz:</p>
					<p>- Most már tudom, jó ember, hogy honnan van boltjában ez a különös kellemetlen
                  szag. Máskor ha jövök, és ilyen szegény asszony van a boltjában, távolítsa el.</p>
					<p>- Szolgálatjára, kegyelmes asszonyom. Hallotta, szegény asszony, hogy jelenléte
                  sérti ő kegyelmessége érzékeny szaglóidegét. Hát menjen ki.</p>
					<p>- Gyere hát, gyermekem, - szólt szinte megkönnyebülve a madárorru asszony.</p>
					<p>- Csak maga menjen, a gyermek itt marad, - szól Sámuel mester - hiszen még nincs
                  megnyirva s hallotta, hogy ez a haj kell a kegyelmes asszonynak.</p>
					<p>- Nem hagyom el gyermekemet, inkább nem adom el a haját sem. Gyere Rózsika.</p>
					<p>- Hallatlan! - szörnyülködik a kegyelmes asszony. - Hát ilyenek a szegény emberek?
                  Hallja, hogy szükségem van a gyermeke hajára és mégis úgy akar elmenni, mintha nem
                  tudná? Hát érdemes akkor jónak lenni a szegények iránt?</p>
					<p>- Ne engedjék, - kiáltott a hercegkisasszony. - Öljétek meg, hogy el ne mehessen.
                  Nekem ő kell babának, öljétek meg és adjatok rá ezüst ruhát, más nem kell
                  születésnapomra!</p>
					<p>- És maga, szegény asszony, anyának tartja magát? Mikor egy másik anyát lát maga
                  előtt, akinek a gyermeke szenved, ha kivánságát nem teljesítik s mégis el akar
                  menni s egy anyát itt hagyni szenvedéseivel s gyermeke kielégitetlen vágyával? Ó
                  istenem, - sóhajt könybelábadó szemmel a hercegné - s még azt mondják, hogy a
                  szegény embernek is van szive!</p>
					<p>A helyzet valóban szivhasogató volt. Ott állt a csipkepalástos hercegné a
                  méltatlan szenvedés könnyével a szemében, legszentebb anyai érzésében megbántva,
                  szemben a koldusasszonnyal, a szivtelen odulakóval, aki a sárban fetrengve
                  megkinozza a fényesség lakóját. Hogy nem nyilt meg a föld, hogy elnyelje azt a
                  kőszivű teremtést! Sámuel mester lesujtó tekintete megkisérelte a föld
                  kettéhasitását ott, ahol a madárorru asszony állt, de, ugy látszik, még jókor
                  eszébe jutott, hogy ez a hely az övé s visszaszivta a büntető csodát. Ducandre úr,
                  a szigorú nevelő, nem is birta az undok látványt, elfordult s még igy is eltakarta
                  az arcát. A madárorru asszonynak pedig éreznie kellett volna a hatást, amit
                  elvetemültségével keltett, s mégsem érezte. Konokul fölszegte fejét s még neki
                  állt feljebb. Két karját magasra emelve, rikácsolta:</p>
					<p>- Nincs szive a szegény embernek? Nincs, nincs, nincs, nincs! Csak gyomra van,
                  korgó, hasogató, zabálni akaró gyomra. Tudja mért nincs, kegyelmes gazdag asszony?
                  Ez a gyermek itt három napja nem evett, otthon az öcsikéje talán éhen halt, s
                  nekem nincs szivem, mely megesnék e cifra gyermek akaratosságán, nekem csak
                  gyomrom van, mely érzi e gyermek gyomrának gyötrelmeit. Vegyék meg a haját,
                  adjanak egy darab kenyeret, lehet, hogy akkor szivem is lesz.</p>
					<p>Förtelem volt. A hercegasszony bedugta fülét keztyüs kezével, mert fölötte
                  immuzikális volt ez a kitörés. Ducandre úr szolgálatkészen megsuhogtatta
                  nádpálcáját:</p>
					<p>- Neveljem ezt a némbert?</p>
					<p>Ám a hercegasszony most is jó volt s nem óhajtotta nevelni a neveletlent. Sámuel
                  mester ezuttal a földre ejtette mosolyát, hogy a ráncok elhatalmasodtak arcán,
                  mint zsombékon a hangyák.</p>
					<p>- Elég! - kiáltotta szigoruan. - Ne felejtse, hogy az én házamban van s itt tilos
                  kiabálni, Kegyelmes asszonyom, azt hiszem, mégis a legjobb lesz, megnyirni ezt a
                  gyermeket s kidobni az anyjával együtt.</p>
					<p>Ebben megnyugodott volna a hercegné, de a kedves Álma kisasszony más nézeten
                  volt.</p>
					<p>- Nem engedem a babámat, - kiáltotta - ő az enyém, más nem kell nekem.</p>
					<p>A hercegasszony magánkivül volt.</p>
					<p>- Szegény, szerencsétlen gyermekem, - siránkozott - mért büntet az isten azzal,
                  hogy teljesíthetetlen kivánságod támadt? Ducandre úr, az Istenre, magyarázza meg
                  ön neki, hogy kivánsága lehetetlenség.</p>
					<p>- Szolgálatjára, kegyelmes asszonyom - szól hajlongva Ducandre. - Álma
                  hercegkisasszony, fog-e szavamra hallgatni önként, vagy megint a nádpálcára utal
                  engem?</p>
					<p>Pribicskó Janó nem is várt a feleletre, hanem menten a pultra hasalt. És igaza
                  volt, mert a bájos gyermek rá sem hederitett a hopmesterre, hanem egyre Rózsika
                  felé nyujtotta kezecskéit s egy automata következetességével orditotta:</p>
					<p>A babámat akarom, ezt akarom babának.</p>
					<p>Hiába beszélt neki a hopmester és döngette botjával Pribicskó Janót. A körülöttük
                  állók szive majdnem úgy repedezett, mint Pribicskó Janó nadrágja, de a meggyőző
                  érvelésnek nem volt semmi foganatja. Azaz mégis volt. Sámuel mester, aki néhány
                  percig mélyen elmerült gondolataiba, most a hercegné felé közeledett és sugott
                  neki valamit, amit a többi alig hallhatott:</p>
					<p>- Kegyelmes asszony, a lelkiismeretem nem lenne nyugodt, ha a szegény hercegnő
                  szenvedéseit nézem s nem mondanám meg, hogy lehetne rajta segíteni.</p>
					<p>- Hogyan?</p>
					<p>- Egyszerüen a kivánsága teljesítésével.</p>
					<p>- Ön nincs eszénél, boltos. Én hercegné vagyok ugyan s ez a rongyos asszony csak
                  koldus, mégis Isten parancsa tiltja, hogy gyermekét megölessem.</p>
					<p>- Az nem is szükséges, kegyelmes asszonyom, én is jámbor keresztény vagyok. De van
                  egy tudományos eljárás, mely nem öli meg a testet, csak megbénítja a lelket. Nem
                  hallott kegyelmességed soha a mutustatikai mumifikációról?</p>
					<p>- Soha. Mi az?</p>
					<p>Sámuel mester előszedte legszivesebb mosolyát.</p>
					<p>- Nem csodálom, hercegné, hogy nem hallott erről a tudományról, melynek szerény
                  föltalálója s titkának egyetlen tudója én vagyok. De elég a tény: én az eleven
                  gyermekből is tudok holt babát csinálni, az anyag megkövesítésével, a lélek
                  megzsibbasztásával s éppen csak annyit hagyok meg benne, ami szükséges, hogy a
                  baba valamit produkáljon. Például; beszélő babában meghagyok néhány szót, melyet
                  mondhat, járó babában elevenen hagyom bizonyos számu lépésekre a járó izmokat.
                  Egyebekben a gyermek dermedt, megkövesitett s épp oly érzéketlen, mint más
                  baba.</p>
					<p>- Igazán? S a lelke azért megvan s a teste nincs megölve?</p>
					<p>- Nincs, mert az emberi élet átlagos tartama alatt úgy meghal, mint az eleven
                  ember. De hát addigra minden baba elromlik s a hercegkisasszony sem szándékozik
                  nagylány korában még babával játszani.</p>
					<p>- Nagy Isten, hiszen ez pompás! Ugy-e hogy gyermekem lángész? Mintha csak
                  megsejtette volna az ön tudományát, úgy kivánta ezt a gyermeket. De mondja csak,
                  nem lesz nagyon ronda baba? Gondolja meg, koldushusból lesz!</p>
					<p>- Nyugodt lehet, kegyelmes asszonyom. Hanem más baj is van.</p>
					<p>- Hogy a gyermek nem a mienk? Azzal ne törődjék. Ha nem tetszik a koldusnak,
                  menjen panaszra. Annyira megbántott, hogy nem tarthat számot semmi kiméletre.</p>
					<p>- Ez is akadály, noha nem legyőzhetetlen. Ezt pénzen eligazíthatom, ha rám
                  méltóztatik bizni. Hanem nagyobb akadály a költség. Kegyelmességed méltóztatott
                  ötszáz forintot engedélyezni a mesterséges babának, ám a mutustatikai mumifikáció
                  olyan költséges eljárás, hogy egész vagyonba kerül, persze, csak nekem szegény
                  embernek olyan sok ez, kegyelmességednek nem.</p>
					<p>A hercegné ég felé emelte szemét.</p>
					<p>- Jóságos isten, gyermekem szenved s ez az ember azt hiszi, hogy törődöm az
                  árral?</p>
					<p>- Bocsánat, - hajlong Sámuel mester - átlátom, hogy alávalóan hitvány voltam, de
                  tekintse hercegséged nyomorult polgári voltomat, mely mellett százezer forint
                  rengeteg összeg, s ennyibe kerül a mutustatikai mumifikáció.</p>
					<p>- Gyermekem könnyéről van szó, jó ember, az ára nem sok.</p>
					<p>- Akkor még a koldusasszonyt kell kártalanitani a gyermekért. Tetszik tudni, mégis
                  kellemetlen volna, ha lármát csapna és az ujságok...</p>
					<p>- Igaza van. Mit gondol, mennyivel lehetne elhallgattatni?</p>
					<p>- Azt hiszem, az az asszony elszédül, ha ezer forintot kinálnak neki.</p>
					<p>- Én is azt hiszem, azért talán elég lesz ötszáz is.</p>
					<p>- A hogy parancsolja, hercegasszony, de szükség esetén ugyebár fölhatalmaz...</p>
					<p>- Hogyne, de azért iparkodjék valamit lealkudni. Legalább ötven forintot. Tudja,
                  ugyis nagyon sokba kerül már a baba.</p>
					<p>Sámuel mester meghajolt.</p>
					<p>- Mindent el fogok követni kegyelmességed jogos érdekében.</p>
					<p>E beszélgetés a puffogó nádpálca fedezete alatt folyt le. Pribicskó Janó csak
                  feküdt, feküdt s faarca rámeredt Aranyhaju Rózsikára, aki zokogva simogatta a
                  megkinzott fiú arcát.</p>
					<p>- Elég! - kiáltott most Sámuel mester s a nádpálca-pedagógus kezelője kérdően
                  nézett a hercegnőre.</p>
					<p>- Igen, Ducandre, elég, fölösleges szegény gyermekemet továbbra is
                  megrendszabályozni, ez a jó ember talált valami módot a kérdés megoldására.</p>
					<p>Az a jó ember pedig soha jobb nem volt, mint most. Még Pribicskó Janó merev arca
                  is fölengedett e sugárzó jóság láttára. A megváltó halk lépteivel közeledett
                  Aranyhaju Rózsikához s áldásos kezét rátette aranyhajára.</p>
					<p>- Ne félj, szegény gyermekem, eleget gyötrődtél. Látom és örömmel látom, hogy
                  megbecsülöd isten áldását és sajnálod levágatni ezt a szép hajat. Nem is vágom
                  le, meghagyom neked s mégis adok pénzt, hogy sem neki, sem öcsikédnek nem kell
                  soha többé éheznie.</p>
					<p>Nem éhezni többet. A jó Sámuel mester értett a csizióhoz. A gyermek alélt
                  szemeiben fölcsillant a mohóság. A madárorru asszony reszkető inaiba uj
                  rugalmasság szállt s közel huzódott s nyitott szájjal bámult reá.</p>
					<p>- Úgy bizony - folytatta a megvesztegető szót a jó Sámuel mester. - Öcsikéd úr
                  lehet, édesanyád annyi kinlódás után végre jóléthez és nyugalomhoz jut. Te pedig,
                  kis lurkó, nemcsak aranyhajadat tarthatod meg, hanem pompás selyemruhát
                  viselhetsz, a hercegné palotájában lakhatsz, aranyágyban hálhatsz és soha, soha
                  semmid sem fog fájni. Nos, mit szólsz hozzá?</p>
					<p>A gyermek mintha álmodott volna. Sorra végignézte a képeket, miket Sámuel mester
                  szava fölidézett. Aztán boldog igézetében összekulcsolta kezét s pergő könnyek
                  mellett rebegte:</p>
					<p>- Istenkém, ha ez igaz volna.</p>
					<p>- Igaz, igaz, hiszen én mondom. S látod, hogy jobban bizzál szavaim komolyságában,
                  látod ezt a sok pénzt? Mit gondolsz, mennyi pénz ez? Ötszáz forint. Ezt most anyád
                  kezébe adom. Látod?</p>
					<p>A pénz csakugyan édesanyja kezében volt. A madárorru asszony már a pénznek puszta
                  érintésétől is mintha megifjodott volna. De aztán gyanakodva nézett a leselkedő
                  társaságra s elkiáltotta magát:</p>
					<p>- Mit akarnak a gyermekemmel?</p>
					<p>- Ej, ej, jó asszony, - szólt szigoruan, de feddő hangon Sámuel mester - ön az
                  anya, az ön beleegyezése nélkül természetesen semmit. De éppen mert anya és jó
                  anya, nem fogja visszautasitani gyermekei szerencséjét. Otthon van egy gyermeke,
                  aki éhezik...</p>
					<p>- Ó jaj!</p>
					<p>- Itt van egy gyermeke, akit a haja árával akart táplálni. De meddig? Holnap,
                  holnapután ismét itt az éhség s nincs többé eladó haj. Gondolja meg: maga örökös
                  koplalásra, vagy előbb-utóbb éhenhalásra tartogatja gyermekeit. Most kérdezze meg
                  ezt az okos gyereket, hogy szeretné-e egész életét tovább is így tölteni?</p>
					<p>- Ó, csak nem éhezni, - sugja Rózsika - minden jó, ha az ember nem éhezik.</p>
					<p>- Hallotta? S ha nem hallotta volna, tán nem tudná? Hát hiszi-e, hogy a maga
                  gyermekének jobb dolga van, mint például ennek a babának, mely nem lát, nem hall,
                  nem kap soha süteményt, de verést sem kap és éhséget sem érez? Felelj csak jó
                  gyermek, nem volna jobb neked is ilyen aranyos babának lenned, amelynek semmi sem
                  fáj és aki mindig szép?</p>
					<p>- Ó, ha baba lehetnék! - sóhajt aranyhaju Rózsika.</p>
					<p>- Lehetsz, lehetsz - biztatja Sámuel mester, aki nem is remélte, hogy ilyen simán
                  megy majd a dolog. - Hiszen éppen erről van szó! Látod, beviszlek a
                  laboratóriumomba, egy tündéri álmot varázsolok reád, olyan boldogságot fogsz
                  érezni, mint kevés ember, látsz angyalokat és hallasz égi muzsikát. Biborszinben,
                  lilaszinben, narancssárgaszinben apró madarak fognak körülted röpködni s a füledbe
                  csicsergik a babaélet szépségét. Aztán nem fog fájni többé semmi, ilyen maradsz,
                  amilyen vagy, mindig szép ruhában, mindig világító aranyhajjal s nem is vénülsz
                  meg, mint a többi gyermek. Az örök ifjuság és szépség!</p>
					<p>- Baba akarok lenni! - kiált most aranyhaju Rózsika szinte ugyanazon az akaratos
                  hangon, amelyen az elébb Álma hercegnőcske neveletlenkedett.</p>
					<p>- Soha, - szólt a madárorrú asszony, reszketve rázva ki kezéből a pénzt - nem
                  érted, hogy meg akarnak ölni?</p>
					<p>- Hogy mondhat ilyet! - méltatlankodik Sámuel mester. - Hiszen azért
                  fölakasztanának engem! De ugy lesz, ahogy mondom: gyermeke nem hal meg, sőt
                  ellenkezőleg, örök ifjuságot juttatok neki varázslatos tudományommal s az a haszna
                  is lesz belőle, hogy az élet nem fog neki fájni.</p>
					<p>- Tud majd gondolkodni? - kérdi a madárorru asszony.</p>
					<p>- Hát nem jobb volna magának is, ha nem tudna gondolkodni?</p>
					<p>- Igaz, igaz. Tud érezni?</p>
					<p>- Hát olyan jó, ha a szegény ember érezni tud?</p>
					<p>- És szeretni sem tud majd, rólam sem tud, engem is elfelejt?</p>
					<p>- Nem, - szól Sámuel mester most, a szegény asszony vállára téve kezét. - Mindig a
                  magáé marad. Az aranyszőke beszélőbabát fogja pótolni, melynek azt kell mondania:
                  mama. Rózsikája is ezt fogja mondani, még pedig a szivéből. Ezt az érzést
                  meghagyom neki, de az nem fáj.</p>
					<p>A madárorru asszony bólogatott a fejével és azt mondta:</p>
					<p>- Soha.</p>
					<p>De szavában már nem volt meggyőződés. Nem akart beleegyezni, de már szerette
                  volna, ha megtörténik, lehetőleg beleegyezése nélkül, lehetőleg akaratának
                  ellenére. A pénz, mely ismét a kezében szorongott, örökre kihull belőle, ha
                  komolyan ellenkezik. A pénz egy éhes asszony, egy éhes gyermek anyjának kezében
                  hatalmasabb, mint Isten és ékesszólóbb, mint az ördög. Szegény agya nem is igen
                  értette már a dolgokat. Csak azt, hogy az egyik gyermeket gazdaggá teheti azzal,
                  hogy a másiknak ne fájjon semmi. S Rózsika maga is akarja s nem hal meg, csak nem
                  fáj neki semmi. Ezt ismételte magában, miközben gépiesen tiltakozott:</p>
					<p>- Soha, soha!</p>
					<p>Sámuel mester azonban már biztos volt a dolgában. Most már a pénz beszéljen, ne
                  ő.</p>
					<p>- Szegény asszony, - mondotta s hangjában csak úgy remegett a mély érzés -
                  kérdezzen bárkit a városban, azt fogja hallani, a szegényeknek egy jó barátjuk
                  van, az öreg Sámuel mester. Ugy figyeljen hát ide, hogy az öreg Sámuel mester szól
                  magához. Én nem szorulok a maga gyermekére. Beállithatnék akármelyik
                  munkáslakásba s elkiáltanám magamat: melyik anya adja ide a gyermekét, hogy a
                  hercegné palotájába jusson s ne fájjon neki semmi? S ezer gyerek között
                  válogathatnék, a haját úgy fösthetném, hogy szebb is lenne a gyermekéénél. S még
                  fizetnem sem kellene, mert a szegény emberek mind azt vallják, hogy szegény
                  gyermeknek jobb nem tudni az életről. És mégis magához szólok, nagy összeget adok
                  magának, sőt ide nézzen, még kétszáz forinttal megtoldom. Gondolja meg jól,
                  mielőtt még egyszer azt mondja, hogy soha.</p>
					<p>- Soha - sóhajtotta a madárorru asszony s nyult a pénz után. Aztán keserves
                  zokogásban tört ki s magához szorította gyermekét. - Nem adom el gyermekemet! -
                  kiáltotta, miközben bucsúzott gyermekétől.</p>
					<p>- Anyus, - szólt a gyermek, két karját anyja nyaka köré fonva - nem birom tovább
                  az éhséget. Hidd el, én nagyon szivesen odaadtam volna a hajamat, de sokkal jobban
                  fájt volna. Ne álld utját szerencsémnek, mert szerencse nekem, ha finom baba
                  lehetek s ha most nem lehetek baba, az élet nem fog többé tetszeni, még ha volna
                  is kenyérke.</p>
					<p>- Gondolsz-e majd anyádra? - zokogta a madárorru asszony. - Nem fogod megbánni,
                  amit kértél, s aztán szidni az anyádat, hogy eladott? Fogsz-e öcsikédre gondolni,
                  akit megmentettél, s a fájdalmamra, mely örökre siratni fog?</p>
					<p>- Baba akarok lenni - ismétli a gyermek s könyörögve emelte kezecskéjét.</p>
					<p>- Uristen, te tudod, mit tétetsz velem! - kiáltott térdre hullva a szegény
                  asszony. Aztán hirtelen letörölte könnyeit s csodálatosan megnyugodva s
                  megnyugvásában megszépülve, a hercegné felé fordult.</p>
					<p>- Kegyelmes asszony, fog-e arra gondolni, mikor az új babára néz, hogy eleven
                  gyermek volt s még most is élet van benne?</p>
					<p>- Micsoda kérdés, - felelte a hercegasszony - hiszen mindenkinek el fogjuk
                  mondani, hogy Álmácska születése napjára milyen különös babát kapott!</p>
					<p>- Kegyelmes hercegkisasszony, - szólt a szegény asszony Álmácskához - fogja-e
                  szeretni, gondozni új babáját?</p>
					<p>Álmácska durcásan megfordult s oldalt sanditott Rózsikára.</p>
					<p>- Jobb szeretném, ha megölnék, mert utálom a koldusgyereket, de ha szép ruha lesz
                  rajta és szép hangon fog beszélni, s a többiek megpukkadnak az irigységtől, hogy
                  nekem valódi gyermekből csinált babám van, akkor nagyon fogom szeretni.</p>
					<p>- És - folytatta a szegény asszony, aki ezt a beszédet is úgy fogadta, mintha
                  megnyugtató lett volna - szabad-e néha megnézni gyermekemet?</p>
					<p>- Hogyne, hogyne, - szólt Sámuel mester a hercegné felé hunyoritva - a hercegné ő
                  kegyelmessége mindenesetre talál majd módot, hogy a baba az ön szeme elé is
                  kerüljön.</p>
					<p>A szegény asszony nem szólt semmit, csak összeroskadt magában, mint egy batyu.</p>
					<p>- Isten akarata, - motyogta s görcsösen zsebébe gyürte a pénzt - az egyiket
                  kockáztattam, de a másikat megváltom a nyomoruságtól. Az én szájamba nem kerül
                  falat ebből a pénzből, csak a másiké legyen, csak a másiké.</p>
					<p>- Derék asszony maga, - szólt Sámuel mester meghatva - de magának is élni kell,
                  azért majd gondoskodom, hogy valahol munkához jusson.</p>
					<p>- Eljöhet hozzám konyhát, folyosót surolni, - szólt nagylelküen a hercegné - s
                  tudja, ilyenkor az aranyhaju beszélőbabát is láthatja.</p>
					<p>- Meddig várjak még? - sikoltott Álma hercegnő, akit a megható beszédek fölötte
                  untattak.</p>
					<p>- Igaza van, kis hercegnő, - mosolygott Sámuel mester. - Egy félóra alatt elkészül
                  a baba és nyomban hozzáláthatunk. S hogy ez a félóra ne tegye próbára a kis
                  hercegnő türelmét, meghivom, hogy nézze végig az érdekes látványosságot. Mert
                  valóságos látványosság lesz, mely nagyon fogja érdekelni még a kegyelmes asszonyt
                  is.</p>
					<p>- Én is maradhatok? - kérdi félénk alázatosan a madárorru asszony.</p>
					<p>- Talán ne, - szól a hercegasszony - lehet, hogy a gyerek majd magára néz s valami
                  csunya vonás marad az arcán.</p>
					<p>- Bocsánat kegyelmes asszony, de az ügy érdekében szükséges, hogy ez az asszony
                  jelen legyen. Szükségem van rá, hogy a baba mamát mondhasson, sőt ahogy most
                  néztem, amint szemeiből a köny csepeg, nagyszerü koncepcióm támadt. Nem gondolja,
                  kegyelmes asszony, hogy valóságos feltűnést keltene egy beszélő és siró baba, aki
                  valódi könyeket tud ejteni?</p>
					<p>- Remek lesz, - ujjong Almácska - síró baba, ez kell nekem!</p>
					<p>- Akkor jelen kell lenni az anyjának is, hogy e procedura alatt ne haljon el a
                  gyermekben az anyja utáni vágyódás. Ettől fog beszélni és ettől fog sirni.</p>
					<p>- Ahogy jónak látja, jó ember. Én mindenbe belenyugszom, s köszönöm önnek, boltos,
                  hogy anyai szivemnek ezt az örömet megszerezte. Magának pedig, szegény asszony,
                  szívből megbocsátom, hogy anyai szivemnek ezt a fájdalmat okozta.</p>
					<p>A madárorru asszony feje lecsuklott. Bűnbánóan, lesujtva rebegte:</p>
					<p>- Bocsánatot kérek, kegyelmes asszony, nem voltam eszemnél.</p>
					<p>- Jó, jó, hiszen megbocsátottam.</p>
					<p>- Akkor, ha úgy tetszik, hercegné, hozzáláthatunk a munkához. Kegyeskedjék beljebb
                  jönni a mumifikáló helyiségbe. Te is, aranyos gyermekem, nézz még egyszer ki az
                  utcára, hogy lássad a napot, aztán sokkal szebb dolgokat fogsz látni.</p>
					<p>És aranyhaju Rózsika kinézett az utcára. És látta Isten szép verőfényét s a
                  hercegasszony hajporos inasát, négy lovát, üveges hintóját, s két kicsi
                  iskolásgyereket, akik sóváran nézték a kirakat babáit. Aztán leszökött Sámuel
                  mester magas gyerekszékéről s édesanyja karjaiba rohant.</p>
					<p>- Mamus, mamus, olyan boldog vagyok!</p>
					<p>S a szegény asszony mélyen sóhajtott s vitte gyermekét a piros posztóajtó mögé. A
                  boltban csak Pribicskó Janó és Fajankó Gyuri maradt.</p>
				</div>
				<div type="chapter">
					<head>4.</head>
					<p>Pribicskó Janó a boltajtó mellett, Fajankó Gyuri a piros kárpit mellett. A két
                  különös legény most mereven egymásra bámult. Pribicskó Janó változatlan faarcával,
                  Fajankó Gyuri megkövesült szemmel, égnek álló sörtehajával, mint egy kis
                  krampusz. Aztán megmozdult s óvatos macskaléptekkel közeledett Janóhoz. Minél
                  közelebb ért, balfüle annál magasabbra emelkedett s magához kötötte Janó
                  tekintetét. Mikor egészen közel voltak egymáshoz, egyugyanabban a pillanatban
                  Fajankó Gyuri megtapogatta Pribicskó Janó hátát, ez pedig kiváncsian s kiméletesen
                  Fajankó Gyuri balfüléhez nyult.</p>
					<p>- Nem is véres, - szólt ámulva Fajankó Gyuri - hogy csinálod?</p>
					<p>Pribicskó Janó önérzetes, oktató hangon felelt:</p>
					<p>- Ehhez érteni kell, ez a mesterségem.</p>
					<p>- De mégis, ha engem így vernének, cafatokban szednének le a pultról.</p>
					<p>- Hja, - szólt büszkén Pribicskó Janó - ennek csiziója van. Ha jön a pálca,
                  összehuzom a husomat, így csak a bőr kapja az ütést, az pedig kemény, mint a
                  szaru. Fogd csak meg.</p>
					<p>- Krokodilbőr. - bólogat Fajankó Gyuri nagy tisztelettel. - Hallod, te nagy tudós
                  vagy. Aztán mért vagy olyan vékony?</p>
					<p>Pribicskó Janó nevetett. Ami azt jelenti, hogy komoly pofáját kettéhasitotta a
                  szájával s kilökött belőle két sor fekete fürészfogat.</p>
					<p>- Ez is a mesterséghez tartozik. Minél vékonyabb vagyok, annál kisebb rész ér a
                  pálcából. Néhány év mulva már olyan vékony leszek, hogy a pálcának csak a hegye
                  fér el rajtam. Akkor aztán fizetésjavitást kérek.</p>
					<p>- Jé - csudálkozik Fajankó Gyuri. - Aztán kezdetben sem fájt, mikor még nem tudtad
                  a mesterséget?</p>
					<p>Pribicskó Jankó a fejét csóválta.</p>
					<p>- Nem volt kezdet. Olyan időre nem emlékszem, hogy nem verték volna rám a hercegnő
                  büntetését.</p>
					<p>Majd félő kiváncsisággal lehajolt Gyurihoz s szemét egészen a füléhez értette.</p>
					<p>- Neked meg ez a mesterséged?</p>
					<p>- Ez bizony - szólt büszkén Gyuri - ilyen füle nincs senkinek. És azt meg te nem
                  birnád ki, ha a majsztram meghúzná a füledet.</p>
					<p>- Nem bizony. Nem is tudtam, hogy a fül ennyire nyulhatik.</p>
					<p>- Másé ki is szakadna. De az enyém! Ó ha nagy leszek, iskolát nyitok az
                  inasgyerekeknek a fülhuzásból.</p>
					<p>- Hogy csinálod?</p>
					<p>- Egyensulylyal, pajtás. Mindig engedni kell a kéznek, erre hajlongani, arra
                  csavarodni, de mindent a kellő pillanatban. Ismerni kell a kéz szokásait, aztán
                  megy, mint a karikacsapás. A fül nyulik, de nem fáj.</p>
					<p>- Aztán meddig tart ez nálad?</p>
					<p>- Meddig? Amig én is felnövök, bababoltot nyitok s nekem is lesz inasom. De én
                  emberséges mester leszek, én mind a két fülét fogom huzni, mert ez szebb. Hát te,
                  belőled mi lesz?</p>
					<p>- Nem tudom. Azt hallottam, ha a hercegnő nagy lesz, akkor nem kell már nevelni, s
                  akkor engem nem fognak többé verni.</p>
					<p>- Mit csinálsz majd akkor?</p>
					<p>- Semmit.</p>
					<p>- És mit fogsz enni?</p>
					<p>- Jé, - szólt most a faarcú - már ezelőtt is gondolkoztam erről, mikor az a szép
                  gyerek mondta, hogy éhes. Hát csakugyan olyan nagy dolog az evés?</p>
					<p>Fajankó Gyuri rámeresztette golyószemeit s fölcsapta a fülét.</p>
					<p>- Te, - szólt kételkedve - hát van ennél nagyobb dolog a világon?</p>
					<p>- Nem tudom. A mióta élek, egy marék száraz kenyérhajat kapok, azt le muszáj
                  nyelni, mert azt mondják, e nélkül nem használhatnak. S a nevelő úr olykor
                  megfenyeget, hogy ha nem leszek kéznél, olyan kosztot ád, mint a főszakácsnak, aki
                  olyan vastag, hogy állni sem tud, s attól én is széles leszek, mint ő.</p>
					<p>- Jaj de furcsa vagy. Hát akkor minek élsz te, ha nem kapsz jól enni?</p>
					<p>- Hát azért él az ember, hogy egyék?</p>
					<p>- Természetesen. Én azért inaskodom, azért huzatom a fülemet, azért tanulom a
                  babamesterséget, hogy ennivalót szerezzek. S a te hercegnőd is azért van, hogy
                  egyék s azért hercegnő, mert mindenfélét tud enni és annyiszor, ahányszor eszébe
                  jut. S az emberek közt azért vannak majsztramok és hercegek, mert azok mindenfélét
                  ehetnek és azért vannak szegény emberek, mert csak akkor ehetnek, ha a gazdagoknak
                  valamit csinálnak. És én ugyan nagyon szeretném, ha olyan kemény bőröm volna,
                  mint neked, de ha csak száraz kenyérhajat kapsz, akkor szivesebben vagyok itt,
                  mint a ti palotátokban. S mondhatom, ha a ti palotátokban volnék, akkor egyszer
                  pofon ütném a hercegfrajlát, fügét mutatnék a hercegdámának és elszaladnék. El
                  bizony.</p>
					<p>Pribicskó Janó hanyatt esett rémületében.</p>
					<p>- Ilyeneket mersz gondolni? Egy hercegnőt megütni?</p>
					<p>- Hát aztán? - pattog Fajankó Gyuri. - Hát nem olyan teremtés mint te, vagy
                  én?</p>
					<p>- A hercegnő? Dehogy! Hiszen hercegnő!</p>
					<p>- De azért olyan husból van, mint te, vagy én.</p>
					<p>- Azt csak úgy gondolod.</p>
					<p>- Ezt tudom. Nincs különbség ember és ember között.</p>
					<p>- Az igaz, de hercegnő és ember között van. Aztán bizonyosan tudod, hogy mi
                  emberek vagyunk?</p>
					<p>- No, ez a fiú tisztára megbolondult.</p>
					<p>- Te okos vagy, - szólt lassan Pribicskó Janó - te babát is tudsz csinálni, de én
                  már sokat gondolkodtam ezen, aztán úgy magyaráztam magamnak a dolgot, hogy a
                  kutyák, akár kicsinyek, akár nagyok, bizonyosan kutyák, mert egyformán ugatnak,
                  csóválják a farkukat és viselnek kutyamárkát. De én egészen más vagyok, mint a
                  nevelő úr, a nevelő úr is más, mint a hercegné, a boltos is más, te is más vagy,
                  aztán ha mindnyájan emberek volnánk, akkor nem félnénk annyira a hercegnétől.
                  Azért mi mindnyájan emberek vagyunk, de ő hercegné.</p>
					<p>- Te meg szamár vagy, ökör vagy - ordított dühében toporzékolva Fajankó Gyuri. -
                  Nem szégyelled magadat így gondolkodni? Ő is ember, ha beleszurom a bicskámat,
                  meghal s ha két napig nem eszik, hát fölfordul. Az isten nem tesz különbséget,
                  csak a pénz, meg hogy ő selyemágyon született. Eredj innen, mert felruglak, te
                  haszontalan nyomorult kutya, te!</p>
					<p>Pribicskó Janó nem kotródott, nem is sértődött meg ezen a beszéden. Csak
                  föltekintett a plafondra és erősen nézte. Aztán hirtelen megszólalt:</p>
					<p>- Te, aztán az a gyerek, az is csak ember?</p>
					<p>- Eredj, te mamlasz.</p>
					<p>- Mert azt mondta nekem, szegény fiú és sírt, amíg engem vertek. Hogy fájhatott
                  neki a verés, amit én kaptam? Ezért gondoltam, hogy ő nem ember és nem hercegnő,
                  hanem ennél is több, mert az csoda, hogy meg tudja érezni a más verését.</p>
					<p>Fajankó Gyuri most egyik lábáról a másikra ugrált s oldalt pislogott a nyurga
                  legényre, mint a madár.</p>
					<p>- Nem sajnált még téged senki? - kérdi aztán.</p>
					<p>- Nem tudom, mi az.</p>
					<p>- Te nem sajnáltál senkit?</p>
					<p>- Mi az?</p>
					<p>- Hogy fájt volna a szíved s szeretted volna, hogy a másik ne szenvedjen.</p>
					<p>- Soha. De mikor a kis lány sirt, akkor úgy éreztem, mintha belül vertek volna, s
                  amikor az arcomat simogatta, azt gondoltam, hogy a bőröm megpuhult s egy kicsit
                  éreztem az ütéseket.</p>
					<p>- Hát ez a sajnálat, - magyarázta Fajankó Gyuri és ettől szeretnék most ide
                  berontani s a fejükre gyújtani a házat, mert kilopják abból a gyerekből a
                  lelket.</p>
					<p>- Rossz neki, amit vele csinálnak?</p>
					<p>- Hogy rossz-e? Hát nem hallod, hogy kilopják belőle a lelkét?</p>
					<p>Most valami csoda történt. Pribicskó Janó faarca egyszerre éledni, mozogni
                  kezdett. Nyurga testét remegés futotta át s még a szemében is cikázott valami s az
                  ökle is magasra emelkedett.</p>
					<p>- Nem tudom, mi a lélek, - szólt összeszorított fogakkal - de te okos vagy és azt
                  mondod, hogy ez rossz neki. Gyere hát be és verjük széjjel őket s ne engedjük
                  ellopni a lelkét.</p>
					<p>- Szétverni a hercegi társaságot?</p>
					<p>Pribicskó Janó egy pillanatra összecsuklott, de aztán rázta a fejét.</p>
					<p>- Nekem az mindegy. Azt mondta, hogy szegény fiú és fájt neki az én verésem. Ezért
                  nem engedem őt bántani senkitől.</p>
					<p>- Lám, lám, mégis van benned élet - csodálkozik Fajankó Gyuri és körüljárta Janót.
                  - Tudod mit? Legyünk jó barátok.</p>
					<p>- Jó, - szólt amaz és belecsapott a törpe legény széles tenyerébe. - És most
                  verjük őket széjjel.</p>
					<p>- Azt nem lehet, - szólt szomoruan Fajankó Gyuri - ők erősebbek, s ha gyöngébbek
                  volnának, hoznának egy regement katonát s akkor megint erősebbek volnának. A
                  kislányon nem lehet segíteni, de mi ketten össze fogunk tartani s vigyázni fogunk
                  rá, ha baba lesz, hogy össze ne törjék. Igéred ezt?</p>
					<p>- Igérem, És te meg fogod mondani, hogy mi árt neki s én éjjel-nappal, amikor nem
                  vernek, nézni fogom és meg fogom neked mondani, hogy mi történt vele.</p>
					<p>- Jól van, - szól Fajankó Gyuri - és én is nagyobb leszek valamikor és akkor meg
                  fogom neked mutatni, hogy mint kell a hercegnőkkel bánni, akik lelket lopnak
                  pénzen.</p>
					<p>A két új barát kezet fogott. Azután Fajankó Gyuri odavonta barátját a
                  függönyhöz.</p>
					<p>- Kandikálj be te is, nézzük mint lopják ki az aranyhaju lelkét.</p>
				</div>
				<div type="chapter">
					<head>5.</head>
					<p>A posztókárpit két csücskén tekintett be a két fiú. Akkor ültették aranyhaju
                  Rózsikát egy elefántcsont-trónusra. Rá sem lehetett ismerni. A beszélő baba
                  ezüstös, gyémántokkal átszőtt ruhácskája volt rajta. Pompásan illett neki.
                  Aranyhaja köpenyegként terült a vállára. Elefántcsontszinü arcocskája szakasztott
                  olyan volt mint más babáé.</p>
					<p>Két kezét a trónus két támlájára kellett fektetni. S ült mozdulatlanul, csillogó
                  szemét Sámuel mesterre függesztve, türelmetlenül és kiváncsian.</p>
					<p>A trónus alatt félkaréjban álltak a többiek. A hercegné is a lányával, mintha
                  hódoltak volna az ezüstruhás koldusgyereknek. Itt, ebben a környezetben meg
                  kellett ismerniök, hogy a baba az úr. Tág, gömbölyü teremben csupa baba és
                  sajátságos kerékszerkezetek. És óriási vasutak, nagy és zsufolt lóistállók, az
                  ostromolt várba szaladó katonák, létrák és lépcsők, kötelek és vizipuskák,
                  skatulyák és hordók álltak szerteszét. S minden olyan félelmetes félhomályban
                  volt, melyet még a Rózsika aranyhaja sem tudott bevilágítani s az ember úgy
                  érezte, hogy a szaladó katonák nekifoghatnák a puskájukat, valamelyik sarokból
                  ráugorhatik egy oroszlán. S a posztóajtó mellett, szemben a trónussal, állt a
                  madárorru asszony és kiterjesztette karjait.</p>
					<p>- Kész! - szólt most Sámuel mester és hangja komoly volt.</p>
					<p>És odalépett a trónushoz s kezét a gyermek tarkójához tette.</p>
					<p>- Nézz édesanyád szemébe - szólt meghatva - és mindig ránézz, akármit hallasz és
                  látsz is, csak nézz rá. És gondolj arra, hogy te most hercegnő vagy és mindig az
                  maradsz és jó dolgod lesz s jó volna, ha már mindenen túl volnál.</p>
					<p>Aranyhaju Rózsika bólintani akart a fejével, de nem tudott. A mester érintésétől
                  mintha nyaka megmerevedett volna. Félni kezdett, de nem volt érkezése. Egyszerre
                  csak a gömbölyü terem kékülni kezdett. Enyhe, nefelejtskék világosság árasztotta
                  el, mely mintha alulról jött volna. S mikor elért aranyhaju Rózsika fejéhez, akkor
                  felülről rózsaszinü világosság ereszkedett le s a két fény elválasztva maradt,
                  mint a tájképeken az ég szine a viz szine fölött. Ekkor Sámuel mester egy arany
                  kelyhet tartott elébe, az aranykehelyből rubint-szopókával ellátott cső lógott ki.
                  Sámuel mester a szópókát Rózsikának nyujtotta.</p>
					<p>- Éhes vagy, aranyhaju gyermekem, szivd föl az aranykehely levét, ebben az inynek
                  minden földi gyönyörüségével lemondasz a testi kin minden gyötrelmeiről.</p>
					<p>Rózsika mohón kapott a szopóka után. Fajankó Gyuri belemarkolt Pribicskó Janó
                  karjába, hogy fölszisszent.</p>
					<p>- Most dermeszti meg a vérét, - sugta Gyuri reszketve - szegény gyerek, most már
                  vége van.</p>
					<p>- Üssünk szét, - sugta Pribicskó Janó.</p>
					<p>- Most már jobb, ha bevégzi, szegény gyerek meghalna, mert a vére már nem
                  kering.</p>
					<p>Aranyhaju Rózsika pedig szivta, szivta az aranykehely nedvét s arcáról sugárzott a
                  boldogság. A mosolygó babák merev derüje ömlött el rajta. Szeretett volna
                  édesanyjának inteni, de nem tudott mozdulni.</p>
					<p>- Mama, - dadogta - olyan édes!</p>
					<p>A madárorru asszony meg intett feléje.</p>
					<p>- Hála Istennek, hogy jól esik.</p>
					<p>- Mama, - szólt szinte megrészegülten Rózsika, - hagyok neked is.</p>
					<p>Ekkor Sámuel mester közelhajolt a gyermek arcához és ijesztőn szigoru hangon szólt
                  rá:</p>
					<p>- Nem szabad mást mondanod, csak azt az egy szót: mama!</p>
					<p>A gyermek egy kicsit megrettent ettől a hangtól, de ebben a pillanatban egy
                  káprázatos szép pillangó szállt át a levegőn s letelepedett az aranyhaj közepében.
                  S ugyanakkor jobbról, balról, alulról, fölülről lágy hárfahangok zengtek össze s
                  az összes babák, katonák, skatulyák, hordók, kerekek, menazsériák megindultak.
                  Táncoltak, hajlongtak a babák, rohantak, harcoltak a katonák, egymásra rontottak
                  a fenevadak és a lovak rázták a fejüket és farkukat.</p>
					<p>- Most elkábul az esze - sugta Fajankó Gyuri. - Hunyd be a szemedet pajtás, mert
                  neked is megárt.</p>
					<p>- Ugy-e szép? - sugta Sámuel mester Rózsikának, aki elzsibbadva az italtól,
                  elkábulva a látománytól s a zsongitó muzsikától, csak nézni, nézni tudott. -
                  Látod? ezek a hangok elviszik tőled a szenvedéseket. Ezek a játékok örülnek, hogy
                  társukká fogadhatnak.</p>
					<p>S balkezével most végigsimította Rózsika arcát. Fagyos hidegség járt a keze
                  nyomában, mert a tenyere be volt vonva acéllal. S az érintéstől megmerevedett
                  Rózsika arca. Próbálta mozgatni, nem birta. Aztán a kéz végigjárt a nyakán, külön
                  megnyomta a torkát, hogy beleszorult a kiáltás. És ekkor aranyhaju Rózsika le
                  akart szökni a székről, de nem tudott fölkelni, s a Sámuel mester keze végigvonult
                  az egész testén s a hova ért, ott merev nehézséget érzett. Megrémült a szegény kis
                  gyerek, a segítséget keresve, körüljáratta a szemét. De csak bamba bámulásra
                  talált, mignem szemben találta magát édesanyja őrjöngő tekintetével. S ekkor hozzá
                  szeretett volna röpülni, szerette volna kiáltani: ments meg! De torka
                  összeszorult, nyelve megbénult s csak ez az egy szó hagyhatta el az ajkát,
                  panaszosan, zokogásba fulladtan:</p>
					<p>- Mama, mama!</p>
					<p>A hercegné elégedetten bólogatott, Álmácska pedig tapsikált örömében:</p>
					<p>- Nagyon szépen mondja, nagyon szépen.</p>
					<p>S tehetetlen vergődésében Rózsikának meg kellett ismernie, hogy mindennek vége, s
                  ekkor kicsi szivét a bánat és szomoruság szorította össze, s szeméből csöndesen,
                  egyenletesen szivárogtak a könnyek s folytak végig arcán. A könny nedvességét nem
                  érezte már és erről tudta meg, hogy többé nem kislány, hanem baba.</p>
					<p>- Nézzétek! - ujjongott a kis hercegnő - hogyan sir, de milyen nagyszerüen sir!
                  Istenem ha ezt meglátják, eszi őket az irigység.</p>
					<p>- Pribicskó! - szólt szigoruan a hopmester.</p>
					<p>Pribicskó Janó gépiesen előrement s egyéb alkalmatosság hiján a földre hasalt a
                  trónus előtt, szemben Rózsikával.</p>
					<p>- Hercegnő, - szólt a hopmester szigoruan - a szép játéknak kell örülni, mert arra
                  van szánva, de szivtelennek lenni, a mások irigységének örülni, csunyaság. Az
                  ember legszebb ékessége a jóság, a mások szenvedésének enyhítése, s amikor ön
                  ilyen fényes valódi gyermekből csinált babát kap, akkor örömét meg kell osztania
                  társnőivel, nem pedig az irigységüknek örvendeni. Aki irigy, annak fájó érzése van
                  s a jó gyermeknek fájó érzést nem szabad okoznia. Értette?</p>
					<p>Álmácska nem sokat bánta most, hogy Pribicskó Janó csak vagy harminc botütést
                  kapott, hát igent intett, hogy értette. Pribicskó Janó megnézte az egyre omló
                  könnyeket s találgatta, vajjon most is az ő ütései fájnak-e az aranyhaju babának?
                  De annak a szeme már olyan fényes és merev volt, mint a babáké szokott lenni s a
                  madárorru asszonyra volt függesztve. A könnyei omlását a szeliden panaszos kiáltás
                  kisérte:</p>
					<p>- Mama! Mama!</p>
					<p>- Készen van? - kérdi a hercegasszony.</p>
					<p>- Nem tart már soká, kegyelmes asszonyom az anyag elkészült, most még csak a
                  mozgások számára meg kell törni az egyes izületeket. Kell, a nyakát forgassa, a
                  karjait emelgesse, lábát, térdét hajtogathassa. A többi készen van.</p>
					<p>Ezzel Sámuel mester fogta Rózsika jobb karját s könyökben befelé törte.
                  Vérfagyasztó kiáltás harsogott a teremben, még a hercegasszony is megijedt, még
                  Álmácska is befogta a fülét, a madárorru asszony pedig arccal a földre került.</p>
					<p>- Ejnye, ejnye, - mérgelődik Sámuel mester - tessék nyugodt lenni, csak
                  elfelejtettem még beállítani az idegzetét. Bocsánat, hogy a kiáltás bántotta
                  hallásukat, de azt a törést még ugy érezte, mintha élő embernek törnék szét a
                  karját. No, de pótlom a mulasztást s minden rendben lesz.</p>
					<p>Ezzel acéltenyerével végigvasalta Rózsika hátát. A gyermek az elébb irtózatos
                  fájdalmat szenvedett, de ettől a vasalástól minden fájdalom elmult. Csak roppant
                  nehézséget érzett minden tagjában, mintha ólomból lenne keze-lába. S a szivében
                  maradt valami epedő fájdalom az édesanyja után, mitől a könnyei peregtek.</p>
					<p>- Egy ideget épen kell hagynom, - szólt Sámuel mester - ebbe belekapcsoljuk a
                  gépezetet. Olyan lesz, mint a villamos világításnál, ha összekapcsolják az
                  idegzetet, akkor a baba érezni és sirni fog, de ha nem akarják, hogy sirjon, akkor
                  ki kell kapcsolni az ideget s akkor nem érez semmit, következéskép nem is sir és
                  nem is beszél.</p>
					<p>- Nagyon elmés, - szól vidám ámulással a hercegné - sokkal praktikusabb, mint azok
                  a mellkasba helyezett hangprések, melyek ha átlyukadnak, nem érnek semmit.</p>
					<p>- Itt nem romolhatik el a beszélő és sirókészülék, legfeljebb a kapcsoló, az pedig
                  rögtön kicserélhető, mint a villamos lámpánál, - magyarázza önérzetesen Sámuel
                  mester.</p>
					<p>- És a hang is természetes, meg a kiejtés! Csak ne higyjék, hogy a baba még mindig
                  gyermek.</p>
					<p>- Ezt sem hihetik majd, ha megtapogatják s különösen ha az izületüket forgatják.
                  Még ezeket kell megtörnöm s aztán a baba tökéletesen kész.</p>
					<p>Ezzel hozzálátott az izületek töréséhez. Előzőleg kikapcsolta a beszélő és siró
                  ideget, aztán fogta Rózsika nyakát, egyet csavart rajta balra, egyet jobbra, majd
                  előre, majd hátra. Rózsika félt a fájdalomtól, de aztán megrémült attól, hogy nem
                  fájt egy csöppet sem, még a kéz érintést sem érezte. Ugyanez történt, mikor a bal
                  karját törték könyökben és vállpercben. A lábhoz érvén, Sámuel mestert már ellepte
                  a verejték.</p>
					<p>- Nagyon kemény anyag - nyögte s nagyokat szuszogott.</p>
					<p>De csak végzett ezzel is és aranyhaju Rózsika nem érzett semmit s ez rettenetes
                  gyötrelem volt. Ugy megkivánta az első kartörés gyilkos fájdalmát és szeretett
                  volna sírni, visszasírni az örökre elmult fájásokat, az éhséget, a hideget, de nem
                  tudott sírni sem, mivel az elevenen hagyott idegzet most ki volt kapcsolva.</p>
					<p>- Készen vagyok, kegyelmes asszonyom, - jelentette homlokát törülgetve Sámuel
                  mester - boldog vagyok, hogy életem és tudományom remekművét hódolattal a kis
                  hercegnő lábaihoz rakhatom.</p>
					<p>Ezzel leemelte aranyhaju Rózsikát az elefántcsont-trónusról. Ebben a pillanatban
                  elhunyt a kék és rózsaszinü fény, elnémultak a hárfák és megdermedtek az összes
                  mozgó játékszerek. Fagyos félhomály kopaszon, rongyosan fogta körül a társaságot s
                  a szép pillangó, mely Rózsika hajára telepedett volt, most hangtalan, ijedt
                  szárnylebbenéssel eltűnt a magasban. Csak az új baba körül táncolt, reszketett az
                  aranyhaj világossága és megcsillogott az ezüstruha csillámain.</p>
					<p>Álma hercegnő odarohant a babához. Magához szorította, végigtapogatta az arcát, a
                  tagjait.</p>
					<p>- Csakugyan baba, - kiáltotta végtelen örömmel. - Mondja csak, boltos, nem törik
                  el, ha a földhöz vágom?</p>
					<p>- Nem törik el.</p>
					<p>- És ha kalapácscsal ütögetem, akkor sem?</p>
					<p>- Akkor sem, de jó lesz nem ütögetni, mert behorpad és akkor csunya lesz.</p>
					<p>- Most azt akarom, hogy sírjon.</p>
					<p>- Akkor kegyeskedjék csak itt ezt a gombot jobbra forgatni s ha eleget sírt, akkor
                  tessék visszaforgatni balra.</p>
					<p>A hercegnő meg is tette s erre a babának megeredtek a könyei és ezüstös hangja
                  panaszosan, epedve bugta:</p>
					<p>- Mama, mama!</p>
					<p>A madárorru asszony erre fölbugott.</p>
					<p>- Engedjék, hogy egyszer, utoljára megöleljem - könyörgött.</p>
					<p>- Nem lehet, szegény asszony, - magyarázta a hercegné - be találná piszkitani a
                  drága ezüstruhát. Ezt csak nem kivánhatja tőlünk, mikor ma lesz a születésnapi
                  bál, amelyen tiszta ruhában kell az új babát bemutatni.</p>
					<p>A madárorru asszony alázatosan lehajtotta fejét. Ezt át kellett látnia.</p>
					<p>Álma hercegnő belemarkolt az aranyhajba és megcibálta, amugy istenesen.</p>
					<p>- Nem fáj neki?</p>
					<p>- Nem.</p>
					<p>- Akkor nem bántom - szól a jószívü gyermek, amiért jutalmul csókot kapott
                  édesanyjától.</p>
					<p>- Aztán, ugyebár, ez a baba most épp olyan buta, mint a többi?</p>
					<p>- Hogyne, - mosolygott Sámuel mester - ez a baba épp oly keveset lát, hall, ért és
                  érez, mint a többi mesterséges baba.</p>
					<p>Aranyhaju Rózsika szerette volna odakiáltani neki, hogy téved, de csak egykedvü
                  merev babaszemmel kellett hallania ezt a beszélgetést. De lelkét irtózatos rémület
                  fogta el. Úgy látszik, Sámuel mester valahol elhibázta a dolgot, elfelejtette az
                  agyát is megdermeszteni, vagy azt hiszi, hogy agya meg van dermesztve. És az
                  emberek nem tudják, hogy ő lát, hall, ért és belül érez s úgy bánnak majd vele,
                  mintha oktalan baba volna. S neki nincs módjában jelt adni magáról s egyetlen
                  könnyebbsége csak az lesz, ha bekapcsolják a gépezetet s ő sírhat és azt
                  mondhatja: mama.</p>
					<p>Szerette volna édesanyját látni, de nem lehetett, mert a hercegnő úgy tartotta,
                  hogy arca a hóna alatt oldalt volt fordítva. Majd a hercegnő kiváncsian
                  fölborította, fejjel lefelé, mert végig akarta próbálni minden irányban, hogy az
                  aranyhaju baba most már nem érez semmit. Aztán arcul ütötte jobbról-balról, amitől
                  égető szégyent érzett belül, de a hercegnő elégedetten nevetett rá:</p>
					<p>- Látod? Milyen jó neked. Mert ha még most is rongyos koldusgyerek volnál, akkor
                  is pofonütnélek, a hajadat cibálnám, de akkor ugyebár ordítanál?</p>
					<p>- Milyen elmés! - csodálkozik Sámuel mester. - Sejtelmem sem volt, hogy a hercegnő
                  korában egy fiatal hölgynek ekkora intelligenciája legyen.</p>
					<p>A madárorru asszony meg egészen közelre kuszott s nézte a babát, hogy majd
                  kiugrott a szeme. Kutatta benne a gyermeke lelkét és nem találta. Mintha nem is ő
                  volna, hanem a kőmása, idegennek érezte ezt a drágaruhás babát s tétova lelkében
                  fölvetődött a kérdés; hova lett az én gyermekem? Aztán térdre borult a
                  hercegasszony előtt s könyörgőn fölemelte hozzá két kezét:</p>
					<p>- Ó, hercegasszony, - szólt - úgy beszélek önhöz, mint anya az anyához.</p>
					<p>A hercegasszony összébb vonta magán csipkepalástját s fenséges megvetéssel nézett
                  le a térdeplő asszonyra.</p>
					<p>- Igy ne szóljon hozzám, jó asszony, mert ez az összehasonlítás sértő. Mint anya
                  az anyához? Hát maga anyának tartja magát, olyan anyának, mint én vagyok? De hát
                  honnan veszi ezt az arcátlanságot? Én anya vagyok, aki semmi áldozattól sem riadok
                  vissza, hogy gyermekem kivánságát teljesitsem. Hiszen éppen most látta, mire képes
                  az én anyai szivem. S éppen most mutatta ki, mire képes maga a maga
                  elvetemültségében. Eladta gyermekét, hitvány pénzért, rongyos néhány száz
                  forintért. Hát tesz ilyet egy anya? Tennék ilyet én? Hát hol van az a pénze a
                  világnak, amelyért ezt tenném az én drága gyermekemmel, amit ön tett a magáéval?
                  Menjen innen jó asszony, én nem akarok önnek semmi rosszat, de az olyan nővel, aki
                  eladja gyermekét, rossz együtt lenni.</p>
					<p>Helyeslő zugás. Mindenkit áthatott a hercegasszony szavainak igazsága. Legjobban a
                  madárorru asszonyt. Bólogatott a fejével, helyeselt a szemeivel, aztán
                  szégyenkezve az arcába huzta kendőjét s kiosont a teremből, vissza sem nézve
                  gyermekére.</p>
					<p>- Mama, mama! szólaltatta a hercegnő most babáját, de ez a szó most belevágott a
                  madárorru asszony lelkébe és futott, futott, hogy ne hallja s mégis hallotta. S
                  gondolta, hogy annyira igaza van a hercegasszonynak, hogy nem is megy hozzá
                  surolni.</p>
					<p>Álma hercegnő pedig átnyalábolta babáját, hogy a kocsiba vigye. De nagyon nehéz
                  volt. Ennélfogva intett Pribicskó Janónak, hogy vigye ő. S Pribicskó Janó átölelte
                  aranyhaju Rózsikát, faarcát beleértette az aranyerdőbe, úgy motyogta:</p>
					<p>- A lelkembe ment a lelked, sajnálni tudó szépséges leányka és veled leszek és
                  vigyázok rád s ha nem fáj is semmi, mint nekem sem fáj a verés, azért gondolni
                  fogom, hogy a keménység alatt neked is van lelked s tudni fogod, hogy barátod
                  vagyok.</p>
					<p>S aranyhaju Rózsika hallotta és értette a szavakat s noha nem tudott örömet érezni
                  rajtuk, mégis gondolta, hogy jó ezt tudni neki. Egy ember legalább van, aki nem
                  nézi élettelen babának. S nagyon szeretett volna valami jelt adni, de nem tudott.
                  Mig a kocsiig értek, két merev, lélektelen arc meredt egymásra, mintha egyikben
                  sem volna élet.</p>
					<p>Hajporos inas nyitotta aranyhaju Rózsika előtt a hintó ajtaját. Hercegasszony és
                  hercegnő között ült piros bársonyos párnaülésen. A hintó körül bámész kiváncsiak
                  népsége gyülekezett, köztük egy rablószakállú sánta ember, aki lyukas kalapját a
                  hercegné elé tartotta, de Ducandre ur által félrelöketett, hogy falábával ugy
                  ugrált, egyensulyért birkózva, mintha táncolt volna. S a tömeg nevetett rajta és
                  éljenezte a hercegasszonyt, aki nyájas biccentéssel köszönte meg a megszokott
                  ovációt. Mert a hercegasszony még hiresebb volt szíve jóságáról, mint Sámuel
                  mester. És Sámuel mester mélyen bókolt a hintó ablakába s a sorokon végigmordult a
                  szó:</p>
					<p>- Milyen remek baba, hja, Sámuel mester nemcsak aranyos jószivü, de nagy művész
                  is.</p>
					<p>Aztán a hajporos kocsis a finom lovak közé csapott, de csak finoman és a hintó
                  megindult aranyhaju Rózsikával, a babahercegnővel, aki elgondolta mindezt a pompát
                  és mondogatta magában:</p>
					<p>- Azért mégis gazdag vagyok, palotában leszek, finom ruhát viselek s mindenki
                  bámulni fog.</p>
					<p>S bámult babaszemével, csak mikor a hercegnő megfordította hátán a gombot,
                  gyülemlett szivébe az epedő fájdalom. S megeredt szeméből a köny és ajka
                  szüntelenül, panaszosan ismételte:</p>
					<p>- Mama, mama!</p>
				</div>
			</div>
			<div type="group">
				<head>
               MÁSODIK RÉSZ.
               A GAZDAGSÁG.
            </head>
				<div type="chapter">
					<head>1.</head>
					<p>Hát tesz ilyet egy anya? A madárorru asszony végigrohant az utcákon s folyton ezt
                  gondolta: igaza van a hercegasszonynak. Hát tesz ilyet egy anya? Hogy nézzen még
                  halandó embernek a szemébe? De hogyan van az, hogy most mindent máskép lát s nem
                  is bir visszaemlékezni arra, hogy hogyan látta elébb? Homályosan arra az ötletére
                  gondolt, hogy a maga számára nem nyul ehhez a pénzhez. Igen, ehhez tartja magát.
                  Akkor a jó isten látni fogja, hogy nem önzésből adta el gyermekét, hanem a másik
                  gyermekéért.</p>
					<p>Zsebéhez tapogatott, a bankók suhogtak. Ami vére még volt, az arcába szökött. Ah,
                  pénze van. Vehet mindenfélét. Sok pénze van, soká vehet mindenfélét. Annyi pénz
                  az, hogy tán nem is lehet mind elfogyasztani. Ugy érezte, jóvá tesz mindent, ha
                  most valahol fölnyalábol egy kosár ennivalót s leszórja a csapóajtón keresztül.
                  Hamar, hamar. És gyáván, egy kis bankópénzt a kezében szorongatván, hogy a boltos
                  lássa s el ne kergesse, beállitott egy hentesüzletbe. Találomra, ami szemébe
                  ötlött, megvásárolta, aztán bement a tejesüzletbe s kis gyermekének egy üveg
                  tejet vásárolt, majd a péknél beszerzett egy egész kenyeret. Ezt hazaviszi, de ő
                  nem nyul hozzá. S a hus szaga, a tej illata és a kenyér ropogós gyürkéje
                  ostromolta az éhségét.</p>
					<p>- Nem, - gondolta és beleharapott a kenyér csücskébe. Ettől az egyetlen falattól
                  rosszul lett, hogy a sarkon le kellett ülnie egy kőre, de aztán nekiesett a
                  kenyérnek és tépett, tépett belőle, még egy falatot, többet nem, no de most igazán
                  az utolsót. Így szaladt végig az utcákon s az emberek utána néztek és jókat
                  kacagtak rajta.</p>
					<p>Ahogy a dunaparti telekhez ért, két gazdátlan kutya elébe szaladt és csaholva
                  szaglászta a füstölt husokat. A madárorru asszony azonban elhessegette őket. No
                  persze, mintha éhes kutyák javára szerezte volna be azt a drága ételt. Nagy
                  nehezen fölemelte a csapóajtót s lebotorkált a létrán. Odalent mélységes csönd
                  volt, de itt, mint odafönt a kutyák között, a csomagok illata megmozgatott
                  mindenkit.</p>
					<p>- Husszag - czirpelt egy vékonyka hang, a princesszé volt.</p>
					<p>- Itt van, egyenek, - szól rekedten, diadalmasan és a következőktől félve, a
                  madárorru asszony. Ő maga a tejesüveggel az ő vackához tapogatódzott s szólongatta
                  gyermekét. Nem látott semmit a nagy sötétben, de keze megtalálta a kicsi arcot,
                  mely hideg volt s a kicsi szájat, melyben még mindig benne volt a sósizü
                  vasdarab.</p>
					<p>- Cukrom, - suttogja a madárorru asszony s vad sikoltozással elejti a tejesüveget.
                  A gyermek meg volt dermedve és meg volt halva.</p>
					<p>- Segítség! Meghalt! - ordított keservesen a szegény anya s az odu lakóinak
                  megdermedt a lelke, de azért hallatszott a sötétben, ahogy zizegett a csomag
                  papirosa, mikor kitépték belőle az ennivalót s tömték csámcsogó szájukba. És a
                  halálkiáltásra csak a princessz kiáltott föl:</p>
					<p>- Összetörte? Milyen jó lett volna mamának!</p>
					<p>Ez a tejesüvegnek szólt.</p>
					<p>A madárorru asszony hirtelen elhallgatott. Ölébe vette a kicsi holttestet és
                  végigmérte az ujjaival s nem gondolt semmit, semmit, csak azt, hogy milyen kár
                  érte éppen most, amikor vége van a nyomoruságnak. Csökönyösen ezt gondolta, mert
                  ravasz eszével észrevett az agya egyik szögletében egy másik gondolatot, mely
                  ugrásra összehuzta magát s a legelső rést fölhasználná, hogy reátörjön és
                  agyongyötörje. Jól látta ezt a kánya gondolatot, de ügyes volt, nem engedte
                  fölülkerekedni. Az volt abban a gondolatban, hogy hát most minek adta el az egyik
                  gyermeket, ha a másik nincsen? Hogy most vagy ő él a gyermeke árából, vagy az
                  idegenek, s hogy Isten keze nehezül reá ilyen rettenetesen a rettenetes bűn
                  miatt, melybe sodródott.</p>
					<p>- Jobb így, szomszédasszony, - motyog szoporkálva a halálfejü asszony - szegény
                  gyereknek jobb, ha isten magához veszi.</p>
					<p>A püspök és a princessz még ennyit sem szólt. A halál jelenléte megborzongatta a
                  hátukat, de jóllakhattak. Ekkor nyilik a csapóajtó és - kop, kop, lefelé botorkál
                  Faláb Matyi.</p>
					<p>A nagy sötétben nem látott semmit. De az étel szaga őt is megcsapta. S nem is
                  kellett látnia, - keze bizton odaért, ahol ennivaló volt és ő is evett, evett,
                  evett. De egy szó sem kelt ajkán, mintha összes tréfáit elfelejtette volna.</p>
					<p>- Apus, - sugta neki a püspök - a kis gyerek meghalt.</p>
					<p>Erre koppantott egyet a falábával, de most sem szólt. Nagysokára aztán megszünt a
                  csámcsogás, az éhenhalóknál is beáll egy pillanat, amikor abbahagyják az evést,
                  noha van még étel az asztalon. Ezt a püspök sohasem hitte volna, de életében most
                  volt először alkalma több étel előtt ülni, mint amennyi belefér.</p>
					<p>Faláb Matyi most a madárorru asszony vackához tapogatódzott.</p>
					<p>- Ezen már nem lehet változtatni, - szólt komoran - most már csak a temetésre kell
                  gondolni. De hiszen ez sem lehet nagy ügy, az egyik gyerekért csak adtak annyit,
                  amennyivel a másikat temetheti.</p>
					<p>- Tudja? - motyogja a madárorru asszony.</p>
					<p>Faláb Matyi nevetett.</p>
					<p>- Tudom, tudom. Ott voltam a dicső mester boltja előtt s láttam aranyhaju
                  Rózsikát, amint a hintóba ültették. Vert volna meg az isten, mikor magát ahhoz a
                  sátánhoz küldtem, de így is jó. Aranyhaju Rózsikának kitünő dolga lesz, voltaképen
                  nem is való másnak, mint babának.</p>
					<p>- Az isten elvette az eszemet, - kiáltott keservesen a madárorru asszony - a
                  másikért tettem, a másikat akartam gazdaggá tenni, s most nincs, nincs!</p>
					<p>- A halottak föltámadnak - szól komoran Faláb Matyi - és a gazdagságért nem nagy
                  ár két gyermek. Nyugodjon meg, ha pénze van, még gyereke is lehet.</p>
					<p>Ezzel fölkelt s megint fölbotorkált a lépcsőn.</p>
					<p>- Be kell jelenteni a halált, - szólt le onnan - mihelyt közülünk meghalt valaki,
                  rögtön törődnek vele.</p>
					<p>A princessz félénken odalapult a madárorru asszonyhoz.</p>
					<p>- Néni, - szólt - Rózsika nem jön többé vissza?</p>
					<p>- Nem.</p>
					<p>- Hát... - nem merte folytatni, azért inkább a fontosabb mondókáját sütötte el -
                  hát ha a néni volna olyan jó és még van pénze, nem küldene a boltba egy kis
                  petróleumért?</p>
					<p>A madárorru asszony pénzt nyomott a kislány kezébe, de nem szólt.</p>
					<p>- Tercsi, - szólt a fiú a kislányhoz, mikor ez kinyitotta a csapóajtót -
                  elhiszed-e? Egy légy csipte meg az orromat.</p>
					<p>- Ugyan, - hitetlenkedett Tercsi - odalent sohasem volt még légy.</p>
					<p>- De most már van, - erősködik a fiu - a finom étellel jött a légy is.</p>
					<p>Nemsokára visszajött a princessz a petróleummal.</p>
					<p>- Néni, - szólt boldogan, miközben biztos kézzel a sötétben megtöltötte a kis
                  lámpát - akkora pénzt még a boltos sem látott, nem is tudta felváltani, hanem
                  kérdezte, hogy honnan loptam. Nem loptam, mondom én, ez a mi becsületes
                  tulajdonunk. Akkor jól van, mondta ő, ha van pénzük, akkor szivesen adok hitelbe.
                  És hitelbe adta.</p>
					<p>A lámpa kigyuladt. Okos lámpa volt, de azt még nem tudta, hogy gazdag emberek ülik
                  körül, akiknek már hiteleznek is. Ennélfogva csak olyan füstösen és vakon
                  világított, mint eddig megszokta, a szegény emberek körében. S mély lenézéssel a
                  szegénység iránt, nem is iparkodott többet világítani meg az oduból, mint eddig,
                  csak a ládaasztalt s ami a környékébe esett. Sem a halálfejü, sem a madárorru
                  asszonyra nem hullott a fénye, s ezek mintha nem is igen bánták volna. A püspök a
                  száját nyalta s most a lámpafénynél megnézte azokat a csodaételeket, miket csak
                  sötétben élvezett. Sőt a princesszben a látás ujabb étvágyat keltett s megint
                  nyult egy kolbászhoz, melyből azonban csak egyet harapott és sóhajtva visszatette.
                  Hiába, nem birt többet enni.</p>
					<p>Ekkor nyilt az ajtó s egy menydörgő hang hallatszott le:</p>
					<p>- Na és én itt botorkáljak le? Hát mit gondolnak maguk, arravaló az én nyakam,
                  hogy itt kitörjem?</p>
					<p>- Nem muszáj, nagyságos halottkém úr, - szólt Faláb Matyi - én hivtam az urat,
                  mert muszáj, de ha az úr nem akar jönni, az nem az én dolgom.</p>
					<p>- Hallatlan, - mérgelődik a halottkém még hol nem akad ember, aki meghal! És ez
                  itt lakás? Rendes lakás? Hisz ez mesébe való! Ez nem igaz. Maguk gazemberek, akik
                  elbujtak a rendőrség elől.</p>
					<p>- Olyan, amilyen szegénységünktől telik, - morog Faláb Matyi - szivesebben látnám
                  az urat négyemeletes palotámban.</p>
					<p>- Hallja, még egyszer mondom, ez nem rendes lakás. Mivel bizonyítja, hogy ez
                  rendes lakás?</p>
					<p>- Bizonyítani? Hát azzal, hogy ha nem fizetem meg érte a bért, hát innen is
                  kidobnak.</p>
					<p>- Az más, ha házbért fizet, akkor természetesen rendes lakás. Aztán kié ez a lyuk?
                  Kinek fizeti a házbért?</p>
					<p>- A lyuk azé, akié a telek, a telek pedig a kegyelmes hercegasszonyé.</p>
					<p>- Igazán? Az más, az egészen más. Hm, nem is olyan rossz, csak a létra egy kicsit
                  kényelmetlen. Hát hol van az a holt gyerek? Miben halt meg, ki kezelte?</p>
					<p>- Meghalt éhen és kezelte a jó Isten - felel Faláb Matyi.</p>
					<p>- Éhen? Hisz’ itt annyi az ennivaló s a gyerek meghal éhen?</p>
					<p>- Egy kicsit későn hozták az ennivalót, most egy órája.</p>
					<p>- Hallatlan hanyagság. Ilyesmit is csak szegény embereknél tapasztalni.</p>
					<p>- Bizony, a gazdagoknál éppen jókor tálalnak.</p>
					<p>- Ne feleseljen, mert megbánja. Hát ez a gyerek az? S maga az anyja? Hm, nem is
                  hinném, ha nem látnám. Micsoda elvetemültség. S volt lelke nézni, mint hal éhen a
                  gyereke?</p>
					<p>- Hallja az úr - szól Faláb Matyi - mi nagyon nyomorult és alázatos emberek
                  vagyunk s nem is kérünk egyebet, csak mondja meg a hatóságnak, ha már érdemesnek
                  tartja ilyen nyomorult népséget is számon tartani, hogy itt egy halott gyermek
                  van, aki valósággal halott, éhen halt, mert nem kapott ennivalót s most el kell
                  takaritani.</p>
					<p>- Hm, - dörgi a halottkém úr - maga nekem ne irja elő, mi a kötelességem. A
                  gyermek meghalt, azt látom. Hogy külső erőszakkal nem ölték meg, azt is látom. De
                  meg kell még vizsgálni, hogy nem terheli-e az anyját bünös mulasztás. Például,
                  maga szegény asszony, mért nem hítt orvost a beteg gyermekhez?</p>
					<p>- Nem kellett annak orvosság, - felelt az asszony helyett a Faláb Matyi - hanem
                  egy kis tej, vagy egy kis kenyérhaj.</p>
					<p>- De ez mégis csak hallatlan, erre mi nem vagyunk berendezve. Ahova engem hivnak,
                  ott előzőleg orvos járt, aki irást állit ki.</p>
					<p>- Amint látja, halottkém úr, elvégzi a dolgát a halál orvos és irás nélkül is.</p>
					<p>- Vannak itt más gyerekek is?</p>
					<p>- Vannak hát. Előre püspök, princessz, csináljatok pukedlit a nagyságos halottkém
                  úr előtt, a legszebb ruhátokban, amitek van.</p>
					<p>A két gyerek a kislámpa sárga fényébe állott s a halottkém úr rájuk ordított.</p>
					<p>- El a fényből, bagolyfajzat! De hiszen ez mégis hallatlan. Ezt nem lehet türni.
                  Jó ember, - fordult reszkető hangon Faláb Matyihoz - amit most láttam, undorító.
                  Abban a korban, amelyben már megjelent az én röpiratom a lakáskérdés higénikus,
                  szociális és ökonomikus megoldásáról, valóságos embertelenség az ilyen lakás, mint
                  a maguké. Tüstént jelentést teszek a rendőrségnél és meginditom a kilakoltatási
                  eljárást. Sőt cikket irok magukról az ujságba is.</p>
					<p>- Akkor ne felejtse megirni, hogy a palota, melyről szó van, a kegyelmes
                  hercegasszonyé, - szólt szárazon Faláb Matyi - aki nagyon meg fogja köszönni, ha
                  évi jövedelmét tizenkét forinttal megröviditi.</p>
					<p>A halottkém válla közé huzta a fejét.</p>
					<p>- Talán nem is tud róla a hercegasszony, hogy ezt a gödröt emberek lakják.</p>
					<p>- Legyen nyugodt, tud róla.</p>
					<p>- Akkor arról nem tud, hogy ennyi pénzt kapna érte, ha műtrágya-raktárnak adná ki.
                  Mindenesetre megirom az esetet, most pedig megyek a rendőrséghez s kilakoltatom
                  magukat.</p>
					<p>Mikor eltünt a magasban, a falábu ember megint tréfálkozni kezdett.</p>
					<p>- No gyerekek, mindig mondtam, nem kell csüggedni, minden jóra fordulhat. Hát
                  rossz volt a lakás? Ki fogunk költözni. Te fiú, karod alá veszed a lámpát és a
                  kalamárist, te princessz, a két fazekat fogod, a többit elbirja a falábam. S
                  meglássátok, milyen finom levegőnk lesz az uj lakásban, a városligeti fasorban,
                  jobbra az ötödik padon.</p>
					<p>- Gelencsér úr - szólt tompán a madárorru asszony - itt a pénz, mind a pénz, amit
                  kaptam, nincs ki másnak adjam. Csak arra kérem, tisztességgel temesse el a
                  halottamat, a többi a maguké.</p>
					<p>- És maga? - szólt halkan Faláb Matyi.</p>
					<p>- Én nem vagyok, futok az utcákon, hogy keressem a gyermekemet. Futok az utcákon,
                  hogy meneküljek a gyermekem elől. Komisz anya, embertelen ember vagyok, hát hogy
                  vinne rá a lélek, hogy még egy falatot egyem a gyermekem árából!</p>
					<p>- Igy beszél a jóllakott ember, mert annak van becsülete - morgott Faláb Matyi. -
                  De én jóllakottan sem beszélek így, mert tudom, hogy ismét éhes leszek. Hát
                  szomszédasszony, egyet mondok, kettő lesz belőle. Elfogadom a pénzét, bármennyi
                  legyen is, de magát el nem eresztem. Kötelezem magamat, hogy a pénze fejében
                  örökre ellássam magát, nem jobban és nem rosszabbul, mint a tulajdon feleségemet.
                  Azonkivül rajta lesz a szemem aranyhaju Rózsikán, hogyha netán lehetséges és
                  szüksége lenne valakire, hát legyen valakije. Elfogadja?</p>
					<p>A madárorru asszony igent bólintott.</p>
					<p>- És most lássuk, mennyi pénz az?</p>
					<p>Az asszony odavánszorgott a ládaasztalhoz s kiüritette a zsebét. A két gyereknek
                  leesett az álla, a halálfejü asszony csontujjai a levegőt kaparászták a kincs
                  láttára. Faláb Matyi pedig tettetett üzleti nyugalommal, mintha mindig is az lett
                  volna a dolga, megolvasta, összerakta az egynemű bankókat, aztán magasra emelt
                  fejjel mondta:</p>
					<p>- Kerek hatszázkilencvenhét forint és nyolcvannyolc krajcár. Ennyit vettem át
                  magától, szegény asszony. Szörnyű sok pénz ez nekünk, ezzel már vihetjük valamire.
                  Ezzel, gyerekek - fordult zordonan a gyermekeihez - az élet küzdelme véget ért,
                  gazdagok vagyunk. Tebelőled fiú, püspök lehet, tebelőled princessz, ha ugyan
                  apátok ért még valamit az élet mesterségéhez. Most induljatok és mindegyiktek
                  vigyen magával egy marékkal abból a szalmából, melyen nyugodott, mert jön majd
                  idő, amikor nem akarjátok elhinni, hogy itt voltatok, hát jó lesz emlékeztetőnek a
                  marék szalma.</p>
					<p>- Minek az? Jobb ezt elfelejteni, - szól a halálfejü asszony s Faláb Matyi félig
                  mosolyogva, félig búsan rázta a fejét.</p>
					<p>- No lám, még itt vagyunk, csak a pénz szine fityegett előtte s máris más nézeten
                  van. Ne félj anyó, ha így tovább megy, fogok én még ide vissza is kivánkozni. De
                  csitt, jön a legmagasabb látogatás.</p>
					<p>- Hé, feljönni! - kiáltott egy vékonyka hang - ahányan vagytok, mind feljönni.
                  Ilyen lyuk! Az Istenverte csőcselék, csak nem mocskolom be az uniformisomat.</p>
					<p>Faláb Matyi felbiccegett s alássan jelentette a rendőr úrnak, hogy nemsokára
                  jönnek a többiek is, az asszonyok, a gyerekek, még a holt gyerek is repülni fog a
                  magas hatóság parancsára.</p>
					<p>A rendőr úr előszedte noteszét s felvette hamar a jegyzőkönyvet.</p>
					<p>A Dunaparton, lakatlan telken, lakhatatlanság következtében rögtöni kilakoltatás.
                  Ajtó: egy sem, ablak: egy sem, köbméter lelkenként: semmi. Ennélfogva az eset
                  statisztikai célokra alkalmatlan, rendészeti szempontból azonban a gödör
                  leszögezendő, mert betörőknek, csavargóknak kitünő buvóhelyül szolgálhatna.</p>
					<p>Aztán következik a kilakoltak nacionáléja: Gelencsér Mátyás, a főbérlő negyvennégy
                  éves, róm. katolikus, foglalkozásnélküli, féllábu, koldul, hatósági engedélylyel;
                  felesége Gelencsér Mátyásné született Polgár Juliska, ev. ref., állítólagos lánya
                  Polgár Sámuel babagyáros, fővárosi bizottsági tagnak, Tercsi leányuk tizennégy
                  éves, ev. ref., László fiuk tizenkét éves, róm. katolikus, mindketten kiskoruak,
                  iskolakötelesek, be is vannak irva, de nem járnak. És ez így külön eljárás tárgya
                  lesz.</p>
					<p>Továbbá: albérlőként özvegy Burda Sándorné született Frivalder Szidónia, ev. ref.,
                  harminchét éves mosóné s holt gyermeke, István, aki tizenegy hónapot élt.</p>
					<p>Igy, most mehetnek, ha a szükséglakásban akarnak elhelyezkedni, jelentkezzenek az
                  előljáróságnál, szegénységi bizonyítvánnyal s jelen kilakoltatási jegyzőkönyv
                  felmutatása, valamint annak kimutatása mellett, hogy a lakásdíjat a hajléktalanok
                  menhelyén nem tudják megfizetni.</p>
					<p>- Köszönjük szépen, - szólt Faláb Matyi - pillanatnyilag olyan jó helyzetben
                  vagyunk, hogy erre a hatósági jótékonyságra nincs szükségünk.</p>
					<p>Amihez a rendőrtisztviselőnek semmi köze, az irnokának sincs, a közrendőrnek
                  sincs. S megindult a menet, elől Faláb Matyi és halálfejü felesége, utána a
                  madárorru asszony a holt gyerekkel a karjában. Égnek fordult a kicsi fekete arc,
                  lezárt apró pilláival, Oly kicsi volt, hogy elfért édesanyja egyik tenyerében.
                  Végül a sort bezárta a püspök és a princessz, megrakodva a megmaradt eleséggel,
                  egy irkával, egy tintásüveggel és két fazékkal. A marék szalmát a zsebükbe
                  gyürték.</p>
					<p>S a kutyák a telken ámulva nézték ezt a menetet s magasan föltartott orral
                  szimatoltak. Megérezték az elemózsia szagát, a halottszagot s mind a kettő
                  fölkorbácsolta éhségüket.</p>
					<p>- Ezek is elhagynak, - morgott a vén komondor - most már nem is lesz, akit
                  irigyeljünk.</p>
					<p>- Csitt, a rendőrök - figyelmeztette a kis foxli, de már késő volt. A
                  rendőrtisztviselő hátra nézett.</p>
					<p>- Értesíteni kell a kutyapecért, hogy itt gazdátlan kutyák tanyáznak.</p>
					<p>Ettől a szótól megdermedt a vér a kutyák ereiben. Busan összeértették orrukat.</p>
					<p>- Mi is ki vagyunk lakolva, - szólt az egyik - isten veled, nyugalmas hazánk, ahol
                  oly sok szép éjszakát töltöttünk. Én kivándorlok.</p>
					<p>És szétszaladtak. Mire a kutyapecér a telekre ért, már nyomát sem találta a
                  gazdátlan kutyáknak.</p>
				</div>
				<div type="chapter">
					<head>2.</head>
					<p>Faláb Matyi pedig beültette családját a legközelebbi pálinkásboltba s elment a
                  madárorru asszonynyal gyermekét temetni. Késő estig maradtak el, de a halálfejü
                  asszony és két gyermeke türelmesen és békességesen várakozott, mert
                  pálinkásboltban voltak, előkelő helyen, ahol az ajtó az utcáról nyilt és lámpa
                  nélkül is világosság volt fényes nappal. És élvezték, hogy mindenféle emberekkel
                  egy levegőt szivhattak, akik a zsebükbe nyultak, mikor pálinkát ittak s
                  egyik-másik olyan gazdag volt, hogy sok pálinkát is ihatott. És meleg volt a
                  boltban és sokféle jó illat volt a boltban, csöppet sem olyan savanyu, mint lent
                  az oduban. A halálfejü asszony is pálinkát ivott és adott a gyerekeknek. Ettől
                  olyan erős melegség járta át őket, hogy piros lett az arcuk s odasugták
                  egymásnak.</p>
					<p>- Milyen jó gazdagnak lenni.</p>
					<p>- Ó, - szólt a princessz - én emlékszem, hogy voltunk még gazdagabbak. Függöny is
                  volt az ablakon és levest tettek az asztalra.</p>
					<p>A püspök fejét csóválta.</p>
					<p>- El sem tudom képzelni, mit csinálnak az emberek, ha még gazdagabbak.</p>
					<p>- Mert még csacsi vagy. De meglátod, ha én princessz leszek, hogy milyen az igazi
                  gazdagság.</p>
					<p>- Milyen?</p>
					<p>- Hát látod az utcán a lovas kocsikat? Azokban ülnek az igazi gazdagok, a nagyon
                  gazdagok, a gazdag gazdagok. Ezek abban különböznek a többiektől, hogy mindig
                  kocsiban ülnek, vagy otthon ülnek, más-más szobát tartanak, ahol ülnek, ahol
                  alusznak, megint más szobát, ahol esznek és megint más szobát, ahol nem csinálnak
                  semmit.</p>
					<p>- És mit csinálnak azzal a szobával, amelyben nincsenek, mikor a másikban
                  vannak?</p>
					<p>- Csacsi, hát az üresen áll a mig be nem mennek megint.</p>
					<p>- Jé, - gondolkodik a püspök - azalatt mások lakhatnának azokban a szobákban.</p>
					<p>- De hiszen éppen az a gazdagság, hogy mások nem laknak benne, hogy üresen
                  állanak!</p>
					<p>- És ha te princessz leszel, neked is lesznek szobáid, mikben nem vagy?</p>
					<p>- Természetesen.</p>
					<p>- Én, ha püspök lennék, mint apa jósolja, megengedném a szegény embereknek, hogy
                  azalatt a többi szobákban aludjanak.</p>
					<p>- Akkor nem is vagy te gazdagnak való. Mit gondolsz? Hisz akkor olyan, mintha csak
                  egy szobád volna!</p>
					<p>- Annyi elég is, de mivel sok szobám van, hát odaadom a szegényeknek.</p>
					<p>- Hisz akkor azok ép oly gazdagok volnának, mint te!</p>
					<p>- Az nem baj, de én tenném őket gazdaggá.</p>
					<p>A princessz átlátta, hogy nem érdemes a vitát folytatni, hát nem folytatta.
                  Ellenben folytatta tervét a gazdagsága esetére.</p>
					<p>- Aztán mindig főzetnék, hogy a nap bármely pillanatában azt ehessem, amit
                  akarok.</p>
					<p>- Nem mindegy az, ha sokfélét eszel, vagy egyfélét? Én azt hiszem, ha gazdag
                  volnék, én is mindig tartanék otthon ennivalót, például sült krumplit és
                  disznósajtot, aztán egy zsák fehércukrot és egy zsák feketeepret.</p>
					<p>A princessz édesen felkacagott s nyomban elmondotta édesanyjának, hogy milyen
                  fogalmai vannak a kis fiúnak a gazdagságról. A halálfejü asszony is elmosolyodott,
                  de aztán komoly, intő szóval fordult gyermekeihez:</p>
					<p>- Nem kell nekünk fejünket törnünk, hogy mit csinálunk a gazdagságunkkal; el fog
                  az fogyni mihamarabb és megint szegények leszünk.</p>
					<p>- Én többé nem! - szólt cikkázó szemmel a princessz. - Én oda nem megyek többé
                  vissza, akármi történjék is! Ha egyszer már itt kint vagyok a világos, meleg
                  világon, akkor tudom már, hogy mit csináljak.</p>
					<p>- Mit? - tudakolja a fiú.</p>
					<p>- Azt nem mondom meg.</p>
					<p>És titokzatosan magába mosolygott.</p>
					<p>Késő este betoppant Faláb Matyi és a madárorru asszony. Nem lehetett rájuk
                  ismerni. A madárorru asszonyon uj fekete ruha volt, fején fekete kendő. Szomoru
                  jelenség, de olyan szép volt. És faláb Matyin ugyancsak vadonatuj barna, kockás
                  ruha feszengett, féllábán új cipő. Inge és gallérja volt és kemény kalapja.
                  Szakálla meg volt nyirva, bajusza ki volt pödörve, s most már sokkal fiatalabbnak
                  látszott s nem is olyan vadnak. A gyerekek felugráltak és közrefogták, a halálfejü
                  asszony pedig felkiáltott, - alig ismerte meg az urát.</p>
					<p>- Menjünk, - szólt Faláb Matyi komoran - lakást is fogadtam és ott van a ti új
                  ruhátok.</p>
					<p>- Kalapom is van? - kérdé örvendezve a princessz.</p>
					<p>- Akkor szólj, ha kérdezlek - mordul rá Faláb Matyi.</p>
					<p>A princessz megijedt és megnémult. Ott lent az oduban sohasem szólt ilyen
                  hangon.</p>
					<p>- Lesz kalap is - vigasztalja az elszontyolodott lányt az édesanyja.</p>
					<p>Faláb Matyi ránézett az asszonyra, különös, mosolygós, sajnálkozó és csufolódó
                  nézéssel, de nem szólt semmit. Eddig mindig vele volt egy nézeten az asszony. Ez
                  is megváltozott már, pedig még rajta sincs az új ruha.</p>
					<p>A Margit-hidon túl, messzire kellett menniök, míg egy szük, palánksoros utcában
                  egy alacsony házhoz értek. Itt fognak ezentúl lakni. A gyerekek dobogó szivvel
                  vonultak át a kapu alján, át az udvaron, melynek legvégén vagy hat lépcsőfok
                  magasságban Faláb Matyi benyitott. Nagy konyhába értek, melynek bádogkályhája
                  mellett öreg asszony állt s ellenséges kiváncsisággal nézte őket. Jobbról-balról
                  szoba nyílt, a baloldali volt az övék, a jobboldaliban lakott a főbérlő.</p>
					<p>- Holnaptól fogva az is a mienk - szólt Faláb Matyi feleségének.</p>
					<p>A princessz meghuzta öcscse gunyáját:</p>
					<p>- Látod? Nekünk is több szobánk lesz.</p>
					<p>Csak meg kellett gyujtani a lámpát, egy nagy, üveggolyós lámpát és meglátták a
                  tündérlakást. Két ágy volt benne, valóságos ágy, ágyneművel és jutatakaróval,
                  valódi asztal szalmaszékekkel, egy sifonér, sőt egy kipárnázott karosszék és egy
                  szalmafonatu lóca. És a lócán egy halom ruha volt mindegyik számára: szoknya a
                  leánynak, nadrág a fiunak, az asszonynak fehérbabos kék ruha, kötények, cipők, egy
                  sipka a fiunak és mindenféle fehérnemü.</p>
					<p>- Mennyi pénz! - szólt a halálfejü asszony, de nem elégedetlenül. Faláb Matyi
                  mégis rászólt:</p>
					<p>- Csak bizd rám, tudom én, mit csinálok.</p>
					<p>És elhelyezkedtek az asztal körül, csak a madárorru asszony vonult a szélső zugba.
                  Ugy, ahogy ott lent az oduban megszokta s bámult onnan száraz nézéssel a lámpába.
                  A többi hozzálátott a vacsorához, - ő csak rázta a fejét, már evett egyszer,
                  másodszor nem birná ki. És kereste az egyik gyermekét s találgatta, vajjon a másik
                  csakugyan jobb helyen van-e, a hogy a pap is mondta. Az asztal körül csámcsogva
                  élvezték a szokatlan jólétet, de egyik sem szólt. Az odubeli ingerkedés apa és
                  gyermekek között itt mintha szörnyűség lenne. Nem is nézett egyik sem a másikra,
                  hanem magával volt elfoglalva. Még a gyerekek sem mertek egymásra tekinteni.</p>
					<p>Aztán aludni! Ágyban, párnákon, szalmazsákon, melyet még lepedő is befödött. Az
                  egyik ágyban a két gyerek, a másikban a szülők. A madárorru asszonynak a lócán
                  vetettek puha helyet, de ahogy a lámpát eloltották, ő a lóca mellé a földre
                  feküdt, hanyatt, így feküdt egész éjszaka mozdulatlanul, nyitott szemmel. És
                  másnap kora reggel, mikor a többi még aludt, zajtalanul fölkelt s kiosont a
                  házból. Napokig nem mutatkozott, s mikor ismét feltünt, ugyanolyan merev volt az
                  arca, mint mindig, csak ruhája volt sáros és poros. Evett, amit elébe adtak s a
                  sarokba ült. Temetőben térdepelni, sarokban ülni, a földön hálni: ezért az életért
                  adta el aranyhaju Rózsikát s nem akart jobb életet élni.</p>
					<p>S másnap kiköltözött a másik szoba lakója s Faláb Matyi hozzáfogott az uj élethez.
                  Korán reggel elment s korán reggel egy tábor emberrel tért vissza. Mindenféle
                  deszkákat, vásznakat és kócokat hoztak magukkal s hozzáláttak a munkához. Az üres
                  szobában egymásután hosszukás alacsony deszkaládák teremtek a kalapáló emberek
                  keze alatt s abba mások apró kócpárnákat és kóccal tömött zsákpaplanokat
                  csináltak. Vagy ötven ilyen láda készült el estélig és ezzel a napi munka be volt
                  fejezve.</p>
					<p>- Mi ez? - kérdik a gyerekek.</p>
					<p>- Semmi közötök hozzá - szólt Faláb Matyi.</p>
					<p>- Mi ez? - kérdi a felesége.</p>
					<p>Faláb Matyi végignéz rajta és tanakodik magában.</p>
					<p>- Hát ez szálloda lesz magas uraságok számára és te leszel a korcsmárosnéjuk.</p>
					<p>Majd hozzátette:</p>
					<p>- Eddig sikerrel és gyorsan tettem meg az utat lefelé, most ugyanolyan gyorsan
                  akarok fölfelé jutni. Megtanultam, hogy a mai világban mindent gyárilag kell
                  csinálni. Hát most berendeztem a gyáramat.</p>
					<p>És este elment az ujságokhoz és mindenikbe betétette ezt a hirdetést:
                  „Koldusgyerekek fölfogadtatnak és bérbeadatnak. Nagy fizetés, olcsó bér.”</p>
					<p>S mikor hazajött, vigan dörzsölte a kezét. Az üzlet be volt vezetve.</p>
					<p>S alig hogy másnap nyilt a kapu, betódult a nagy sokaság az udvarra, ahonnan csak
                  egyenként juthattak a tekintetes úr szine elé. A két Gelencsér-gyerek szepegve és
                  bámulva állt az ablaknál s nézte a különös sokadalmat, mely türelmesen, alázatosan
                  várta a sorát. Egy sereg asszony, gyerekkel a kezén, vagy az ölükben. Félbenmaradt
                  emberek vad tekintettel, karon, vagy nyakon tartogatva egy-két gyereket, mintha
                  szökésüktől tartanának. S a gyerekek féltek és topogtak és ellenségesen nézegették
                  egymást, a csecsemők sirtak, vagy szoptak s a nagyok élénken megvitatták egymással
                  a sajátságos hirdetést, mely idehozta őket. Ismét mások magukban jöttek,
                  gyerekek nélkül, sánták, akiknek támogató, vakok, akiknek vezető, nyomorékok
                  tolókocsin, kiknek tolókocsitoló kellett.</p>
					<p>Az első, aki Gelencsér Mátyás szine elé került, egy fiatal asszony volt, négy-öt
                  éves fiucskát tartva a kezén. Pálinkás, duzzadt arc, lugos nagy kezek és mélyen
                  előregörnyedő nyak menten a mosónőt árulták el benne. Félénken köszönt a falábu
                  embernek, aki baloldalról jobboldalra csapja át a pipáját, úgy fogadta:</p>
					<p>- Hát ezt a gyereket bérbeadná, lányom?</p>
					<p>- Nem tudom bérbe, vagy micsodába, - szólt az asszony - nekem csak az kell, hogy
                  ne legyen utamban.</p>
					<p>- Az édes gyereke?</p>
					<p>- Az, az, hogy az isten verné meg az apját ott, ahol van. Kora reggel mosni
                  megyek, aztán késő este vetődöm csak haza, s most fizetem a gyerekért a drága
                  kosztot, meg hogy vigyázzanak rá, míg az apja Isten tudja, kivel, hol
                  mulatozik?</p>
					<p>- Igaza van, jó asszony, itt hagyhatja a gyermekét, itt vigyáznak is rá, ételt is
                  adnak neki, hálást is és magának semmi gondja rá.</p>
					<p>- És nem is kell érte fizetni?</p>
					<p>- Egy fityinget sem.</p>
					<p>- Aztán - mért teszi ezt az ur?</p>
					<p>- Mert olyan jó szivem van, - szólt kacagva Faláb Matyi, de csakhamar komolyan
                  folytatja - nincs nekem jobb szívem, mint magának, nem ingyen tartom a gyereket,
                  de majd megkeresi ő maga, amibe a tartása kerül. Nem lesz rosszabb dolga, mint
                  eddig volt, mindössze egy másik asszonynak kell azt mondania, hogy mama, s vele
                  ülni az utcán ott, ahol az ül.</p>
					<p>- De nem adják oda a cigánynak, hogy a csontját eltördelje?</p>
					<p>- Dehogy is cigánynak, jóravaló koldusasszonynak, akinek vigyáznia kell rá, mert
                  estére vissza kell adnia a gyereket hiba nélkül.</p>
					<p>- Akkor jól van, itt hagyom - szólt a mosónő s érdeklődve nézte a sok láda-ágyat.
                  - Aztán ilyen ágyban fog aludni?</p>
					<p>- Ilyenben.</p>
					<p>- Akkor nagyon jól van, az Isten áldja meg az urat a jóságáért.</p>
					<p>Ezzel a gyerek felé fordult:</p>
					<p>- Most itt maradsz s ha nem engedelmeskedel ennek a bácsinak, úgy megraklak, hogy
                  meg sem tudsz mozdulni, te nyomorult istencsapása te.</p>
					<p>A gyerek pedig félénken a válla közé huzta a fejét s mikor az anyja, le sem
                  hajolva hozzá, meg sem csókolva őt, kiosont az ajtón, szemében fölvillant az öröm
                  s félénken, de bizalommal huzódott az ágyak közé s vizsgálgatta őket. Faláb Matyi
                  pedig egy darabka cukrot adott neki:</p>
					<p>- Nesze, kis öcsém, aztán ha jól viseled magad, mindig kapsz cukrot. Sirsz-e majd
                  az anyád után?</p>
					<p>- Sirjak utána? - kérdi a pöttömnyi gyerek.</p>
					<p>- Ne sírj utána - szólt Faláb Matyi komoran.</p>
					<p>- Akkor nem sirok utána - szólt a gyerek és vigan szopogatta a cukrot.</p>
					<p>Aztán jött egy ember, kicsi vörösszakállu ember, hordólábakkal, egy szál kabátban,
                  ing nélkül. Egy hét éves lánykát hurcolt magával, aki sírt.</p>
					<p>- Mit ad érte? - szólt rekedt hangon.</p>
					<p>- Hm, - szólt Gelencsér Mátyás - azt sem tudom, mit ér.</p>
					<p>- Sokat, - morogja a vörös ember - már a toloncházban is volt, lopni is tud és
                  semmi sem lepi már meg.</p>
					<p>- Kap ételt, italt, hálást.</p>
					<p>- Az nekem mindegy, hogy ő mit kap, azt mondja meg az ur, hogy én mit kapok érte,
                  ha itt hagyom?</p>
					<p>- Vagy úgy, maga bért akar utána?</p>
					<p>- Hisz azt igérte az ujságban, vagy nem?</p>
					<p>- De igen. Hát naponta fizetek utána öt krajcárt.</p>
					<p>- Tiz sem lesz sok.</p>
					<p>- Hatot adok, többet nem. Látja, az udvar tele van gyerekekkel, válogathatok.</p>
					<p>- Hát legyen hat krajcár, de tiz napra fizessen mindig előre.</p>
					<p>- Rendben van - szólt Faláb Matyi, egy könyvbe beirta a másik gyerek nevét is és
                  lefizetett az apjának hatvan krajcárt. Ez besöpörte a pénzt, fölcsapta a sipkáját
                  s rá sem nézve a gyerekre, fütyörészve ellépett.</p>
					<p>Meglehetősen gyorsan ment a megegyezés. Volt még olyan is, aki sirva hagyta ott
                  gyerekét, ezeknek Faláb Matyi ellágyultan szorongatta kezét és megtoldotta a
                  kialkudott bért, igérvén, hogy a gyerekre különös gondja lesz. Ahogy gyültek,
                  gyültek az apróságok, elevenebb és barátságosabb lett a tanya. S kint
                  türelmetlenebbek, zajongóbbak a várakozók. Mindenféle emberek, öreg asszonyok,
                  akik az unokákat hozták, fiatal asszonyok, akik gyereküktől akartak szabadulni. S
                  a gyerekek között alig néhány volt, aki belekapaszkodott volna anyja szoknyájába
                  és sirt volna, hogy ne hagyja el.</p>
					<p>S jöttek a gyerekbérlők is. Vad alakok, alázatos nők, kifestett dámák is, féllábu,
                  félszemü, kezetlen, karatlan koldusok, egy aranyszakállu béna ember, aki lehetőleg
                  aranyhaju ikreket keresett, de ilyeneket nem találván, kiválogatott magának két
                  szőke gyereket s nyomban rájuk parancsolt, hogy testvéreknek mondják egymást, őt
                  pedig apjuknak. Faláb Matyi mindenkivel megegyezett, a tenyerükbe csapott és előre
                  bezsebelte, az egy hétre való bért. Kicsi béreket fizetett, néhány hatost és nagy
                  béreket szedett, néhány forintot. Az első nap meg is telt a szállója, s majdnem ki
                  is ürült. Mire delet harangoztak, száznál több gyerek került fenhatósága alá s
                  ezekből vagy harminc maradt raktáron.</p>
					<p>Elintézvén az ügyeket, áthívatta a két gyerekét, meg a feleségét. A püspöknek és a
                  princessznek egy-egy mogyorófapálcát nyomott a kezébe s rájuk szólt:</p>
					<p>- Mától fogva ti lesztek a rabszolgafelügyelők. Az én gyermekeim vagytok, tehát
                  azt akarom, hogy ti verjetek s ne benneteket verjenek. Szigoruak legyetek az
                  apróságokhoz, különben elfelejtik, hogy nyomorult semmiháziak s benneteket
                  tartanak annak. Inkább megvertek öt ártatlant, semhogy egy ludas veretlen
                  maradjon. Te pedig, asszony, a főfelügyelő leszel, valamennyiüknek a mamája. Nem
                  szabad jobbnak lenned, mint az édesanyjuk volt hozzájuk, különben még azt hiszik,
                  hogy az édesanyjuk komisz. Főzni, mosni fogsz a sáskahadra, ugy, hogy el ne
                  rontsák a gyomrukat. S most már érted az egész üzletemet. A koldulás éhenkórász
                  állapot, ha az ember foglalkozás hiján üzi, de aranybánya, ha vállalkozáskép üzi.
                  Gyárilag kell csinálni mindent. A suszter, aki cipőt csinál, éhen hal, de aki
                  legényeket dolgoztat s maga csak pipál, az úr. Mi pedig most urak leszünk, ha lesz
                  egész szivünk ahhoz, hogy ne legyen szivünk.</p>
					<p>Aztán a gyereksereghez fordult:</p>
					<p>- Gaz fickók, kedves gyermekeim, jól figyeljetek ide. Mindennap annyit kaptok
                  enni, hogy ne fájjon az éhség és el ne rontsátok a gyomrotokat. Soványaknak és
                  piszkosaknak kell maradnotok, mert kövér és tiszta gyerek nem való koldusnak. Egy
                  mesterséget tanultok nálam, melynek nagy hasznát vehetitek későbben. Az lesz a
                  hivatástok, hogy részvétet keltsetek az emberekben. Aki krajcárt ad, annak szépen
                  köszönetet kell mondani s ki kell nevetni, úgy, hogy meg ne lássa. Akivel az utcán
                  lesztek, a gazdátok, akivel úgy kell tenni, mintha szeretnétek s ne úgy, mintha
                  apátok-anyátok volna. Akivel a gazda rosszul bánik, az mondja meg nekem, mert aki
                  ver benneteket, annak nagyobb bért sózok a nyakába. Ezért külön jutalom jár
                  mindegyikteknek, aki rá tudja venni a gazdát, hogy rosszul bánjon vele. Itthon
                  pedig meg ne mukkanjon senki, mert pálcát kap vagy Sándor urfitól, vagy Tercsi
                  kisasszonytól. Sándor urfi a fiukat veri majd, Tercsi kisasszony a lányokat. Igy
                  ni, most tudjátok, hogy mihez tartsátok magatokat.</p>
					<p>Ezzel sarkon fordult és ment. Felesége és gyermekei utána. Ledült az asztal fején
                  s két karjára fektette arcát.</p>
					<p>- Fáradt vagy? - kérdi a halálfejü asszony.</p>
					<p>- Utálom a világot, - szólt a falábu ember, de csakhamar felkapta a fejét.</p>
					<p>- Mit szólsz az üzlethez?</p>
					<p>Az asszony bólogatott.</p>
					<p>- Ugy látszik, jó, - mondotta.</p>
					<p>- S ti mit szóltok hozzá? - fordult a gyerekeihez.</p>
					<p>- Nagyszerü! - kiáltott Tercsi lelkesülten.</p>
					<p>A püspök lehorgasztotta a fejét s elfordult.</p>
					<p>- Hadd lám csak, - szólt faláb Matyi nyersen - mutasd az arcodat. Te sirsz? Ne
                  tagadd, te haszontalan, neked fáj a szíved e nyomorultak láttán. S azt gondolod,
                  hogy az apádnak nincs szive, hogy a nyomorból üzletet csinál. Fiu! - kiáltott fel
                  s az asztalra csapott - azt mondom neked, hogy idejekorán szakitsd ki a szivedet,
                  mert jaj annak a püspöknek, akinek szive van! Bort hozzatok.</p>
					<p>S az asztalra dobott egy darab pénzt.</p>
					<p>A princessz borért szaladt, Faláb Matyi pedig ismét a feleségéhez fordult.</p>
					<p>- Azt hiszem, igy már jó uton vagyunk, megtaláljuk az ajtót az apád szivéhez.
                  Igaza is volt a vén emberkalmárnak, az olyan nyomorék emberhez, amilyen én voltam,
                  féllábbal és dupla szivvel, az olyan nyomorulthoz, aki becsületről álmodozik, az
                  ember ne adja a lányát. Az enyémet nem adom majd tisztességes embernek s ha mégis
                  olyannal szűri össze a levet, hát kiátkozom, vagy ami annál is rosszabb: nem adok
                  neki enni.</p>
					<p>Mire a princessz a borral megérkezett, Faláb Matyi mintha már be lett volna rúgva.
                  Dörmögött magában, magyarázott, feleselt önmagával, aztán kinosan
                  felsóhajtott:</p>
					<p>- Ó Istenem, Istenem, csak túl lennék már rajta. Aztán nagyot hörpintett az
                  üvegből, majdnem félig kiüritette egy szuszra s ettől ismét józan lett.
                  Megtöltötte a poharakat s a régi kedvességgel kacsintott gyermekei felé:</p>
					<p>- No, gyerekek, aztán méltósággal viseljétek a gazdagságot! Olyan gúnya az, melybe
                  nemcsak belebújni kell, hanem otthonosnak is kell benne lenni, nehogy azt mondják
                  rólatok: nini, a két uri gyereknek öltözött koldus!</p>
					<p>Míg ettek, egyiknek sem volt semmi baja. Leves is volt, hús is volt, meg kenyér,
                  nem kimérve, hanem az egész sütet egy darabban, amiből annyit vághatott ki-ki,
                  amennyit akart. A halálfejű asszony evett a leghosszabban és a legtöbbet. Különös
                  volt nézni ezt az asszonyt, amint hustalan ajkai jártak, mozogtak s minden
                  szájmozdulatnál a halántékcsontok kidagadtak, mint halnál a kopoltyu. Borzasztóan
                  sokat evett s már az első ebéd után is kövérebb lett.</p>
					<p>Faláb Matyi méltósággal evett. Úgy tett, mintha mindig is így lett volna. A
                  húsdarabokat finnyásan villája hegyére szurta, kényesen megmártogatta a lében s
                  közömbösen vette szájához. A két gyerek szinte reszketett az evés gyönyörüségétől
                  s mikor már nem birták tovább, a princessz szinte sírva fakadt és a püspök is
                  mélyen sóhajtva tett le egy fél karéj kenyeret, melyet már nem birt megenni.</p>
					<p>De idáig jutva, a püspök kifelé hallgatódzott, a másik szoba, a kaszárnya felé s
                  nyugtalanul nézett az apjára. Faláb Matyi észrevette ezt és összeráncolta a
                  homlokát.</p>
					<p>- Fiu, - szólt szigoruan - erről le kell szoknod. Nem szabad észrevenni, hogy más
                  éhes. Mert ezzel elveszited a magad falatját s ha enni adsz a másiknak is, akkor
                  koldusbotra jutsz. A gazdagság egyedüli nyitja: nem törődni a másikkal.</p>
					<p>- De apa, - szólt a püspök - én azt hittem, hogy mi jobbak lehetnénk, mert
                  magunkról tudjuk, hogy milyen...</p>
					<p>- Milyen rossz éhezni? Hogyan püspököm, de azt is tudjuk magunkról, hogy miattunk
                  mindenki jóllakott, akinek volt miből és senkisem törődött vele, hogy mivelünk mi
                  lesz. Mit akarsz? Megosztani falatodat az éhezőkkel? Kikkel? Ezekkel, akik itt
                  vannak? Hát azok, akik nincsenek itt, koplaljanak? S adhatsz-e azoknak is? Van
                  annyi vagyona valakinek, hogy amikor jóllakni akar, minden éhezőt tápláljon? Olyan
                  nincs, de akinek valamije van, azt annak köszönheti, hogy hagyta éhezni az
                  éhezőket.</p>
					<p>- Igaz! - szólt a princessz. A püspök nem szólt semmit, csak mélyen
                  elgondolkodott.</p>
					<p>Odaát pedig az apróságok zajongani kezdtek. Faláb Matyi rászólt a gyerekeire:</p>
					<p>- Most pedig törüljétek meg a szájatokat s verjetek végig a lármázókon. Ha nem
                  tudjátok, kik lármáztak, verjétek végig valamennyit.</p>
					<p>- De apa! - könyörgött a fiú.</p>
					<p>- Indulj! - kiált az apa.</p>
					<p>S indultak. Amint kinyitották az ajtót, halálos csend támadt, amitől a két
                  rabszolgatartó megijedt. Rémüldöző, éhes kis tekintetek meredtek rájuk, amitől
                  olyan különösen elszontyorodtak.</p>
					<p>- Nos? - szólt Faláb Matyi.</p>
					<p>- Ki lármázott? - kérdi reszkető hangon a princessz és fölemeli a pálcáját.</p>
					<p>Senki sem felelt.</p>
					<p>- Mondjátok meg, - ismétli a princessz, szinte könyörögve - különben valamennyien
                  kikaptok.</p>
					<p>Megint nem felel senki. Csak halk nyöszörgés kelt a szavak nyomában, mely mind
                  hangosabb lett, s mikor a princessz pálcája lehullott az egyik gyerekre,
                  valamennyi keservesen elbődült.</p>
					<p>A püspök ettől annyira megijedt, hogy elejtette a pálcáját. De nénje, akinek az
                  első csapás alatt könnyek tolultak a szemébe, mintegy megrészegült a jajgatástól.
                  Szeme csillogott, ajka megnyilt s mámorba esve, kéjelegve suhintott a pálcájával,
                  végig a gyereksoron, vad boldogsággal, lázasan és végül kegyetlenül kacagva.</p>
					<p>- Te is! - kiáltott Faláb Matyi.</p>
					<p>De a fiú, nem birván többé magával, belemarkolt a nénje karjába, kicsavarta
                  kezéből a pálcát s elhajította:</p>
					<p>- Nem nézhetem tovább, - kiáltotta - hát van lelked verni az ártatlanokat?</p>
					<p>A két testvér összenézett. Tercsi tekintete elébb vad volt s rá akarta magát vetni
                  az öcscsére, de aztán fölocsudott és sírva fakadva, kiszaladt az udvarra. A
                  koldusgyerekek vacogó foggal nézték a jelenetet, s féltek, hogy most a falábu
                  ember fog rajtuk végighegedülni.</p>
					<p>Meg is jelent a küszöbön, baljóslatuan, pipája csutoráját szinte szétharapdálva
                  szája sarkában.</p>
					<p>- Nem engedelmeskedel? - szól kurtán.</p>
					<p>- Nem birom, apám - szólt a fiú. Egész testében remegett, de szeme erősen az
                  apjára nézett.</p>
					<p>- Gyere át - szólt ez kurtán.</p>
					<p>A püspök sötét elszántsággal követte apját. El volt készülve, hogy életében
                  először ki fog kapni apjától.</p>
					<p>De nem kapott ki. Faláb Matyi visszatelepedett az asztalhoz s intett a fiúnak. Ez
                  közelebb lépett.</p>
					<p>- Mond csak, - szólt az apa csöndesen - te most nagyon komisz embernek tartasz
                  engem?</p>
					<p>A fiú nem felelt.</p>
					<p>- Tehát igen - szól Faláb Matyi.</p>
					<p>- Nem, - kiáltott a fiú - te vagy a legjobb ember a világon, mindig az voltál és
                  érzem, hogy most is az vagy.</p>
					<p>- Hát mért akarsz jobb lenni, mint én vagyok?</p>
					<p>- Nem birok, nem birok.</p>
					<p>- Miért nem?</p>
					<p>- Mert igazságtalannak tartom, mert csunya, embertelen a szegény gyerekeket ütni,
                  akik nem vétettek s amugy is elég szerencsétlenek.</p>
					<p>Faláb Matyi bólogatott.</p>
					<p>- Szegény fiú! - szólt s megsimogatta remegő gyermeke haját. - Kiveszem kezedből a
                  pálcát, mely nem való oda. Majd elvégzi a nénéd a te dolgodat is. De egyet kikötök
                  magamnak. Ne mutass részvétet ezeknek a gyerekeknek, különben tönkre teszed őket.
                  Elbírnak mindent, amíg azt hiszik, hogy máskép nem is lehet. Istennek tartják az
                  ördögöt is, ha nem látnak Istent. Ezeket a gyerekeket te nem nevelheted jobb
                  életre, mint születtek. Durvaságot és nélkülözést tapasztaltak első gügyögésüktől
                  fogva s mégis tudnak úgy kacagni s rakoncátlankodni, mint az elkényeztetett
                  hercegurfiak. De jaj nekik, ha megérzik a részvétet. Nem segít az rajtuk, csak
                  elviselhetetlenné teszi nekik, amit addig természetesnek tartottak. Bánj velük jól
                  itthon s nem birják az életet odakint, ahol rosszul bánnak velük. Az életet nem
                  lehet számukra kipárnázni, hát a keménységhez kell őket edzeni. Én sem vagyok
                  rosszabb ember, mint te, de tudom, hogy mit kell tennem. Most eredj utadra, de ne
                  avatkozz nénéd dolgába, aki, hála Istennek, örömet is talál a hivatásában.
                  Különben nem fogunk sokáig egy tető alatt lakni velük, mert ez a lakás nem való
                  uraságoknak.</p>
					<p>Mint valami óriás fecske, suhant a madárorru asszony az új hajlékon keresztül.
                  Megérkezett, látta, mi történik itt, hallotta miről van szó, jóllakott a többivel,
                  de nem az asztalnál, hanem a sarokba vonulva s ismét eltünt. Nem is hallgatott a
                  marasztalásra, nem is felelt a kérdésekre, csak ment és motyogta:</p>
					<p>- Az egyik alszik, a másik sír. Megyek az egyikhez és várom a másikat.</p>
					<p>Faláb Matyi sötéten nézett rajta végig s egy szót sem szólt. Az üzlet ment, mint a
                  karikacsapás. Már nem kellett az ujságban hirdetni, - mindennap jöttek az új
                  gyerekbérlők s hoztak ujabb gyerekeket. S Faláb Matyi vastag könyvet szerzett be,
                  abba írta minden gyereknek és minden bérlőnek a nevét, az összegeket, miket
                  fizetett s azokat, amiket kapott. Aztán lecsapta a tollat és nagyot sóhajtva
                  mondta:</p>
					<p>- Annyi a nyomoruság, hogy holnap már a takarékba rakom a fölösleget.</p>
					<p>Három hét multán pedig már szűk volt a kaszárnya. Faláb Matyi a familiával uri
                  lakásba költözött s a másik szobát is berendezte kaszárnyának. Most már valódi
                  téglaházba hurcolkodtak, a Váci-uton kétemeletes házba, annak is az első
                  emeletére. Volt ott két egymásba nyiló szoba, meg előszoba is és abba már négy
                  ágyat állitottak s mindegyikük külön aludt a külön ágyában. Három hét alatt a
                  halálfejü asszony megszünt halálfejü asszony lenni, mert egészében kigömbölyödött,
                  az ajka is piros lett, a szeme is kereken kihízott a mély üregekből s amikor
                  fölvette a mideres ruhát s virágos kalapot tett a fejére, a princessz összecsapta
                  a kezét:</p>
					<p>- Milyen szép a mi édesanyánk!</p>
					<p>És Faláb Matyi két kezébe fogta a boldog hiúságtól mosolygó arcot.</p>
					<p>- Úgy, úgy, most már sejthetitek, milyen szép volt azelőtt, mikor fiatal volt és
                  nem tudta még, mi az éhség.</p>
					<p>A princessz és a püspök szeme sem pislogott többé pirosan. A leányon lomha jólét
                  ömlött végig, kerek kurta szoknyája alól fekete harisnya kandikált, lába szép
                  karcsuan hencegett ki s félórahosszat tudott a tükör előtt állni s nézegetni a
                  bokáit. Csak a püspökön nem fogott a jólét; sovány és egérarcú maradt s a cipő
                  nyomta a lábát s az új kabátot ugy érezte, mintha a hóna alatt meg lenne kötözve.
                  S valahányszor ebédhez ültek, mélyen fölsóhajtott s elfogódva nyult a késhez,
                  villához, mint idegen holmikhoz, mikhez nincs jussa.</p>
					<p>A princessz különben hiven megfelelt hivatalának. Minden reggel kényesen felrakta
                  a kalapját s elment a kaszárnyába. Egy pupos öregasszony vitte ott a konyhát s
                  Faláb Matyinak egy régi kollegája, egy kékpápaszemes félkaru verklis töltötte be a
                  felvigyázó szerepét. Egész nap a küszöbön ült és verklizett úgy, mint régen. S a
                  gyerekeket se bántotta s azok nagy félelmük mellett is örültek az örökös
                  muzsikaszónak, mely nap-nap után ugyanazt a három nótát nyekegte. Jó ember volt,
                  mert hülye volt, aki alázattal fogadta a pupos asszony kezéből az ebédet és
                  vacsorát, melyhez egy-egy félliter bort is hozott magának a korcsmából. S ebéd,
                  vacsora ideje alatt sem hagyta el a küszöböt, éppen csak alvásra ment be az egyik
                  kaszárnyaszobába, míg a pupos asszony a másikban aludt. Igy őrizték a gyerekeket,
                  nehogy valamelyik kifizetett árudarab megszökjék.</p>
					<p>Tercsi kisasszony ellenben fejedelmileg emelt fővel toppant a gyerekek közé. A
                  félkarú verklistől kezdve valamennyi páriával kezet csókoltatott magának s e
                  közben vizsgálgatta a gyerekeket. Az utasitásokat apjától kapta. Felügyelt a
                  mosakodásnál: a gyerekeknek csak felületesen az arcukat volt szabad megmosniok. Ha
                  esett az eső, sétára kellett menniük az udvaron, mert meg kell szokniok a rossz
                  időjárást. Aki fejfájásról panaszkodott, nem kapott enni. Aki vidám volt, az
                  verést kapott, de utána egy darab fehér cukrot. Hadd menjen el a kedve a
                  jókedvtől, de azért iparkodjék jókedvű lenni, ha tudja is, hogy verés jár érte. A
                  gyerekek maguk takaritották háló vackukat, de szellőztetni a szobát nem volt
                  szabad. Hadd gyüljön benne a nehéz levegő, de éjszakára, akármilyen hideg is az
                  idő, nyitva kellett hagyni az ablakot: hadd szokják meg a hideget is. Faláb
                  Matyinak az volt az igyekezete, hogy a gyerekeknek ne legyen jobb életmódjuk nála,
                  mint bárki másnál lehet, akihez a gyerek bérbe kerülhet.</p>
					<p>Nagyritkán jött egy-egy anya, apa utána nézni a gyerekének. Láthatta is, de a
                  gyereknek meg volt tiltva örülni a látogatásnak s bizony a tilalomra nem is igen
                  volt szükség. A látogató egy kupica pálinkát kapott s ezzel meg volt elégedve.
                  Olykor megtörülgette a szemét és sopánkodott, mért nincs neki módjában otthon
                  olyan gyöngyéletet biztosítani gyerekének, mint az itteni.</p>
					<p>Vagy kéthónapos volt a Faláb Matyi üzlete s a tavasz is itt volt verőfényével,
                  esőivel, az orgonabokrok is kivirágzottak már, sőt a Váci-uton a korcsmáros már az
                  asztalokat is kitette a poros utra. Ekkor Faláb Matyi belebujt vadonatuj sárga
                  felöltőjébe, fejébe nyomta a cilinderét s háromszáz forintos műlábával szinte
                  beleszökelt a kapu előtt álló kétlovas hintóba.</p>
					<p>- A Dorottya-utcába, a babavállalathoz, - szólt hetykén s hátradőlt a kocsiban. A
                  sarki rendőr ámulva nézte s meglepetésében szalutált neki. Faláb Matyi pedig
                  elnézett feje fölött s gőgösen megbillentette a cilinderét. A lovak egy-kettőre
                  szedték a lábukat s a sürgető ostorcsapás után, mely közéjük hullt, összedugták az
                  orrukat:</p>
					<p>- Nagy úr lehet, hogy így biztat bennünket a gazda.</p>
					<p>- Iszonyú nagy úr, - horkant a másik - a lába is masinára jár.</p>
					<p>- A Dorottya-utcában torpanva megállottak a kocsis virtuóz gyeplőrántására. A
                  boltajtóban véletlenül ott állt Fajankó Gyuri, kék kötényben és papucsban, és
                  odaugrott a kocsihoz és sapkáját lekapva, felrántotta az ajtót. Sámuel mester bent
                  a gyerekszékén ült s meglátván fajankó Gyurit a kocsi előtt, leejtette a
                  pápaszemét, arcán szétszalasztotta ránckergető mosolyát s leereszkedett a székről.
                  Nagy úr jó vevő.</p>
					<p>- Jó napot, Sámuel mester - szól dörgő hangon Faláb Matyi.</p>
					<p>- Alázatos szolgája a méltóságos urnak, nagy szerencse...</p>
					<p>Tovább nem mondta. Mintha kisértetet látott volna, leesett az álla s arca sima
                  lett, mintha végigvasalták volna.</p>
					<p>- Megismer? Vagy nem hisz a szemének? - szólt kacagva Faláb Matyi. - No persze, el
                  voltam készülve erre a fogadtatásra. Sőt egyenesen készültem rá, hogy így
                  fogadjon. Hát csak térjen magához, kedves após uram, én vagyok csakugyan én s a
                  sárga kabátom is az enyém, meg ez a masina a lábamon is az enyém. A kocsit kint a
                  magam pénzéből fizettem ki, ha eleget használtam. Én nem akarok semmit, sőt
                  ellenkezőleg. Erre hajtattam s akkor azt gondoltam: a jó Sámuel mesterről rég nem
                  hallottam semmit, tán el is költötte azt a százezer forintot, amit a hercegnőtől
                  kapott az aranyhaju gyerekért, hát jó lesz beszólni hozzá s megkérdezni tőle, nem
                  kell-e egy kis pénzmag szeretett vejétől, a kedves Faláb Matyitól.</p>
					<p>- Elég - szólt most Sámuel mester és a jó ember ezuttal igen csunyán tudott nézni.
                  - Ismerem uraságod mókás kedvét s egy csöppet sem vagyok hajlandó mulatni rajta.
                  Ha van pénze, annál jobb, de vigye máshová, nehogy itt csipje el a rendőrség.</p>
					<p>- Ó becsületes Sámuel mester, ez önre vall, ez az aggodalom - dörögi vigan Faláb
                  Matyi - Hát persze, a magamfajta ember hogyan juthatna pénzhez, ha nem lopás
                  utján? S az ilyen köztiszteletü férfiu hogyan állna szóba egy gyanus pénzü
                  emberrel? Többet ér a szegény koldus, mint a gazdag tolvaj, ugy-e igy szokták
                  mondani azok, akiktől lopni lehet? No hát legyen nyugodt Sámuel mester, most az én
                  érdekem is az, hogy több legyen a koldus, mint a tolvaj.</p>
					<p>Sámuel mester mereven a szólóra nézett s a csel sikerült. Mert fajankó Gyuri nem
                  is álmodta, hogy ez a figyelmesen hallgató majsztram egyszer csak elkapja a bal
                  fülét s akkorát ránt a készületlen gyereken, hogy élesen fölsivitott s összes
                  praktikái csütörtököt mondottak.</p>
					<p>- Mit állsz itt? Mit bámészkodol? Mindent muszáj hallanod? Nem takarodol? Hát
                  nincsen elég munka odabent?</p>
					<p>- Megyek, megyek, csak eresszen el - ordított a fiú, féllábon forogva a
                  körülcsavarintás irányában.</p>
					<p>- Bár a nyakadat tekerhetném így ki - sóhajtott Sámuel mester s Fajankó Gyuri
                  lobogó füllel menekült a piros kárpit mögé, ahol természetesen meglapult és
                  hallgatódzott.</p>
					<p>Sámuel mester pedig durván fordult Faláb Matyihoz:</p>
					<p>- Ha már itt vagy, végezzünk, de röviden. Mit akarsz?</p>
					<p>- Még egyszer megnyugtatom, semmit, ami pénzébe kerülne, semmit, ami érzelmeit
                  bántaná. Röviden: épp olyan gazember vagyok, mint maga, kedves após s igy már
                  semmi oka sincs, hogy továbbra is kitagadjon.</p>
					<p>- Én pedig azt mondom, hogy megelégeltem a tréfát s röviden végzek: takarodjál,
                  nem ismerlek és nem foglak ismerni.</p>
					<p>Faláb Matyi azonban nem takarodott, hanem ügyes szökéssel a pultra telepedett s
                  csontfejü sétabotját lóbálta.</p>
					<p>- Nem úgy, kedves após, sokkal jobban ismerem magát, semhogy ne tudnám, mennyire
                  másképpen beszélne, ha a valóságot megértette. S ha netán az nyugtalanítaná, hogy
                  érzelmeim hajtanak apai keblére, hát megnyugtathatom: épp úgy undorodom magától
                  most, mint eddig, de megtanultam, hogy ebben a tekintetben magának van igazsága.
                  Az ember érezzen, ahogy érez, de ez ne gátolja őt üzleteiben. Én pedig üzletet
                  akarok csinálni, melynél maga nem jár rosszul.</p>
					<p>- Beszélj hát, de még egyszer mondom: röviden.</p>
					<p>- Igérem és hosszu leszek. Tehát röviden: maga, kedves apósom, kirugta a lányát,
                  mert hozzám jött feleségül. Hozzám, a nyomorékhoz, aki bizonyos üzleti elvektől
                  irtózott s nem volt hajlandó a maga terveiben közreműködni. Igazságot kell
                  szolgáltatnom: igaza volt. S én sem adom a lányomat olyan embernek, amilyen akkor
                  én voltam.</p>
					<p>- Hm, a dologra.</p>
					<p>- A dologra tartozik. Két gyönyörü unokája van magának, akiket a szemétdombon
                  neveltem föl, mely otthonunk és táplálékunk volt egyaránt.</p>
					<p>Maga nem látta őket, mert mikor az asszony azt gondolta, hogy az unoka majd csak
                  meglágyítja nagyapó szívét s beállított magához, hát rá se nézett, hanem a
                  legényével kirugatta. Erre csak emlékszik, kedves após, hiszen azért rugtam másnap
                  hasba a falábammal s ezért csuktak be három hétre testi sértés cimén.</p>
					<p>- Hát aztán? Nem volt elég a regényből?</p>
					<p>- De elég volt. Koldultam és koplaltam a családommal együtt és átkoztuk magát, aki
                  halomra gyűjti a kincseket, megcsalja a világot jótékony hirével, becsapja az
                  uristent is a jóságos mosolyával. Hát ilyen ember nem ismerheti el vejének a
                  koldust. Ezt most már átlátom, sőt egyebet is tanultam magától. Ezért elsősorban
                  köszönetet akarok magának mondani.</p>
					<p>- Fölösleges, csak végezzen, mert a vége mégis csak az lesz, hogy megint
                  kilöketem.</p>
					<p>- Az lehetetlen, mert kint vár a kocsisom és szükség esetén vásárlok valamit.
                  Ahhoz pedig nincs lelke, hogy kilökjön egy vevőt, akit meg is csalhat. Hát, mint
                  mondtam, tanultam is magától valamit. Most pedig már a dologra is tértem. Járt itt
                  magánál ezelőtt két hónappal egy szegény asszony, aki a gyermeke aranyhaját akarta
                  eladni.</p>
					<p>- Nem tudok róla, semmi közöm hozzá.</p>
					<p>- Nono, nem kell tagadni, én küldtem magához. Azt hittem, be fogja csapni s ád a
                  hajáért egy-két forintot. De maga sokkal ügyesebb volt. Adott neki hétszáz
                  forintot az egész gyerekért.</p>
					<p>- Tagadom.</p>
					<p>- Ne tagadja, hisz ugy sem számonkérni jöttem ezt a gyereket, hanem megköszönni,
                  hogy ezt a nagyszerü gazságot elkövette. Mert ez hozott nekem pénzt és egy kitünő
                  ideát, mely rövidesen gazdag emberré tesz.</p>
					<p>Sámuel mester most egy pillanatra előszedte mosolyát, de csakhamar elejtette. Ám
                  szeme már érdeklődve csillogott.</p>
					<p>- Igazán?</p>
					<p>- Igazán. Nem olyan drágán kél az én portékám, mint a magáé, de annál szaporábban.
                  Az a szegény asszony eladta a gyermekét a másik kedvéért, de mire a pénzzel
                  hazaért, a másik meg volt halva. Undorodott a pénztől s ideadta nekem. S akkor
                  hirtelen megszállt a tiszta látás. Hiszen az a gyermek is portéka. Értéktelen,
                  olcsón kapható portéka, melylyel kereskedni lehet. Hát tőkém is van mely már sok
                  gyermekvásárból származott és Isten sincs, aki ilyen gyalázatosságot, amilyet maga
                  elkövetett, el nem türne. Ránéztem az én gyermekeimre, ezekre a kiéheztetett
                  vázakra, akik életükben először ehettek annyit, amennyi beléjük fért s nem
                  törődtek vele, honnan van az a pénz, eszükbe sem jutott kérdezni, hova lett
                  aranyhaju Rózsika, s mikor az a szegény asszony elmondta nekik, hát meg sem
                  ütődtek rajta, mivel csak így juthattak táplálékhoz. Hazugság, gondoltam, hogy van
                  sziv a világon s hogyha van, az különös kivánatos volna. Ezek a gyermekek, mikor
                  esznek, jobban ütnek a nagyapjukra, mint rám, hát mért akarjak éppen én más lenni?
                  Átláttam, hogy minden embernek szent kötelessége ápolni azt a gyomrot, melyet
                  isten rábizott s azokat a gyomrokat, mik vele egy vérből valók. Minden
                  megváltozik, ha az ember a gyomráról beszél úgy, mint azelőtt a szivéről. Tetszik
                  érteni?</p>
					<p>- Nos? - szólt felelet helyett Sámuel mester, de most már csupa figyelem és
                  kiváncsiság volt.</p>
					<p>- Milyen jószívü ember, szokták mondani, ha valakit magasztalnak, Nos, a világ
                  majd oda fejlődik, hogy hasonló magasztalás lesz, ha azt mondják: milyen jó gyomra
                  van! Ezt, após uram, maga már régen tudta. Mért nem mondta meg? Most megszereztem
                  már ezt az igazságot s a gyomorerénynek hódolok. Tehát, ha nincs kifogása ellene,
                  csapjon a tenyerembe: szervusz, gyomorlovag!</p>
					<p>- Halljuk az üzletet - szól Sámuel mester s nem csapott a feléje nyujtott
                  tenyérbe.</p>
					<p>- Igaza van. Tehát az én üzletem! bérbe veszek gyerekeket és bérbe adom
                  koldusoknak és betörőknek. Kitünő üzlet. De még kitünőbbé tehető, ha a maga módját
                  egyesítjük az enyémmel. Ha maga egy nagy táblát tenne a boltja elé s minden
                  ujságban öles hirdetéseket hozatna, hogy valódi gyermekekből készült babák minden
                  nagyságban és árban kaphatók. A nyers anyagot én liferálnám, az árut maga csinálná
                  gyárilag.</p>
					<p>- Kitünő! - kiáltott Sámuel mester - és te... te liferálhatsz akár száz gyereket
                  is?</p>
					<p>- Ezret is, tizezret is, az üzletet csak be kell vezetni, s hála istennek, a
                  szegénység épp oly kiapadhatatlan, mint akár egy kőszénbánya, s pénzért minden
                  szegény ember odaadja a gyerekét.</p>
					<p>- De hirdetést nem adok, - szól méltóságosan Sámuel mester - ellenkezik az
                  erkölcscsel, hogy az ember eleven gyerekek kereskedését hirdesse.</p>
					<p>- Legyen meg az erkölcsnek, ami az erkölcsé. Tehát elvben tetszik az üzlet?</p>
					<p>- Elvben igen. S mik a föltételek?</p>
					<p>- Azok igen egyszerüek. A haszon egyharmada az enyém, kétharmada a magáé.</p>
					<p>- Egy negyed a tied, annyi is sok.</p>
					<p>- Ezen nem fogunk összeveszni. De tekintettel arra, hogy erkölcsnek is kell lenni,
                  amint igen helyesen mondotta, érdemes mester, tehát én is erkölcsöt akarok.
                  Gondoskodni fog róla, hogy beválasszanak engem is a városatyák, az iskolaszéki
                  tagok, a gyermekvédők és jótékony urak közé, hogy sikeresebben és teljes
                  méltósággal űzhessem foglalkozásomat.</p>
					<p>- Hova gondolsz! - kiáltott méltatlankodva Sámuel mester. - Ez lehetetlen. Egy
                  koldus, egy falábu sehonnai...</p>
					<p>- Csak lassan, lassan. Koldus nem vagyok, hanem nagykereskedő, sehonnai sem
                  vagyok, mert a köztiszteletben álló Polgár Sámuel úr veje nem sehonnai. S különben
                  is megszereztem magamnak a legszebb jogcimet a polgártársak bizalmához: nem telik
                  bele egy esztendő s odalent, ahonnan fölvergődtem, átkozni fogják az én nevemet
                  is, mint a magukét.</p>
					<p>Sámuel mester izgatottan járt föl-alá s csóválgatta a fejét.</p>
					<p>- Nem, barátom, - szólt végre - ezt ne kivánd. Hiuság az egész, nem érdemes, hogy
                  okos ember törje magát utána.</p>
					<p>- Nem hiuság, apám, - szólt Faláb Matyi - hanem fontos üzleti érdek. Emberbarátnak
                  és közéleti férfiúnak kell lenni annak, aki emberhusból él. Maga sem hiu ember,
                  maga sem bánja, ha valamennyien fölfordulunk is, mégis önzetlen, sőt önfeláldozó
                  városatya és hazafias. Nekem erre szükségem van, ez már olyan feltétel, a hol nem
                  engedek a harmadról negyedrészre.</p>
					<p>- Hát mondjuk, hogy jól van, de ezt nem csinálhatom meg máról holnapra.</p>
					<p>- Tudom, tudom, nem is kivánom. Ezt is csak elvben kivánom tisztázni, a
                  foganatosításhoz aztán a magam erejéből is hozzáláthatok. Következik a harmadik
                  kikötésem, de ez már igazán csekélység.</p>
					<p>- Mi az?</p>
					<p>- Igazán csekélység. Azt az első babát, azt az aranyhaju Rózsikát, amelyikből az
                  egész terv megindult, azt meg akarom szerezni.</p>
					<p>- Elment az eszed? - kiált föl Sámuel mester - hogy én egy százezer forintos babát
                  visszaszerezzek?</p>
					<p>- Miért ne? Csak higgadtabban kell gondolkodni. Az a baba is csak olyan, mint a
                  többi. Azzal is játszanak és azt is megunják. Hát olyan nagy dolog visszaszerezni
                  egy ócska, megunt babát?</p>
					<p>- És mirevaló ez neked?</p>
					<p>- Istenem, nagyon egyszerü. Le akarok számolni a multtal. Az az asszony, akié a
                  gyerek volt, megrontja az éjszakáimat. Kovályog körülöttem, mint a kisértet, pedig
                  neki köszönhetem az új életet. Azonkivül a pénze ellenében meg is igértem neki,
                  hogy gondom lesz arra a babára. Ha ezt a fizetséget teljesítettem, akkor nyugodt
                  lélekkel tökéletesíthetem magamat annyira, hogy semmiben se különbözzem magától,
                  drága mesterem.</p>
					<p>A drága mester megállt Faláb Matyi előtt s mereven a szeme közé nézve hallgatta.
                  Aztán egyszerre csak szabadjára engedte arcát, mely minden pillanatban más formát
                  kapott s mosolygott hozzá roppant édesen és jóságosan.</p>
					<p>- Fiam, Matyi, - szólt aztán lágyan - most már hordd el magadat a terveiddel
                  együtt, mert csaló vagy. Csitt, most én beszélek. Be akarsz csapni, ez világos.
                  Mert igen szépen és bölcsen szóltad le a szivet s azt a sok kártékony előitéletet,
                  ami hozzáfüződik, nagyon életrevaló a terved az eleven babagyártásról, de drága
                  fiacskám, te valamit meg akarsz fizetni, amit pörrel sem lehetne rajtad behajtani,
                  te meg akarod nyugtatni a lelkiismeretedet, te jóvá akarsz valamit tenni, szóval:
                  neked szíved van. Tehát csak állj odébb, mintha itt sem lettél volna.</p>
					<p>Faláb Matyi azonban nem állt odébb, hanem a lehető legszárazabb hangon felelt:</p>
					<p>- Ezt nem vártam volna magától, Sámuel mester. Hát visszautasít egy jó üzletet,
                  mert ezt, meg azt mondtam? Hát szabad-e okos embernek annyira elhinni a másiknak a
                  szavát, aki szintén okos ember? Egészen bizonyos benne, hogy azzal, amivel a
                  kivánságomat megokoltam, nem akartam magát becsapni?</p>
					<p>Sámuel mester oldalt pislogott a becsületes nyiltságu arcba, aztán kacagni
                  kezdett, ahogy csak egy jó bácsi tud kacagni.</p>
					<p>- Igazad van, fiam, igazad van s bocsáss meg, hogy félreismertelek. Hisz
                  gondolhattam volna, hogy más céljaid vannak s mivel abban bizonyos vagyok, hogy
                  nekem nem lehet belőle károm, akármi is igazi célod, hát nem firtatom. De itt is
                  csak azt mondhatom: iparkodom neked megszerezni a babát, de kötelezettséget nem
                  vállalok.</p>
					<p>- Ezzel nem érek semmit. Mit jelent egy igéret két olyan ember között, mint mi
                  vagyunk?</p>
					<p>- Már pedig többet nem tehetek, mert ha kötelezettséget vállalok, mi biztosit
                  arról, hogy a hercegné, aki fukar asszony, nem kiván-e ötvenezer, vagy még több
                  forintot a babáért?</p>
					<p>- Nyugodt lehet, oly árban kapja, mint az ócska vasat, feltéve, hogy már megunták.
                  Ha pedig nem unták meg, magának könnyü lesz olyan hibát ejteni rajta, amely
                  értéktelenné teszi.</p>
					<p>Ám Sámuel mester megkötötte magát: ő nem vállal kötelezettséget valamiért, amit
                  előre ki nem számithat. Végre is Faláb Matyi volt kénytelen engedni s megelégedni
                  az őszinte kijelentéssel, hogy Sámuel mester mindent elkövet a baba
                  megszerzésére, ha szükséges, olyan árban, amit Faláb Matyi hajlandó érte
                  fizetni.</p>
					<p>- És most, édes fiam, - szólt ünnepi hangon Sámuel mester - mivel az üzleti dolgon
                  tul vagyunk, hadd fejezzem ki köszönetemet, hogy a jó útra tértél, hogy lehetővé
                  tetted apai szivemnek megbocsátani annak a lánynak, aki szembeszállt apai
                  akaratommal és megkeserítette életem tizenöt esztendejét. Most már megmondhatom,
                  hogy nagyon nehezemre esett magamban tartani a haragot iránta, de az igazság és az
                  erkölcs nagyobb úr az én gyönge akaratomnál. Erkölcs és igazság szabályozza az
                  életet, ezek nélkül úgy élnénk, mint az állatok, az erősebb felfalná a gyöngébbet,
                  a gyermek a szülőjére támad és minden szentség kipusztul az életből. Ezt jegyezd
                  még meg magadnak, kedves fiam, mert a végső cél mégis magasabb erkölcsi világrend
                  biztositása s a munka, a kitartás az életrevalóság csak e cél szolgálatában érnek
                  valamit.</p>
					<p>- Úgy van - bólogat Faláb Matyi.</p>
					<p>- Ezt még a lelkedre kellett kötnöm, mielőtt mint jó, elnéző és megbocsátó apa a
                  keblemre ölellek.</p>
					<p>Faláb Matyi most leszállt a pultról s gúnyosan nézett a meghatott arccal, kitárt
                  karokkal előtte álló mesterre.</p>
					<p>- A keblére ölelne? - szólt éles hangon. - No lám, kedves após, ha magának ilyen
                  érzelgős hajlamai vannak, akkor azt mondom, amit maga mondott nekem az imént:
                  becsap, mert szíve van.</p>
					<p>- Nem úgy van, fiam, a tulajdon vérem...</p>
					<p>- Hagyja a tulajdon vérét, kedves após, a tulajdon vére a szemeláttára koldult s
                  maga nem törődött vele. A tulajdon vére tizenöt esztendőn keresztül csak egy jó
                  szaváért esdekelt s magának a kisebb gondja is nagyobb volt annál, mi lesz az
                  unokáiból, akik szintén a tulajdon vére. Nem szemrehányáskép mondom, ellenkezőleg:
                  elismerem, hogy a tulajdon vére tizenöt esztendőn keresztül sokba került volna
                  magának, ha nem tagadja meg s azt is elismerem, hogy most már a szívére is
                  hallgathat, mert tudja, hogy nem kerül pénzébe. De azt is tudom, hogy az üzletben
                  nem lehetnék eléggé szigoru az érdekeim megvédésénél, ha az apai érzelmek kötnek
                  engem s ezért arra kérem: hagyjon továbbra is engem gondoskodni a tulajdon véréről
                  s maradjon minden úgy, ahogy eddig volt.</p>
					<p>Sámuel mester lehorgasztotta a fejét. Félig elfordulva motyogta:</p>
					<p>- Ahogy akarod.</p>
					<p>De aztán hozzátette:</p>
					<p>- Nem is láthatom őket?</p>
					<p>Faláb Matyi kacagott.</p>
					<p>- No lám, milyen kiváncsi lett. Hogy akarja őket látni? Amilyenek voltak,
                  rongyokban, csontvázra fagyva, vagy amilyenek most: kiöltözve, meghizlalva és
                  nyomoruságtól örökre meggémberedett lélekkel?</p>
					<p>- Ne kinozz, - fakadt ki Sámuel mester - unokáim vannak s olyan magányos ember
                  vagyok. Hiszen végtére, akárhogyan lett volna is, mégis csak ő értök dolgoztam és
                  nekik szereztem azt is, amit - megengedem, nem kellett volna tenni - tőlük
                  megtagadtam.</p>
					<p>- Már pedig, kedves após, én elhatároztam, hogy ha a gyerekeim nem kellettek
                  magának éhesen, most maga nem kell nekik, mikor jóllaktak. De a lányához -
                  elismerem - joga van. Azt láthatja tőlem, föltéve, hogy ő látni akarja magát. Most
                  isten áldja, holnap ismét eljövök és irást csinálunk a megegyezésről.</p>
					<p>Sámuel mester morgott valamit s széttekintett a boltban. Aztán egy puskához, meg
                  egy babához nyult:</p>
					<p>- Legalább vidd ezt nekik a nagyapjuktól.</p>
					<p>Faláb Matyi alig bírt magával, úgy nevetett:</p>
					<p>- Csakugyan? Ingyen küldi nekik? Szegény nagyapó, azt sem tudja, hogy mekkorák az
                  unokák. Az egyiknek küldhetne már eleven huszárt, a másiknak egy bibliotékát.
                  Isten vele, az unokái már kinőttek a boltja portékáiból.</p>
					<p>Ezzel kitopogott az ajtón, rá sem nézve a magába merült öreg emberre. De kocsijába
                  ülve, összeszorult a szive:</p>
					<p>- Hm, ki hitte volna? Még ő is ember!</p>
				</div>
			</div>
			<div type="group">
				<head>
               HARMADIK RÉSZ. A BÁLKIRÁLYNŐ.
            </head>
				<div type="chapter">
					<head>1.</head>
					<p>- Jaj de jó babának lenni! - gondolta aranyhaju Rózsika, mikor a hintóból
                  kiemelték, mikor fölvitték a káprázatos széles márványlépcsőn, mely süppedő
                  selyempokróccal volt bevonva. Mikor végigvitték a kerek folyosón, melybe csupa
                  aranykilincses fehérajtó nyilt, a cifra cselédek során, akik hasig hajtották
                  előtte a fejüket s ámuló szemmel nézték. Mikor hallotta maga mögött a
                  suttogást:</p>
					<p>- Milyen gyönyörű baba!</p>
					<p>Mikor bekerült Álma hercegnő hálótermébe, ahol a kisleány nekiesett az uj babának
                  s magához szoritotta:</p>
					<p>- Egy hercegnő ölelget - gondolta magában. Valami olyat is gondolt, hogy jó volna
                  ezt a nagy boldogságot át is érezni, mert roppant öröm lehet az ilyesmi, de
                  csakhamar az is eszébe jutott, hogy jobb így, ha nem tud örülni, mert az sem fog
                  akkor fájni, ha bánat éri.</p>
					<p>De nyomban megfájdult kicsi szive, mert a hercegnő a dadának megmutatta a síró
                  szerkezetet. Igy kell forgatni a gombot - nini, már sír is a baba. Ugy-e? Aztán
                  valódi könnyek ezek, nem kell vizet tölteni a baba fejébe, nincs is rajta nyilás,
                  mert belül valódi agyvelő van. S masina sincs a mellében, mely mamát mond, mert
                  valódi szív van belül. Nem hiszi? No né! Igy van, egy hercegnő nem szokott
                  hazudni, mint a közönséges emberek. Különben majd ha öreg lesz a baba, akkor majd
                  baltával fölvágatja s akkor meg lehet látni belül a valódi agyvelőt és a valódi
                  szivet.</p>
					<p>Tudni kell, hogy a dada nem közönséges cseléd volt, mert ilyennel egy hercegnő nem
                  áll szóba. Hanem maga is báróné volt s a szobalány, aki a hercegnőre takarított,
                  bárókisasszony volt. Nem is zsoldért, bérért szolgáltak, hanem a tisztességért,
                  hogy egy valódi, vérbeli hercegnőre ráhuzhatták az ingecskét s türhették a
                  komiszkodásait. Mert ha megharagudott, a hercegnő tépegette a dadája szürke haját,
                  ami szintén nagy tisztesség, noha nagy fájdalom volt s a lábával taposott a
                  szobalány-bárókisasszony gyomrán, ami szintén irigység tárgya, mert így jut majd a
                  bárókisasszony a hercegné ő kegyelmessége jóvoltából grófi férjhez.</p>
					<p>Aztán igy kell visszasrófolni a gombot. Csodálatos. Álma hercegnőnek abban a
                  pillanatban jutott eszébe visszasrófolni a gombot s elállítani a sírást és
                  beszédet, amikor aranyhaju Rózsika belemelegedett a fájdalomba s nemcsak azért
                  sírt, mert muszáj volt, hanem mert akart is, mivel a vágyakodás erőt vett rajta s
                  jól esett epekednie.</p>
					<p>- Mama, mama!</p>
					<p>Egy kicsit bajnak érezte, hogy ami más mondanivalója lett volna, nem volt
                  kimondható. Az esze elevenen járt, mint azelőtt, de a nyelve béna volt. S nehéz
                  volt megszokni a teljes érzéketlenséget. Nem érezte, ha hozzányultak, önmagát sem
                  érezte. Mintha levegőből lett volna, mintha szellem lett volna. De ha
                  megfeszitette akaraterejét, hogy kezét-lábát megmozgassa, akkor nem levegőnek,
                  hanem agyagnak érezte magát, olyan nehéz volt. Igy csak látott minden
                  gyönyörüséget, mely vele megesett, látta, hogy a hercegnőt selyemágyba fektetik,
                  gyémántos csillagot tüznek a hajába, vetkőztetik, öltöztetik s közben meg is
                  szólaltatják.</p>
					<p>Aztán Álma hercegnőnek más mulatsága akadt. A szobalánnyal maga után cipeltette
                  aranyhaju Rózsikát a szomszédos játékszobába. Nagy kerek terem volt ez,
                  köröskörül polcokkal, a falakon mindenféle játékszer, majdnem annyi, mint Sámuel
                  mester boltjában. S egy óriási kerek asztal körül selyemszékeken ültek a babák.
                  Már úgy, ahogy babák ülni szoktak. Elvetett, lógó, behajlott karokkal, lábakkal,
                  mereven abba az irányba nézve, amerre ültették, unatkozva, lélektelenül. Rózsika
                  úgy gondolta, hogy jó nem érezni semmit, mert különben nagyon rossz lenne
                  elgondolni, hogy ezek közt kell az életét töltenie.</p>
					<p>- Nincs több szék? - kiált Álma hercegnő - akkor mars te, engedj helyet az én
                  beszélő-siró babámnak, akiért százezer forintot fizettünk.</p>
					<p>És ezzel tarkón ütött egy gyönyörü fekete haju babát, amely nagy koppanással a
                  földre esett s hogy, hogy nem, elhullajtotta a bal szemét.</p>
					<p>- Igy ni - szólt Álma kisasszony gyöngéden - ide ülj és meg ne moccanj, amíg a bál
                  kezdődik. Nekem még sok dolgom van, végig kell szekiroznom száz cselédet, el kell
                  törnöm tizenöt porcellánvázát, különben nem mulnék elég hamar az idő estig. Ezek
                  itt buta babák, nem igen fogsz velök mulatni, de most te is buta baba vagy. Ti
                  pedig becsüljétek meg új társatokat, mert őt tettem meg babakirálynőnek, hát
                  majdnem úgy tiszteljétek, mint engem.</p>
					<p>A hercegnő ment s Rózsika egyedül maradt társaival.</p>
					<p>- Ez kellemetlen - gondolta s végig nézett rajtuk. Változatos sorban vagy huszan
                  voltak együtt. Szőkék, feketék, barnák, urihölgyek, parasztok. Volt két bohócz is
                  plundrás fehér ruhában, piros csillagokkal a lisztes arcukon, volt muzsikás baba
                  is, aki frakkban hegedüt szorított az álla alá s volt két nagyon szép francia baba
                  között egy remek huszártiszt, kipödrött bajuszszal, sarkantyus csizmával, aki a
                  bal kezét egyre kardja markolatán tartotta s rendkivül harciasan nézett a
                  szembenülő muzsikusra. Csákója egy kicsit félre csuszott, de ez nem volt baj, mert
                  ezzel még félelmesebbnek mutatkozott, mintha részeg lenne.</p>
					<p>- Milyen buták - gondolta magában aranyhaju Rózsika - és ezeknek a társaságában
                  kell majd mindig lennem?</p>
					<p>És megint gondolta, mennyire jó, hogy nem tud érezni, különben rosszul esnék neki
                  ez a társaság.</p>
					<p>De csakhamar valami különös birizgálást érzett az agyában. Eleinte azt hitte, hogy
                  elaludt és álmodik, de nem, ébren volt és nem álmodott. Az alakok körülötte
                  merevek és mozdulatlanok voltak, de merevségükben, mozdulatlanságukban különös
                  árnyalatok mutatkoztak. S anélkül, hogy hang hallatszott volna, világosan értette,
                  hogy a francia babák valami olyat mondtak: trés intéressante s a bohócok, a
                  nélkül, hogy megmozdultak volna, a nyelvüket öltögették rá, a huszár pedig mintha
                  izgett-mozgott volna s azt dörmögte volna a bajusza alatt -</p>
					<p>- Teringettét, teringettét!</p>
					<p>Sőt, ami még jobban meghökkentette, azon vette magát észre, hogy ezek a babák
                  rajta is mozdulatokat észlelnek, sőt a gondolatára úgy felelnek, mintha beszélt
                  volna.</p>
					<p>- Meg vagy hökkenve? - értette az egyik parasztbabától - no mintha most kerültél
                  volna ki a gyárból. Nem tudod még, hogy mi épp úgy vagyunk babák, mint az emberek
                  emberek?</p>
					<p>- Ha ezek tudnák, hogy én ember vagyok - gondolta Rózsika.</p>
					<p>Általános meglepetés a társaságban.</p>
					<p>- Vraiment? Impossible... mit nem mond! No ilyet! Ez bizony csak henceg, különb
                  akar lenni nálunknál - zsibongott végig a társaságon.</p>
					<p>- Kedves kisasszony, - dörgött a huszártiszt - amit ön velünk el akar hitetni, az
                  egyszerüen hihetetlen, azért ne vegye sértésnek, ha nem is hisszük el.</p>
					<p>- Hiszen én nem is szóltam semmit, - gondolta Rózsika - nem is tudtam, hogy
                  megértik, amit gondoltam, hát akkor hogyan akartam volna velök valamit
                  elhitetni?</p>
					<p>- Furcsa, - szólt a muzsikus-baba - úgy beszél mint mi s azt mondja, hogy nem
                  szólt semmit.</p>
					<p>- Maga, drágám, tán hazudós babának készült? - elméskedik a bohóc s anélkül, hogy
                  megmozdult volna, szaltomortálét vetett a székén.</p>
					<p>- Vagy hülyéknek tart bennünket, azaz egészen olyannak, mint ő maga - szól a másik
                  s orrát az asztalra téve, úgy pöndörült, mint az orsó.</p>
					<p>Rózsika pedig ezt gondolta:</p>
					<p>- No most megharagszom - s erre az egész társaság rátámadt:</p>
					<p>- Csak nyugodtan kisasszony, nyugodtan, üljön vissza a helyére, majd valahogyan
                  megértjük egymást - szólt a huszártiszt, akinek a legnagyobb tekintélye volt s
                  ezért úgy érezte, hogy neki illik a legnyugodtabbnak s a legokosabbnak lennie. -
                  Hát a kisasszony azt állítja, hogy nem szólt semmit, csak gondolt valamit?</p>
					<p>- Most is csak gondolom, hogy felelek magának - gondolta Rózsika s nézte a
                  huszárt, vajjon az megértette-e.</p>
					<p>- Sajátságos, pedig érthetően és világosan kezeli a babanyelvet - dörmögi a
                  huszártiszt.</p>
					<p>- Affektál - sipítja egy kicsi alvóbaba, aki igen hercigül ült egy gyüszünyi
                  trónuson.</p>
					<p>- Ez már sok, - gondolta Rózsika - hát ha ez a babanyelv és én értem a
                  babanyelvet, akkor értsetek ti is az én nyelvemen. Úgy van, ahogy gondoltam, én ma
                  reggel még eleven hét éves kislány voltam, aztán Sámuel mester babát csinált
                  belőlem, aki valódi könyeket tud sirni s azt tudja mondani: mama, mama! Ha hiszik,
                  jó, ha nem hiszik, azt sem bánom.</p>
					<p>S Rózsika erre úgy érezte, mintha az imént nagy lárma lett volna s most siri csönd
                  állott volna be. A babák, úgy látszik, megszeppentek tőle, vagy legalább is
                  megingott a kételkedésük.</p>
					<p>- Különös, nagyon különös, - véli a huszártiszt - de a kisasszony úgy beszél, hogy
                  udvariatlanság volna mélyebb vizsgálódás nélkül tovább is kételkedni szavaiban.
                  Bocsánatot kérek, én bizonyára nem akarok hölgyeket sérteni, de az eset
                  különössége legyen mentségem. Akarna talán olyan kegyes lenni, hogy egy kis
                  vizsgálatot engedne meg? Legyen nyugodt, a férfiak elfordulnak s a hölgyek néznek
                  csak oda.</p>
					<p>- Micsoda vizsgálatot akarnak ezek? Kiváncsi vagyok, mit láthatnak rajtam.</p>
					<p>- Akkor, uraim, mindenki hunyja be a szemét. Hölgyeim, önök meg nézzék meg, hogy
                  valóban más-e a kisasszony, mint mi vagyunk.</p>
					<p>Nagyon furcsa volt. Egyikük sem mozdult, de azért Rózsika tudta, hogy a férfiak
                  csakugyan elforditották a tekintetüket, a hölgyek ellenben erősen ránéztek, sőt
                  mintha a ruháját is megnyitották volna s a fülébe néztek volna.</p>
					<p>S hogy, hogy nem, rémület, ámulat, meglepetés és megdöbbenés fogta el a
                  hölgytársaságot:</p>
					<p>- Csakugyan, agyveleje van, szive van és belül semmi kóc, csak megkövesedett hús,
                  még az erek és idegek is megvannak! - kiáltották s a két francia baba nekiesett
                  Rózsikának s csókolgatta:</p>
					<p>- Ma chérie, ma mignonne! Ah que je vous adore!</p>
					<p>- Legyünk barátnők - selypitette egy honi gyártmány s a pici alvó baba
                  sipogta:</p>
					<p>- Az ölébe akarok, az ölébe akarok.</p>
					<p>Egy tót baba pedig ezt hápogta:</p>
					<p>- Leszek a szobalánya, én fogok kiszolgálni.</p>
					<p>A muzsikus-baba pedig megemelte cilinderét, a huszártiszt szalutált s a két bohóc
                  egymás fejetetejére állva, csókokat vetett aranyhaju Rózsika felé.</p>
					<p>- Előkelő származás, - szólt egy hajporos rokokó-baba - meg kell ezt becsülni. Én
                  mondom, aki szintén finom márki vagyok, de emberi multtal nem dicsekedhetem.</p>
					<p>- Csak kis koldusgyerek voltam - felel Rózsika, aki már megbarátkozott azzal, hogy
                  a gondolata egyszersmind beszéd.</p>
					<p>- Szinte hihetetlen, - udvarol a huszártiszt - teringettét, ezzel a hajjal, - a
                  saját haja? - Csakugyan, a saját haja! Ezzel a hajjal még boltoskisasszony is
                  lehetett volna.</p>
					<p>- Nem értem - gondolja Rózsika.</p>
					<p>- Ő - sugja neki a rokokó-baba - sok esztendeig hevert a boltban s ezalatt a
                  boltoskisasszony porolgatta. Szerelmes lett belé s most mint afféle huszár, azt az
                  egy nőt, aki vele foglalkozott, megteszi az előkelőség netovábbjának.</p>
					<p>- Milyen életük van? - kérdezte Rózsika.</p>
					<p>- Ó, - szólt a muzsikus-baba - a lehető legjobb. Jól bánnak velünk, már azokkal,
                  akiknek tudománya megérdemli a jó bánásmódot, amint látja, elég jó társaságban
                  vagyunk, s olykor, ha a hercegnőnek társasága van, igen jól szórakoztatnak
                  bennünket. A hercegnő például az én mulattatásomra a kis Auguszta grófnőt szokta
                  ide hozatni.</p>
					<p>- Az enyémre meg Imre herceget, - szól a huszártiszt büszkén - de már kezdem unni
                  azt a fiut, aki folyton párbajozik velem, pedig fogalma sincs a vívásról. Még
                  kardja sincs.</p>
					<p>S nagyot csörrentett a saját kardjával.</p>
					<p>- Velem is játszanak - szólt a tót baba, de a többi megvetőleg nézte végig.</p>
					<p>- Paraszt!</p>
					<p>A tót baba erre összehuzta magát s többet meg sem mukkant.</p>
					<p>- Aztán jó úrnő a hercegnő? - kérdi Rózsi.</p>
					<p>- Remek, aranyos - szólt a lelkesedés valamennyiből.</p>
					<p>- Én olyan kegyetlennek véltem.</p>
					<p>- Kegyetlen? Mi az?</p>
					<p>- Hát kegyetlen. Nem sajnálja, ha más szenved.</p>
					<p>- Szenvedni? Mi az?</p>
					<p>- Hát... hát... ha például maguknak levágná a lábát.</p>
					<p>- Hohohó, - mosolygott a muzsikus - akkor a klinikában uj lábat csinálnak
                  nekünk.</p>
					<p>- De hátha össze-vissza töri magukat, aztán eldobja a szemétre?</p>
					<p>- Ez gyakran esik meg, - szólt az asztal végéből egy kisasszony - de mindig
                  mással, nem mivelünk.</p>
					<p>Ekkor Rózsika a szép fekete babára nézett, aki arcon feküdt a padlón, a szeme
                  pedig az asztal lábához gurult volt.</p>
					<p>- Hiszen ezzel is ilyen rosszul bánt!</p>
					<p>- Hát ez nem más? - nevet a rokokóhölgy. - Akivel rosszul bánt, az már más, ahhoz
                  semmi közünk.</p>
					<p>S a többi helyeslően bólintott.</p>
					<p>Valami meleg részvétet nem igen tapasztalt Rózsika uj társai között, de hát ő maga
                  is gondolt, de nem érzett semmit a tönkretett babával, aki miatta pusztult el.</p>
					<p>- Mi lesz most vele? - kérdi.</p>
					<p>- Hát itt marad még egy ideig, amig bejönnek, aztán fogják s viszik a padlásra a
                  többi babalom közé.</p>
					<p>- Istenem, mi is oda fogunk kerülni?</p>
					<p>- Lehetetlen, legfölebb ezek a parasztok, de mi többiek előkelőek vagyunk,
                  bennünket megbecsülnek, mi örökké élünk.</p>
					<p>- Nagyon csodálatos, hogy maguk élnek, - véli Rózsika - amig ember voltam, azt
                  hittem, hogy a baba nem él, mert az emberek azt hiszik, hogy a baba nem él.</p>
					<p>- Emberi elfogultság, - szól a muzsikusbaba - az emberek azt hiszik, hogy ők
                  mindent tudnak, pedig a tudás legjava nálunk van. - Ugy-e, hogy élünk? Erről tehát
                  nem kell sokat okoskodni. Aki magából, drága királynő, babát csinált, meg tudta
                  önt tenni babának, de azért sejtelme sincs arról, hogy milyen maga.</p>
					<p>- Be szépen beszél - szól rajongva az egyik francia hölgy s a másik sóhajtva
                  bólintott:</p>
					<p>- Quel érudition!</p>
					<p>A muzsikus-baba udvariasan meghajolt:</p>
					<p>- Én eleinte tudósnak készültem, - szólt - csak aztán jutott eszébe a
                  babacsináló-segédnek, hogy hegedüt dugjon az állam alá. A tudományom azért
                  megmaradt, ha művészettel tökéletesedtem is. Az emberek nem tudják, mi az élet.
                  Azt hiszik, hogy lélek kell hozzá. Pedig csak forma kell hozzá. Mihelyt az anyag
                  emberformát kap, életet is kap. Igy él a baba, él a szobor, él a kitömött állat s
                  az élet csak akkor szünik meg, ha szétmálik a forma. Igy mi addig élünk, amig szét
                  nem tagozódunk, s az ember maga is addig él, mig teste porrá nem vált, de erről az
                  emberek nem tudnak, azt hiszik, akkor haltak meg, amikor eltemetik őket.</p>
					<p>- Nagyon buták az emberek - dörgött közbe a huszártiszt.</p>
					<p>- S ön valóban gratulálhat magának, - folytatta a mondatot a muzsikusbaba - hogy
                  most magasabbrendű lénnyé vált.</p>
					<p>- Maguk többek, mint az emberek? - csodálkozik Rózsika. - Hiszen az ember csinálja
                  a babát!</p>
					<p>- Éppen azért. Hát a szobalány több, mint a hercegnő, azért, mert ő dolgozik s nem
                  a hercegnő? Isten az embert azért teremtette, hogy babákat csináljon, s legyenek
                  gyerekek, akik a babákat szórakoztassák. Ez csak világos!</p>
					<p>- Furcsa, pedig az ember hatalmában vannak, ha valamelyiküknek eszébe jut
                  összetaposni magukat...</p>
					<p>- Ez igaz. De a farkas is megeheti az embert, azért a farkas mégsem több, mint az
                  ember.</p>
					<p>- Tyü, de komolyak vagytok - rikolt az egyik bohóc.</p>
					<p>- Inkább muzsikálj egyet s ne papolj! - kiált a másik s társát derékon kapva, az
                  asztalra pöndörült vele.</p>
					<p>A társaság erre fölvidult s a huszártiszt kezébe tapsolt:</p>
					<p>- Huzd!</p>
					<p>Felpattant s sarkantyuit összeütögetvén, meghajolt Rózsika előtt:</p>
					<p>- Szabad kérnem egy tourt?</p>
					<p>Nagyon furcsa volt. A huszártiszt mereven ült a helyén, mégis előtte állt s táncra
                  kérte. Ő sem mozdult meg, mégis tudta, hogy elfogultan ugyan, de fölemelkedett
                  helyéről s a huszár karjába dült. S a többi is veszteg maradt, mégis táncolt s a
                  muzsikus baba sem csinált semmit, mégis hegedült. S jókedvü tánc kerekedett, mikor
                  az ajtó nyilt, s egy lakáj belépett. Rózsika megijedt, de a többi nem törődött az
                  emberrel, mulattak tovább, s Rózsika megértette, hogy az ember nem lát mást, mint
                  a kerek asztalt s a körülötte ülő merev babákat. S akkor ő is átlátta, hogy az
                  ember alsóbbrendü teremtés s a baba sokkal többet tud, mint amiről az embereknek
                  sejtelmük van.</p>
				</div>
				<div type="chapter">
					<head>2.</head>
					<p>Öt óra felé Álma hercegnő, a hopmester, Pribicskó Janó és a
                  szobalány-bárókisasszony benyitottak a játszóterembe. A hercegnőn csodaszép
                  aranyruha volt, gyémántokkal áttörve, hajában rubintokból készült rózsa diszlett s
                  a selyemcipellője csatja csak úgy szikrázott a drágakövek fényétől. A többi is
                  diszben volt, még Pribicskó Janó is tetőtől talpig vörös bársonyba volt bujtatva.
                  A hercegnő egy hosszu pálcikával a kezében végigjárt a babaasztalon s azzal
                  csapott az egyes babákra.</p>
					<p>- Ezt, meg ezt, ezt nem, ezt sem és természetesen ezt.</p>
					<p>Amely babát a botütés érte, büszkélkedve nézett mellőzött társára. Azt jelentette,
                  hogy ezek részt vesznek a bálban. A kitüntetés a két francia babát, a rokokó dámát
                  és valamennyinek megbotránkozására a tót pesztonkát érte, az utolsó pedig, akit t
                  e r m é s z e t e s e n a bálba kellett vinni, Rózsika volt.</p>
					<p>Ezek lesznek az udvarhölgyei és lovagjai, - szólt a hercegnő - ő pedig lesz a
                  bálkirálynő. De micsoda csunya hajdisze van! El vele!</p>
					<p>S ezzel letépte róla a gyémánt éket, a sarokba hajította s kivette a maga hajából
                  a rubintrózsát s odatüzte neki. Aminek a következése az volt, hogy Pribicskó
                  Janónak a padlóra kellett feküdnie s a hopmesteri pálca megtanította a hercegnőt,
                  hogy a drága ékszerekkel csinján kell bánni, mert azok a jó isten adományai s ahol
                  az ember ékszert talál, azt föl kell szedni, nem pedig elhajítani.</p>
					<p>S hogy jó példát adjon maga is, nyomban fölszedte és zsebrevágta a
                  gyémántdiszt.</p>
					<p>S ekkor megindult a menet. Három fehér selyembe bujtatott lakáj fogta a babákat és
                  vitte a hercegnő után.</p>
					<p>- Jól fogunk mulatni, - sugta a huszártiszt Rózsikának - én fogom
                  megtáncoltatni.</p>
					<p>- Én is a lovagja vagyok, - szólt a muzsikus - a hercegnő parancsolta s az ő
                  parancsát még a tiszt ur is tartozik respektálni.</p>
					<p>- Az én kardom erősebb, mint a maga hegedüje - szólt fitymálva a huszár. - Mit
                  bánom én a hercegnőt? Én katona vagyok.</p>
					<p>A termek végtelen során, mikben Rózsika menybeli csodákat látott, a bálterembe
                  érkeztek. Ennek a pompájától még az ő babaszeme is hunyorgott. Nem volt annak se
                  vége, se kezdete, mert a két szemközti fal kristálytükörrel volt bevonva. Vagy
                  tizezer villamos lámpa vakitotta a szemet s bevillogtatta a legtávolabbi zugot is.
                  Az oldalfalakon hatalmas szövött képek voltak, csatakép az egyik, tizezer
                  kihimzett harcossal, pásztoridill a másik, cicomás hölgyek és urak hosszu, virágos
                  pásztorbotokkal legeltették a hófehér báránykákat s nimfák muzsikáltak hozzá. A
                  mennyezet pedig tele volt angyalokkal, menyországban, felhőszékeken ültek,
                  felhőhabokban úsztak és meztelenek voltak és nem szégyelték magukat.</p>
					<p>- Ezekben is van élet? - kérdezte Rózsika a gavallérjától.</p>
					<p>- Csak félélet, - felelt a tudós muzsikus a tudatlan huszár helyett - csak látni
                  tudnak, de hallani és beszélgetni nem. Szomoru élete van az ilyen képnek, inkább
                  mozsárba töretném magamat, semhogy ilyen életet éljek.</p>
					<p>A hosszu terem közepén óriási márványszökőkut pocskondiázó vizitündérekre ontotta
                  vizsugarait. Egész pálmaligetek huzódtak meg egyes benyilófülkékben. A
                  mérhetetlen teremben Rózsika roppant kicsinek érezte magát, de az embereket is
                  iszonyuan törpéknek látta. A hercegnő pedig olyan volt, mint egy kis szemtelen
                  aranylégy és Rózsika csodálkozott, hogy olyan otthonosnak érzi magát benne s körül
                  sem néz.</p>
					<p>- Minek diszítenek itt mindent, ha senki meg nem bámulja? - tünődött magában.</p>
					<p>Erre már a huszár tudott felelni.</p>
					<p>- Az emberek, ha gazdagok, azért pazarolnak minden diszt a termükre, hogy úgy
                  tehessenek, mintha nem is volna dísz a disz. Ez azután imponál a többinek.</p>
					<p>A felső sarokban egymás fölé emelkedő apró kék bársonyülések voltak, úgy mint egy
                  gerezd a cirkuszból. Középen egy nagyobb, arannyal diszített trónus volt. Erre
                  ültették aranyhaju Rózsikát s körülötte, mögötte az apró ülésekre a kiséretét. A
                  huszárt pedig a háta mögé állitották, s kivonatták vele kardját. Erre a huszár
                  iszonyuan büszke volt, mert ő állni és kardot tartani is tudott, sőt azzal
                  hencegett, hogy ha lova volna, lovagolni is tudna. De természetesen bálterembe nem
                  engednek be lovat.</p>
					<p>Alig hogy elrendezkedtek a babák, megjelent csodaszép udvarhölgyek és lovagok
                  kiséretében a hercegasszony ő kegyelmessége. Lehetetlen leírni, hogy mennyi
                  fényesség ömlött rajta végig, pedig fekete ruha volt rajta, de csillagokkal
                  átszőve, alján egy üstökös száguldott végig csupa drágakövekből és gyöngyökből. Az
                  urak váltig óbégatták, hogy milyen szép ma ő kegyelmessége, de a hercegasszony
                  szerényen a tükrökben kápráztatván magát, sóhajtva mondotta:</p>
					<p>- Mióta drága uram meghalt, nem akarok szép lenni s az egyszerűségnek hódolok.</p>
					<p>Amire a hölgyek kijelentették, hogy ennél egyszerübben már igazán nem lehet
                  öltözködni.</p>
					<p>A hercegné aztán végigmustrálta a babákat s azok elhelyezését. Meg volt elégedve.
                  Aranyhaju Rózsikának a fejére is tette a kezét.</p>
					<p>- Igazán szép, igazán remek, az ember nem is hinné, mire képesek a mesteremberek.
                  Ha látták volna ezt a csenevész koldusgyereket, egy fillért sem ért. S most megéri
                  a százezer forintot is.</p>
					<p>Aztán magához ölelte Álma hercegnőt.</p>
					<p>- Boldog vagy, édes gyermekem?</p>
					<p>- Most még igen, de azután se boszantson meg senki - felelt az édes gyermek s zöld
                  szeme máris dacosan villogott.</p>
					<p>- Gondom lesz rá, de te is jól viseld magadat. El ne felejtsd, hogy te vagy a
                  házikisasszony és akik jönnek, a vendégeid lesznek. Tehát el kell feledned, hogy
                  az én egyetlen gyermekem vagy és előzékenynek kell lenned. Nem szabad a lányok
                  haját huzigálni, a fiuknak az orrát cibálni, sem pedig a nénikéknek szamárfüleket
                  mutatni. Igéred?</p>
					<p>- Igen, de aztán mind tessenek ám nekem, mert aki nem tetszik, azt megverem.</p>
					<p>A hercegné mosolyogva nézett körül.</p>
					<p>- Nem bájos gyermekesség?</p>
					<p>S a hölgyek és urak kivétel nélkül bájosnak találták ezt a gyermekességet.</p>
					<p>Fönt a karzaton elhelyezkedtek a muzsikusok és hangolták hegedűiket. Lentről
                  harangcsengés jelezte a vendégek jöttét. A hercegné a nap hősével az érkezők elé
                  ment s a küszöbön fogadta őket. Imre herceg volt, papájával, egy tömérdek
                  rendjellel ékesitett katonatiszttel és mamájával, egy majdnem olyan gazdagon
                  öltözött kövér, szőke és csinos urihölgygyel. Imre herceg csatos cipőben, fehér
                  harisnyában és fekete bársonyruhában volt. Sovány, nagyszemű, szőke gyerek volt,
                  mintegy nyolc éves, aki szeliden meghajtotta magát a társaság előtt, kezet csókolt
                  a hercegasszonynak s aztán mély, szertartásos meghajlás után megölelte és
                  megcsókolta Álmát, aki unokatestvére volt.</p>
					<p>- Gratulálok, Álmácska, - szólt - születésed napjára.</p>
					<p>- Én megmutatom neked a valódi gyermekből készült beszélő-siró babámat, - szólt
                  köszönés helyett Álma - tudom, ilyet még nem láttál.</p>
					<p>- Majd azután, ha itt lesznek mind a vendégek - intette őt a hercegné, de Álma
                  kézen fogta Imre herceget s rá sem hederítve mamájára, magával vonta. Ám a fiú
                  ellentállt:</p>
					<p>- Mamád nem engedte meg - szólt szeliden.</p>
					<p>- Ma nekem nem parancsol senki, - toporzékolt a bájos gyermek - senki se
                  boszantson, különben a földre fekszem és minden vendéget megverek.</p>
					<p>- Eredj csak vele, - szólt szelid mosollyal a hercegné. - Álmácska egy kicsit
                  akaratos, ami nem szép, de ma születése napja van s úgy akarom, hogy jól
                  mulasson.</p>
					<p>Imre herceg engedelmesen követte rokonát.</p>
					<p>- Itt jön a bajtársam, - szólt a huszártiszt Rózsikához - most mindjárt párbajozni
                  fog velem, de ne higyje, hogy ő jobban vív, mint én, csak engedem magamat
                  megszuratni, hadd legyen meg szegénynek az öröme.</p>
					<p>- Ez az! - szólt Álma hercegnő és diadalmasan Rózsikára nézett.</p>
					<p>S Imre herceg a huszártiszt legnagyobb boszuságára sem akart vele párbajozni, csak
                  nézte Rózsikát, meggyökeredzett lábbal, félig nyilt ajakkal, oly erősen és merően,
                  hogy a köny a szemébe gyült.</p>
					<p>- Akarod, hogy sírjon és beszéljen? - buzgólkodott a hercegnő s megforgatta a
                  gombot. Rózsika szemeiből megeredt a köny, szivébe gyűlt az epedő fájdalom s
                  megszólalt panaszosan:</p>
					<p>- Mama! Mama!</p>
					<p>S közben látta a kis fiút, aki egész mivoltában megrendült, akinek szeméből köny
                  köny után szivárgott, aki megsimogatta a babaarcát, letörölte a pergő könyeket s
                  remegő hangon fordult a hercegnőhöz:</p>
					<p>- És igazán gyermek volt? Olyan, mint én vagy te?</p>
					<p>- Dehogy olyan, - kacagott Álma - hanem rongyos, utálatos koldusgyerek, olyan,
                  amilyet a kocsimmal százat is elgázoltattam már.</p>
					<p>- Állítsd el a sírását, kérlek - könyörgött a fiú.</p>
					<p>De Álmácska nagyon mulatságosnak találta unokabátyja megindultságát s azért is
                  tovább siratott és panaszoltatott a babával.</p>
					<p>- Az istenre kérlek, könyörgök, nem birom hallgatni.</p>
					<p>- Jaj de nagy vitéz vagy! - ingerkedett a bájos hercegnő - csak azért is, csak
                  azért is!</p>
					<p>- Gondold meg, hogy igazi ember volt s talán most igazán az anyját hivja!</p>
					<p>- Úgy kell neki, mért volt koldusgyerek! S kell is igazán sírnia, különben meg
                  volnánk csalva s mama visszakövetelné a pénzt a boltostól s nekem sem kellene a
                  hamis baba.</p>
					<p>- Áh, Álmácska, gratulálok... édes... kedves... csókolom a kezét, hercegnő... ó be
                  gyönyörü baba! Ó be remek ajándék!</p>
					<p>A vendégsereg gyülekezett lassanként köréjük s ezek a köszöngetések, felkiáltások
                  tőlük eredtek. Álma hercegnő egyiknek sem fogadta köszönését, gratulációját, csak
                  a fejével intett feléjük s az alázatosan hajlongókat meg sem látta. A hercegné
                  ugyanis nem volt gőgös arisztokrata s mint a jótékony nővilág feje, mindenféle
                  emberekkel, még polgáriakkal is érintkezett. S törekvése lévén, hogy gyermekét
                  hasonló szabadelvü szellemben nevelje, a gazdag polgárcsaládok gyermekeinek is
                  küldött néhány meghivót. Ezek remegve, boldogan és alázatosan, elfogultan és
                  ügyetlenül állottak s zavarukban egyik lábukról a másikra nehezedtek. S mivel sem
                  a hercegnő, sem a többi főnemes gyermek figyelembe sem vette őket, lassan egymásra
                  találtak, egymáshoz bujtak, s a mulatság közepette egy kicsi, alázatos csapatot
                  alkottak.</p>
					<p>- Ez a születésnapi ajándékom, - mutatta be Rózsikát a házikisasszony - ugy-e
                  szépen tud sírni és beszélni? Százezer forintba került s valódi gyermek volt!</p>
					<p>A gyermeksereg odáig volt a gyönyörűségtől. Nézegették, hallgatták Rózsikát.
                  Auguszta grófnő gyönyörűségében megölelte Álmát.</p>
					<p>- Milyen boldog is vagy, hogy ilyen ajándékot kaptál.</p>
					<p>A polgárgyermekek között a billiomos Köves Albert bankár leánya, a nyurga,
                  mandulaszemü René, izgatottan fordult társnőihöz:</p>
					<p>- Ha a jövő héten hozzám jöttök, nálam is láthattok majd ilyen babát, vétetek
                  egyet a papával.</p>
					<p>Irén bárókisasszony megtapogatta Rózsika arcát, aztán nézte keztyüje ujján a
                  csillogó könycseppet:</p>
					<p>- Igazán valódi.</p>
					<p>Aztán a szájába kapta az ujját.</p>
					<p>- És sós is, mint a köny! - kiáltotta ámultan.</p>
					<p>- És szép, jaj de szép - lelkesedett Guszti őrgróf urfi, egy vöröshaju, biztos
                  nézésü és köpcös termetü uriember, aki a legjobb táncos volt, s akinek minden
                  leány udvarolt.</p>
					<p>- Szép, mint minden baba - jegyezte meg Álma hercegnő kissé nyomatékosan.</p>
					<p>- Nem, Álma, - szólt a szeladon urfi - szép, mint minden nőnek lenni kellene, s ha
                  igaz, hogy valódi gyerekből készült...</p>
					<p>- Hogyne volna igaz - pattog Álmácska - mikor én mondom.</p>
					<p>- Akkor kár, hogy nem maradt meg gyereknek. Akkor a szeretőm lehetne.</p>
					<p>- No bizony, ilyen ordináré koldusgyerek!</p>
					<p>- Természetesen, a szeretőim mind szegények lesznek, vagy legalább is polgáriak. A
                  szegényeket és polgáriakat nem kell feleségül venni, mondotta apám és neki ezt
                  tudnia kell, mert ő miniszter és szinházintendáns volt.</p>
					<p>- Ha élne, rá se tudnál nézni, olyan csunya lenne. A boltos csinálta és öltöztette
                  széppé.</p>
					<p>- Nono, Álmácska, te féltékeny vagy, azért beszélsz igy. De nekem mindegy, ha majd
                  nagy leszek és téged kell feleségül vennem, akkor már volt száz szeretőm s
                  jóllaktam a szépséggel.</p>
					<p>- Nem leszek a feleséged, te utálatos, pöffeszkedő szamár te! - kiáltotta Álma s
                  az összeszólalkozásból csunya botrány lett volna, ha szerencsére ebben a
                  pillanatban meg nem szólal a zene s Imre herceg szertartás szerint, mint
                  legnagyobb rangu a társaságban, táncra nem viszi Álmát. Ez nagyon szeretett
                  táncolni s csak villámló tekintetet vetett a goromba Gusztira, aki nevetve, minden
                  teketória nélkül, derékon kapott egy kislányt a polgáriak közül s
                  megpörgette:</p>
					<p>- Én csak veletek mulatok, - szólt - mert titeket meg is csókolhatlak, s nem
                  vagytok olyan unalmasak, mint a finom lányok.</p>
					<p>- Milyen hercig gyerek - suttogták a polgáriak s csillogó szemmel nézték az
                  előkelő gyerekek táncát.</p>
					<p>- Álma, - szólt Imre herceg tánc közben - sírni hagytad a babát.</p>
					<p>- Hadd sírjon egész este, amig mi mulatunk, csak nem fogok mindig ott állni s a
                  gombját igazgatni!</p>
					<p>- Pedig olyan szomoruan sír, mintha fájna neki.</p>
					<p>- Jaj de nagyszerü volna, - lelkesedik Álmácska - ha tudnám, hogy fáj neki, még
                  jobban szeretném, mert akkor belül eleven volna.</p>
					<p>De amig keringtek, míg a tánc mámora lassanként átragadt az egész aranyos
                  társaságra, Pribicskó Janó biborvörös livréjében Rózsika háta mögé került s
                  elállította a síró gépezetet. Imre herceg észrevette s hálásan hunyorgatott a fiú
                  felé, aki ismét a háttérbe vonult, a lakájok közé s faarcával részvétlenül bámult
                  a csillogó tömegbe.</p>
					<p>A báli hangulat mind zajosabb lett, az apró arcok nekihevültek, a szolgáktól
                  körülhordott frissitők és édes sütemények is vigan fogytak. Aranyhaju Rózsika
                  körül állandó bámuló sereg verődött össze, még a mamák és papák is odahuzódtak s
                  esküdöztek, hogy ennél érdekesebb babát nem láttak.</p>
					<p>- S igazán szegény gyerekből készült? - hápog Guszti urfi édesapja, egy
                  Kossuth-képű kopasz úr, rendkívül tiszteletreméltó orral s rendjelekkel
                  teleaggatott frakkal - hiszen ez nagyszerű, ha ez a találmány olcsóbbá tehető,
                  akkor rendkívül nagy társadalmi jelentőségre tehet szert. A szegénység egy
                  csapásra meg lenne oldva.</p>
					<p>- Ó, a szegényügy - sóhajt a hercegasszony - bizony annak megoldása éget, ezt én
                  tudom legjobban, aki mindig csak a szegényügygyel foglalkozom. Mekkora nyomor és
                  mennyi szegénység, kegyelmes uram! Ha önök átlátnák, hogy ez a legégetőbb kérdés,
                  akkor fölépítenék a nagy táncpalotát, melyet egyletem hasztalanul kér az
                  államtól, hogy benne a szegények javára táncolni lehessen.</p>
					<p>- Mit táncolni? - pattog katonásan Imre herceg apja. - Ne táncoljanak az emberek a
                  szegények javára, hanem cselekedjünk mi. Miből áll a polgári társadalom?
                  Szegényekből és gazdagokból. A gazdagok tőlünk lopták a pénzt, hát a tőlünk
                  lopott pénzt szét kell osztani a szegények között, ez az igazság!</p>
					<p>- Hja, barátom, - véli finom mosolylyal a miniszter úr - a törvény máskép
                  vélekedik. Mivé lenne a tulajdon tisztelete?</p>
					<p>- A törvény! Lárifári! Hát más törvényt kell csinálni. A tulajdon tisztelete pedig
                  az ördögé, hiszen azok a gazdagok, akik tőlünk lopták mindenüket, nem tisztelték a
                  mi tulajdonunkat.</p>
					<p>- Mi hasznunk, ha elveszik tőlük s a szegényeknek adják? - szólt közbe István
                  gróf, a leggazdagabb grófi családnak utolsó sarja, aki az ősi vagyon végső
                  romjait lumpolta el - ami a mienk volt, azt csakugyan el kell szedni, de vissza
                  kell adni minekünk.</p>
					<p>A miniszter úr finom beavatottsággal és a tudós elnézésével hallgatta ezt a
                  meggyőződéses vitatkozást, aztán István gróf vállára téve a kezét, mondta:</p>
					<p>- Öt századot átaludtatok barátom, ma egészen más a világ és más az oligarcha
                  politika. Ötszáz évvel ezelőtt még lóra ülhettél és vitézségeddel szerezhettél,
                  amennyit akartál, vagy a királytól kaphattál dús javadalmat. De ma egészen más a
                  tempó. Ma a király szegény, mert neki is szűk fizetése van, ellenben a donációkat
                  a nép adja. Azért minden meggyőződéses oligarchának demokratikus politikát kell
                  vallani.</p>
					<p>- A nép ad donációkat? - csodálkozik Imre herceg apja.</p>
					<p>- Az, az. Nem hitlevéllel, hanem amúgy. Mint ahogy a méh mézet gyüjt nekünk, mint
                  ahogy a disznó víg röfögéssel szalonnát és sonkát termel nekünk, abban a hitben,
                  hogy ő most jóllakik, azonképpen, ha okosan kezeljük, ez az egész alkotmányos,
                  demokratikus méhraj, vagy csürhe nekünk gyüjt és nekünk hízik. És ezért hasznos a
                  nép, ezért kell erősitenünk és - kegyelmes asszonyom, ezért mível Istennek tetsző
                  jó cselekedetet, mikor a szegények ügyét fölkarolja.</p>
					<p>- Ó - sóhajt a hercegasszony - az még járja, hogy oly sokat éheznek és
                  nyomorognak, de olyan bűzük van, olyan elviselhetetlen a szegénység szaga, ha
                  legalább ettől meg tudnám őket szabadítani, akkor nem tartanám kárbaveszettnek
                  fáradságomat.</p>
					<p>E bölcs és közérdekű beszélgetések alatt a bál vigan tovább folyt. Mikor Imre
                  herceg helyére vezette Álmát, ez szörnyen megijedt.</p>
					<p>- Istenem - kiáltott föl - elromlott a siró baba, mert nem sír.</p>
					<p>- Dehogy romlott el - szólt Imre herceg megnyugtatóan - csak a te botos fiúd
                  elállította, míg táncoltunk. Magam láttam.</p>
					<p>- Pribicskó? Csakugyan? Merészelte?</p>
					<p>Ezzel odarohant Rózsikához s megforgatta a gombot. A baba nyomban sírt és beszélt.
                  Imre herceg pedig rémülettel látta, hogy míg ő csak megnyugtatni akarta Álmát,
                  iszonyú bajba keverte szegény Pribicskót.</p>
					<p>- Janó! - kiáltott Álma.</p>
					<p>A hosszú fiú fölmerült a babaemelvény mögül. Álma hercegnő egy darabig gyilkos
                  szemekkel nézte s tanakodott, mit csináljon vele, aztán hirtelen kivette a
                  huszárbaba kezéből a kardot s végigvágott vele Pribicskó Janó arcán, hogy
                  kidagadtak a véres sávok s a fiú, aki csak a botütésekhez volt szokva,
                  fájdalmában ordítani kezdett s karjait védően az arca elé tartotta.</p>
					<p>- Elveszed a karjaidat? - rikácsolt a kis hercegnő. - Meg ne mozdulj, mert ki
                  akarom szúrni a szemedet.</p>
					<p>S odarohant a fiúhoz s kardjával a szemének bökött, de Imre herceg rémülten a
                  kardba markolt s szinte durván félrelökte:</p>
					<p>- Álmácska, - kiáltott rémülten - gondold meg, a szeme!</p>
					<p>- Az enyém, - kiáltott a hercegnő - azt tehetek vele, amit akarok. Hogy mert a
                  babámhoz nyúlni? Kiszurom a szemét, kivágom a szivét, fölakasztom, megégetem,
                  kinek mi köze hozzá, hogy mit csinálok a magaméval?</p>
					<p>A nagy lármára a kicsi vendégek ijedt arccal elhuzódtak, a nagyok pedig
                  odasiettek.</p>
					<p>- Az istenért Álmácska, - szólt a hercegné szeretettel - botrányt csinálsz.</p>
					<p>- Ki akarom szúrni a szemét, mert a babámhoz nyult!</p>
					<p>- Jó, jó, de ne itt, soknak nagyon csunya látvány volna, aztán még rosszul is
                  lehetsz tőle s vége a mulatságnak.</p>
					<p>- Akkor leszek rosszul, ha nem szúrom ki a szemét.</p>
					<p>- Kék vér, ősi vér, - lelkesedik Imre herceg apja - mi lesz ebből, ha nagyra
                  nő!</p>
					<p>- Mit csináljak? - tanácstalankodik a hercegasszony - ó ezek a haszontalan paraszt
                  teremtések, annyi jót tettünk vele, a faluból hoztuk ide s most ilyen bajokat
                  csinál nekünk.</p>
					<p>- Ki kell szúrni a szemét, annyi bizonyos, - szól a politikus miniszter - csak az
                  a kérdés, hogy használhatják-e majd, ha megvakult. S ha használhatatlanná vált,
                  változtatni kell a nevelési rendszeren.</p>
					<p>- Hiába minden, - szól a hercegasszony - ismerem az én drága gyermekemet, ha
                  egyszer valamit a fejébe vett, annak meg kell történnie s a mulatság is megromlik
                  s nem tudom, miféle kellemetlenségeim lesznek az eset miatt. Ezek a mai
                  birák...</p>
					<p>- Számíthat rám, - szól a miniszter úr - a főbaj az, hogy a mulatság
                  megromlik.</p>
					<p>Az okos emberek nem tudtak a bajon segíteni, de segített aranyhaju Rózsika.
                  Folyton-folyvást csak mondogatta, sirdogálta:</p>
					<p>- Mama! Mama!</p>
					<p>S a feldühödt hercegnőcskét idegessé tette ez a beszéd s dühösen nekirontott, hogy
                  a gombot visszafordítsa. Ám úgy látszik, hogy amikor megindította, nagyon hevesen
                  fordított rajta, vagy más baj történt: denikve a gomb nem engedett s Rózsika
                  rendületlenül tovább mondogatta:</p>
					<p>- Mama! Mama!</p>
					<p>- Nem hagyod el? - kiáltott rá a hercegnő.</p>
					<p>Természetesen hiába. Álmácska dühösen csavargatta a gombot, de a gépezet nem
                  állott meg. Toporzékolva ordított a babára:</p>
					<p>- Ne óbégass! nem akarom tovább hallgatni.</p>
					<p>- Majd megpróbálom én - szólt szeliden a hercegasszony és a gombhoz nyult, de még
                  ügyetlenebb volt, mint maga Álmácska.</p>
					<p>- Nem lehet, - szólt - majd el kell hivatni a boltost.</p>
					<p>- De azt akarom, hogy hallgasson el, - rikoltott a boldogtalan gyermek - bizonyára
                  akarattal teszi, hogy engem boszantson. Te! - ordított ismét a babára -
                  elhallgass, különben összeszúrlak.</p>
					<p>S a karddal, mely kezében volt, végig is vágott a Rózsika fején, akiből azonban
                  továbbra is peregtek a könyek és jött a panaszos szó:</p>
					<p>- Mama! Mama!</p>
					<p>- Az istenért, a drága baba! - sikoltott a hercegasszony - akkor inkább szúrd ki a
                  Janó szemét.</p>
					<p>Ám Álmácska már se nem látott, se nem hallott.</p>
					<p>- El kell hallgatnia - kiáltott s ütötte-vágta a babát, ahol érte.</p>
					<p>- Borzasztó, - sopánkodott a hercegasszony s a gyerekek iszonyodva és rémülten
                  vonultak félre, a nagyok pedig köteles udvariassággal a bál közönsége iránt, csak
                  nézték, nézték, mi lesz ebből.</p>
					<p>Aranyhaju Rózsika arca már össze-vissza volt repedezve. Lehámlott róla az
                  elefántcsontszin, lehullott róla a bal arca, ezüstruhája rongyokban lógott a
                  mellén, térdén. De csak azért is panaszkodott: mama, mama, mintha az ádáz
                  pusztítás nem érdekelné, vagy mintha éppen azért sírna és hivogatná anyját, mivel
                  ennyire bántják.</p>
					<p>Ekkor mintha csoda történt volna. A káprázatos világosság a teremben egyszerre
                  fekete homályba borult. Kialudtak az összes lámpák. Nem történt csoda, de
                  Pribicskó Janó, aki ziháló mellel nézte a kegyetlenkedést s nem tudta megvédeni a
                  babát, aki miatta szenved, talán okosságból, talán ostobaságból, egy
                  csavarintással eloltotta a lámpákat. Tán arra gondolt, hogy a sötétségben a
                  hercegnő nem tud majd hová vágni, tán arra gondolt, ami valóban bekövetkezett,
                  bizony egy ilyen faarcu gyerekről semmit sem lehet biztosan tudni.</p>
					<p>A fényes terem elsötétült s egy pillanatra mindenkinek elállott a szava. De aztán
                  csak derengeni kezdett - mindenki feketeségben maradt, de a szétmarcangolt baba
                  feje körül szikrázott a fény és sebhelyes arca arany világosságban meredt a
                  homályba merült társaság felé. S a könnye befutott minden kardvágásba s
                  panaszosan, epedve hangzott tovább is a szava:</p>
					<p>- Mama, mama!</p>
					<p>- Angyal! - kiáltott Imre herceg és térdre borult. - Imádkozzunk, mert ő
                  angyal!</p>
					<p>- Angyal, angyal! - zsibongott az egész gyermeksereg s rémülten, az istenség
                  közellététől megihletve térdre borult s összekulcsolta a kezét.</p>
					<p>Álma hercegnő egyedül állt a kis karddal a kezében s határozatlanul nézett a
                  térdeplő vendégseregre. Aztán akkorát vágott a Rózsika arcába, hogy szája ketté
                  hasadt.</p>
					<p>- Ostobák vagytok, a haja világít - kiáltott - s most ki fogom tépni a haját is,
                  mert gyülölöm ezt a babát, nem kell nekem!</p>
					<p>Valamelyik inas ismét meggyujtotta a lámpákat s a gyerekek, mintha álomból
                  ocsudtak volna föl, a szemüket dörzsölték s nézték a megkinzott babát, mely
                  gyönyörü szőke volt, de többé nem angyal.</p>
					<p>- Ne bántsd - könyörgött Imre herceg.</p>
					<p>- Mit? Azért is, mert ti mind szeretitek s te szebbnek tartod, mint én vagyok s az
                  az utálatos Guszti is szerelmes belé. Pusztuljon, pusztuljon, addig ütöm-verem,
                  mig egy ép porcika lesz benne.</p>
					<p>S most kézzel esett neki a babának, fejét a földhöz vágta, hajából csomókat tépett
                  ki, majd a kardot beleillesztette a nyak hajlásába, hogy lefeszítse a fejét a
                  törzsről. A teremben zugott, morgott a megrémült gyermekek sóhaja, a nagyok
                  szörnyűködő összemordulása, a hercegasszony sikongatása a kárba veszett százezer
                  forintért s belecsendült, mint a harangjáték, ütemesen, szabályosan, a megkínzott
                  baba szava:</p>
					<p>- Mama, mama!</p>
					<p>S ekkor megtörtént a legrettenetesebb, a képtelen, az érthetetlen merénylet: mikor
                  Álmácska kardja megtalálta a nyak közét, egyszerre röpült, röpült s messzire a
                  földön elterült. S ott, ahol állott, egymással szembe nézett Imre herceg és
                  Pribicskó Janó, remegve, értetlen arccal s tanakodtak: melyikük volt
                  tulajdonképen, mert mind a ketten egyszerre ugrottak a bájos hercegnőre s
                  markolták meg és lódították el.</p>
					<p>A hatás rettenetes volt. A hercegasszony sikoltva rohant gyermekéhez.</p>
					<p>- Gyermekem, drágám, ilyen gazság! Ki mert téged bántani?</p>
					<p>A Kossuth-képü katona ur szó nélkül kihuzta kardját s végigvágott vele Pribicskó
                  Janó fején, aki vakkanás nélkül összeesett. Imre herceg apja pedig megragadta fia
                  karját:</p>
					<p>- Ilyen neveletlen vagy te? Megállj, a hercegnőnek példás elégtételt fogok adni a
                  te rovásodra.</p>
					<p>A vendéggyerekek pedig iszonyodva robogtak szét a hozzájuk tartozók felé, sírás,
                  zokogás és rémült kiáltozás hangzott össze-vissza a díszes tündérteremben, ahol
                  egy negyedórával ezelőtt még vidám mulatság folyt.</p>
					<p>Álma hercegnő pedig, aki puha szőnyegre esett, halotthalványan elnyult s meg sem
                  mozdult. A szemét is lehunyta, éppen csak a szája rángatódzott s a dühtől habzott.
                  Édesanyja kiáltozására nem felelt, meg akarta szekirozni, hadd higyje halottnak,
                  aztán nem tudta már, hogy mit csináljon. Rettenetes harag dult benne s majd
                  szétvetette a szívét. Mit csináljon? Milyen boszu van ami kielégíthetné? Aztán
                  fölvisongott, mint a vércse s visszarohant a babához. Ott feküdt Pribicskó Janó
                  vérében, hát a cipője sarkával verte a fejsebét, melyből a vér patakzott.</p>
					<p>Pribicskó Janó ordított. Vékony, cérnavékony volt a hangja, hogy belefurakodhatott
                  minden láthatatlan résbe. Végighasogatta minden ember idegét, megdobbantotta
                  minden ember szívét.</p>
					<p>- Mama, mama! - hangzott közbe a torz babának még mindig ernyedetlen szava. Ám
                  Álmácska nem rendült meg, Álmácska nem hallott semmit.</p>
					<p>- El akarom pusztítani a világot, - kiáltotta - s haljon meg, aki hozzám
                  nyult!</p>
					<p>- Ez volt - szólt a hercegasszony, a földön fetrengőre mutatva.</p>
					<p>- Ez is, de a másik is, - visongott a kislány Imre hercegre mutatva - s én le
                  akarom vágni a fejét.</p>
					<p>Ezt azonban már nem türhette az igazságos miniszter ur.</p>
					<p>- Gyermekem, - szólt szigoruan - amit te művelsz, az már elvetemültség. Amíg
                  nyomorult kötelességfelejtő, hálátlan és szemtelen szolgáról volt szó, értettelek,
                  de a magad fajtáját is a cipőd sarkával akarod taposni? Ha az én gyermekem volnál,
                  ezért szigoruan megbüntetnélek.</p>
					<p>A higgadt beszéd hatott: Álmácska lehorgasztotta fejét s zöld szeme mélyen a
                  szemöldök alól gyilkos zöld tekinteteket vetett a remegő Imre urfira.</p>
					<p>- Bár csak te is szolga lennél, - vicsorította fogai között - de így is meg fogsz
                  lakolni, tudom, hogy mi fáj neked, ez ni!</p>
					<p>És ezzel nekiesett aranyhaju Rózsikának, fogta a karját, eltörte, neki támasztotta
                  lábát a térdének s vad erővel addig nyomogatta, mig hangos, fás reccsenéssel ketté
                  nem roppant. A Rózsika fél lábát feléje sujtotta a szegény hercegfiúnak, aki kezét
                  arca elé csapva térdre hullott s keservesen zokogott.</p>
					<p>- Igy jó, így jó s most hordjátok el ezt a szemetet, ezt a rongy babát is, meg ezt
                  a rongyos fiút is. A padlásra velök, hadd rothadjon ott mind a kettő.</p>
					<p>A miniszter a hercegasszonyhoz fordult.</p>
					<p>- Nem kellene orvost hivni? - szólt halkan.</p>
					<p>- Istenem, igaza van, - kiáltott a hercegasszony - a drága gyermeknek talán
                  megártott a felindulás.</p>
					<p>A miniszter bólogatott. S nyomban megjelent az orvos s komoly képpel megvizsgálta,
                  vajjon a felindulás nem ártott-e meg a drága gyermeknek. De bizony megártott neki,
                  a mulatságot fel kell függeszteni s kerülni kell mindent, ami a hercegnőt
                  izgathatná.</p>
					<p>- Tehát minden kivánságát teljesíteni kell - véli a hercegasszony.</p>
					<p>- Legalább most még - véli az orvos.</p>
					<p>- Akkor vigyék őket a padlásra, a babát, meg a Janót. Istenem, százezer forintba
                  került s egy napig sem tartott. Ilyenek a magyar mesteremberek - fordult
                  panaszosan a miniszterhez, aki komoran bólintott a fejével.</p>
					<p>S vitték aranyhaju Rózsikát a padlásra. És vitték az élettelen Pribicskó Janót a
                  padlásra. S a huszártiszt-baba állt a Rózsika üvegtrónja mellett s gondolta:</p>
					<p>- Vajjon visszaadják-e a kardomat?</p>
					<p>S a rokokódáma összesugott a francia babákkal:</p>
					<p>- Milyen pöffeszkedő volt, mert ő volt a királynő. Ennek ugyan megadták.</p>
					<p>S a francia babák visszasuttogták:</p>
					<p>- Mon dieu, kell hogy egyenlőség legyen az életben, akár cementből, akár valódi
                  gyermekből készültünk is.</p>
					<p>A tót baba pedig nem szólt semmit, csak tünődött, hogy hát ilyen a nagyúri
                  mulatság?</p>
					<p>S kiürült a fényes terem s Imre herceg lopva a kabátjába rejtette aranyhaju
                  Rózsika arcából a szilánkokat. Lent fogat-fogat után robogott elő s nyelte el a
                  rémült vendégeket. A kapu sarkában pedig egy kapus viaskodott egy fekete,
                  madárorrú asszonnyal, aki minden áron a palotába akart menni, ahol a gyermeke
                  hivja. Persze, ki is nevették s mikor már nagyon szemtelenkedett, hát meg is
                  verték.</p>
				</div>
				<div type="chapter">
					<head>3.</head>
					<p>A padlás a hercegi palotában is padlás. Deszkákból, mestergerendákból van
                  összeróva, cserepeken keresztül hat át a nap heve, a tél hidege és fogva marad a
                  poshadt levegőben. A hercegi padlás is tele van lim-lommal, mint a közönséges
                  emberé s az sincs betegápolásra berendezve. Aranyhaju Rózsikát odacsapták az egyik
                  sarokba, Pribicskó Janót a másikba. Aranyhaju Rózsika tovább sírta a könyeit,
                  Pribicskó Janó meg sem mukkant. S a két lakáj, aki felcipelte, aki odacsapta,
                  mikor betették maguk után a padlásajtót, csak annyit mondogattak:</p>
					<p>- Ez sem éri meg a holnapi napot.</p>
					<p>S mikor leértek a padlásról, akkor még eszökbe ötlött:</p>
					<p>- Mégis rossz helyre tétették, mert ha meghal, akkor ott rothad a fejünk fölött,
                  ez pedig kellemetlen lesz a kegyelmes asszonynak.</p>
					<p>- Tán szólni is kellene erről a főkomornyik úrnak.</p>
					<p>- Minek? - véli a másik. - Annak több esze van, mint nekünk, a főudvarmester úrnak
                  több esze van, mint a főkomornyik úrnak s a hercegné ő kegyelmességének több esze
                  van, mint a főudvarmesternek. Nekünk pedig semmi eszünk sincs, mert mi csak
                  lakájok vagyunk.</p>
					<p>Ezt a másik bölcsen átlátta s nem is törődtek többet a dologgal.</p>
					<p>És sötét volt már a padláson, noha az egyik ablak nyitva volt s besikonghatott a
                  szél. S a kürtők odafenn is bugtak és fütyültek jókedvükben, mert a szél az
                  egyetlen pajtásuk, aki tréfákat csinál a füst mulatságos bodorintásából. De az a
                  zúg, ahová Rózsika hullott, mégis csak világos volt, bearanyozta az aranyhaj
                  aranyfénye.</p>
					<p>És Rózsika körülnézett s nem fért a fejébe, ami történt, noha megértett volt
                  minden szót s látott mindent. Tudta, hogy szét van zúzva, hogy a lába el van tépve
                  s ott fekszik mellette, hogy az ezüstruhája ronggyá lett, ő maga pedig most itt, a
                  padláson fog sírni és mamája után kiáltani örökkön-örökké. S gondolta, hogy milyen
                  jó, hogy mindezt nem érzi s gondolta, hogy milyen szörnyűség az, hogy mindebből
                  nem érez semmit. S nézett a sebesült szegény fiúra, aki érez és él és meg fog
                  halni, mert belőle nem csináltak babát. S tudta, hogy ez a fiú ő érette hal meg,
                  és sirt és szerette volna, ha könnye a szegény fiúért folyna. S elgondolta, hogy
                  ez a fiú most meg fog itt halni abban a hitben, hogy egészen el van hagyatva és
                  sejtelme sincs róla, hogy a roncs babában élet és tudat van s ha ki nem ölték
                  volna belőle az érzést, hát sajnálná és siratná.</p>
					<p>Ekkor fölneszelt. Közvetlen közelében valaki szólt:</p>
					<p>- Mi ujság az udvarnál?</p>
					<p>Csak akkor jutott eszébe Rózsikának, hogy ezt babanyelven értette meg. Körülnézett
                  s maga mellett, szoknyájától félig elfödve, egy szőke babafejet pillantott meg,
                  melynek csak fél szeme volt s a halántékán a máz le volt koptatva.</p>
					<p>- Hát a puszta fejek is tudnak beszélni? - csodálkozott Rózsika.</p>
					<p>- Micsoda badar kérdés - felelt a babafej s ekkor köröskörül ismételték és
                  nevetgéltek:</p>
					<p>- Micsoda badar beszéd, úgy tesz, mintha ma készült volna el.</p>
					<p>- Te mióta vagy itt? - kérdi Rózsika a fejtől.</p>
					<p>- Régóta, nagyon régóta.</p>
					<p>- S ki vágott le a törzsödről?</p>
					<p>- Ki? Csak nem hiszed, hogy különb vagy nálamnál! Tudd meg, én a hercegnő babája
                  voltam s csak ő nyulhatott hozzám és ő tépett le a testemről, hogy megnézze mi van
                  belől s mikor látta, hogy semmi sincs belől, hát ő személyesen megharagudott rám s
                  rámcsapott egy ezüst tányérral. Ettől is hullott ki a szemem.</p>
					<p>- Te talán nem a hercegnőé voltál? - hangzott a másik oldalról a kérdés. Egy
                  aranykoronás urfi intézte hozzá, akinek a hasa ki volt vájva, de a csizmája ép
                  volt, ellenben a két karja visszájára volt ficamítva. - Mi mindnyájan a hercegnő
                  babái voltunk s téged nem tűrünk meg magunk között, ha nem a hercegnő vert
                  össze-vissza.</p>
					<p>- Be felfuvalkodottak vagytok - szólt rájok Rózsika - ha érdemesnek tartanám,
                  megmondhatnám nektek, hogy valamennyien együttvéve sem kerültök annyiba, mint én.
                  Értem a hercegasszony százezer forintot fizetett Sámuel mesternek.</p>
					<p>- Az sok, nagyon sok - felelt egy kinai porcellánbaba, akinek a két keze hiányzott
                  - de azért lehetséges, mert látom, hogy valódi könnyeket tudsz sírni s
                  embernyelven is beszélsz.</p>
					<p>- Ez igaz - véli egy ballettáncosnő, aki kopasz volt - s a haja is világít. Hja,
                  százezer forintért már lehet valaki csodababa is.</p>
					<p>- És ki ütött össze-vissza s ki törte le a lábadat?</p>
					<p>- Ki? - S aranyhajú Rózsika érezte, hogy ő most roppant gőgöt fejt ki. - Hát ki
                  merte volna ezt tenni egy százezer forintos babával, ha nem a hercegnő?</p>
					<p>- Mert megharagítottam. Féltékeny lett rám. Imre herceg meg Guszti őrgróf
                  szerelmes lett belém, hát bosszúból tette s azt a szegény fiút ott a sarokban is
                  miattam ölte meg.</p>
					<p>- Ó, - szólt a ballerina - ez meglehet, az a Guszti gróf felém is kacsintott
                  sokat, de velem nem ment semmire, mert a szemem nem mozog.</p>
					<p>Aranyhajú Rózsikát meg elragadta a hatalmi gőg és most már, mikor látta, hogy az
                  eddig hallottak is mennyire imponálnak a társaságnak, elmondta azt is, hogy ő
                  valódi gyermekből készült, még csak ma délelőtt s hogy a hercegnő születésnapi
                  bálján ő volt a bálkirálynő. Ott történt az egész szerencsétlenség ő vele, meg
                  azzal a szegény fiúval ott a másik sarokban.</p>
					<p>A padlásablakon ekkor ijedten robogott be: egy szélroham s oszlopba riasztotta a
                  papiros hulladékokat; egy fekete macska, amely a szél nyomában rohant s eltünt,
                  nem tudom hol; aztán valami sötét emberforma tömeg, amelytől a macska ijedt meg s
                  fejjel előre bujva, ugyancsak macskaügyességgel bukfencezett be a padlás
                  közepébe.</p>
					<p>- Uff, - szólt kezét a hóna alá csapva - be hideg van.</p>
					<p>Aztán aranyhaju Rózsika felé közeledett.</p>
					<p>- Jó vezetőm voltál, a háztetőn a hangod irányában mentem s most jó lámpásom
                  leszel, de előbb elállítom a szavadat, mert most már semmi szükségem az
                  óbégatásodra.</p>
					<p>Amint az aranyhaj fénykörébe ért, Rózsika megismerte benne Fajankó Gyurit. Ott
                  állt a torz fiú, széles állkapcsait egymáshoz csattogtatva, bal fülét hol
                  kifeszítve, hol lelohasztva s nézte Rózsikát.</p>
					<p>- Hm, téged ugyan szépen helybenhagytak, a pofád aligha fog valaha beforradni s a
                  lábad, no az megvan, azt meg lehet foldani. No de most jössz te báránykám,
                  világitsd meg ezt az odút.</p>
					<p>Ezzel a baba hátát vizsgálgatta s alig néhány szempillantás alatt sikerült neki a
                  kikapcsolás.</p>
					<p>- No de most már akarva sem sírhatsz, óbégathatsz többet - szólt elégedetten - ha
                  csak új kapcsot nem csinál Sámuel mester.</p>
					<p>S fogta Rózsikát s mintha lámpás volna, bevilágított vele a zugokba, míg
                  megtalálta Pribicskó Janót. Nem jött már abból vér, meg sem mukkant, meg sem
                  moccant már szegény.</p>
					<p>- Jé, - szólt fejét csóválva Fajankó Gyuri - tán volt annyi esze, hogy
                  meghalt.</p>
					<p>A hosszú fiú arca elé tartotta az aranyhajat, mely élesen rávilágított annak
                  viaszksárgaságára, de egyben a szája előtt meglibbenvén, arról tanúskodott, hogy a
                  fiú még lélegzik.</p>
					<p>- Nagyon ostoba - szólt vigyorogva Fajankó Gyuri - no hát, ha már magától nem volt
                  esze a meghaláshoz, én bizony nem segítek neki. Hé, - kiáltott s megrázta a
                  sebesültet - hát étvágyad támadt? Pálca helyett kardot ettél? Ugyancsak
                  elrontottad vele a gyomrodat.</p>
					<p>Ezzel valami furcsa, drótos acéllemezt szedett ki a zsebéből, furfangos
                  csodaszerkezettel s tenyerére erősítette. Rózsika megismerte ezt az acéllemezt,
                  melylyel Sámuel mester őt megdermesztette s arra gondolt, hogy Fajankó Gyuri a
                  hosszu fiúból is babát akar csinálni. Gyuri azonban a tátongó fejseben huzta végig
                  az acélt s nyomban elsimult rajta a sebhely s kemény réteggé vált, olyanná,
                  amilyen Rózsika egészében volt. S a jéghideg érintéstől fölocsudott az elalélt s
                  rámeresztette szemét az éktelen vigyorgó fiúra.</p>
					<p>- Szervusz, - szólt ez - ma reggel ugy-e vigabban voltál?</p>
					<p>Pribicskó Janó bután nézett a törpe arcába, aztán a történtekre eszmélve, kezével
                  a fejéhez kapott.</p>
					<p>- Sohse kapkodj, pajtás, ahova nyultál, nem érzel koponyát, de azért megvan a
                  kobakod egészen.</p>
					<p>S most már vághatnak oda karddal, ketté is vághatják, de te már nem érzed. Azért
                  ne busulj, úgy illik, hogy a koponyád épp olyan legyen, mint a hátad közepe, meg
                  ami még lejebb van. A doktorok nem gyógyítottak volna meg ilyen alaposan, de ilyen
                  hamar sem.</p>
					<p>Pribicskó Janó körülnézett, újra meg újra nyomkodta fejét, aztán bambán
                  kérdezte:</p>
					<p>- Meghaltam?</p>
					<p>- Dehogy haltál meg, pajtás, csak ide kerültél az ócska vasak közé. Szedelőzködj
                  föl, ha tudsz, itt a kulacs, igyál, ha szomjas vagy s ha éppen érezni akarsz
                  valamit, hát nyujtózkodjál, akkor a csontod ropogásától orditani fogsz, annyira
                  eleven vagy.</p>
					<p>- Hogyan kerültél ide?</p>
					<p>- Tán előbb megköszönnéd, hogy idejöttem.</p>
					<p>- Köszönöm.</p>
					<p>- Szivesen, máskor is. Hát úgy jöttem ide, hogy megtudtam, hogy ide hurcolkodtál
                  ezzel a bájos babával együtt.</p>
					<p>Pribicskó Janó most Rózsikát nézte és a szeme megtelt könnyel.</p>
					<p>- Szegény baba, most már tudom, mi az a sajnálat.</p>
					<p>- Csakhogy már tudod. És a sajnálat, úgy látszik, nagyon jótékony dolog, mert a
                  nélkül elpusztultál volna. Hát úgy volt, hogy ülök a boltban, mert Sámuel
                  majsztramnak közgyülése volt a városnál, hát csak nyilik a boltajtó s bedül rajta
                  egy fiú, elegáns, fess fiú, bársony ruhában és prémes sipkával s az arcán két
                  jégcsap az odafagyott könnyektől. Reszketett minden ízében és a majsztram után
                  tudakozódott.</p>
					<p>- Az nincs itt, mondom én, de én az inasa vagyok és kitanultam a mesterségét s a
                  fülhuzáson kivül mindenhez értek.</p>
					<p>- Ojé, óbégat ő olyan finom hangon, mint a cukorsütemény, akkor mit csináljak? Én
                  csak megszöktem hazulról s nem tudom, mikor szökhetem megint és nagy
                  szerencsétlenség történt a bababálon s azt gondolta, hogy a majsztram segíthet.
                  Aztán töviről-hegyire elóbégatta az egész históriát, ami a bálon történt, hogy
                  téged lekaszaboltak s az aranyhaju babával együtt a padlásra dobtak s ő neki majd
                  meghasad a szíve, hogy az a gyönyörüséges baba, aki valódi gyermek, most a
                  padláson porlik. No lám, gondoltam, ez jó fiú, de a Pribicskó Janóval ez sem
                  törődik, mert nem került százezer forintba. Én pedig azt gondoltam, a babának nem
                  nagy baj, ha a padláson fekszik, de Pribicskó Janóval örök barátságot kötöttem,
                  annak baj volna ott maradni vérbe fagyva. Hát szóltam a hercegfiúnak...</p>
					<p>- Imre herceg - szól közbe Pribicskó Janó.</p>
					<p>- Az, az. Imrének hivják az istenadtát, hát szólok neki: szerencse, hogy a
                  majsztram nincs itt, mert az a hercegnővel tart s ördögöt törődik repedt babákkal
                  és vérző cselédfiúkkal, hanem itt vagyok én, én majd segítek, ha ő engem
                  valahogyan be tud segiteni a palotába. Amire ő azt mondta, hogy mi sem könnyebb
                  ennél, ő a büntetést már úgy sem kerülheti el, majd a palota hátsó kapujánál fog
                  rám várakozni, ott a kis portás be fog minket ereszteni, aztán, mikor elmondtam
                  neki, hogy a háztetőre is kell jutnom, hát annak is tudta a módját, mert a
                  padlásra a cselédlépcsőn lehet feljutni s ott csak az a rész van becsukva, ahol a
                  babák vannak, meg az, ahol a kegyelmes fehérnemü szárad. A többi nyitva van, onnan
                  juthatok a háztetőre s a háztetőről ide. No hát úgy is volt, s amíg én itt veled
                  mulatok, a szegény herceg urfi lent fagyoskodik a kis kapu aljában. S ha még
                  sokáig itt fecsegnénk, akkor meg is fagy. Tehát jerünk szaporán, mind a
                  hárman.</p>
					<p>- Nem tudok, - nyögi Pribicskó Janó - nem birok meg sem mozdulni.</p>
					<p>- Ejnye teremtette, hát kapaszkodj a hátamra.</p>
					<p>A hosszu fiú nagy kínnal Fajankó Gyuri nyakába kulcsolta a karjait, de amint ez
                  vele föl akart emelkedni, hát csak nem birta a saját teste sulyát.</p>
					<p>- Vigyen el az ördög, hát most mit csináljak veled? - mérgelődött a fiú.</p>
					<p>Pribicskó Janó pedig szomorúan nézett rá.</p>
					<p>- Ne haragudj, pajtás, inkább hagyj itt, én értem úgy sem kár. Hanem a babát vidd
                  magaddal s ha lehet, segíts rajta.</p>
					<p>- De már ebből nem eszünk, - felelt Fajankó Gyuri elkomolyodva - bocsáss meg
                  pajtás a goromba beszédemért, ez csak arra jó, hogy sirva ne fakadjak, mikor így
                  talállak. Barátságot kötöttünk, mert te is, én is verésből élünk s jó szived van,
                  mint nekem. Nem fogsz te itt pusztulni, vagy én is veled pusztulok.</p>
					<p>- Nem birok, leesnék a háztetőről, ha odáig jutnék is, - sóhajt a faarcú fiú -
                  vidd csak a babát, mielőtt jönnek és egészen tönkre teszik.</p>
					<p>Fajankó Gyuri komoran maga elé meredt.</p>
					<p>- Ez a baba, - morogta - milyen édes jó kislány volt, hogy megesett rajta a
                  szívem. Aztán, hogy baba lett belőle, ez a hercegurfi hogy bolondul utána. Azt is
                  a lelkemre kötötte, hogy a babát mentsem meg, pedig hát mi baja eshetik még a
                  babának?</p>
					<p>Aztán egyszerre a padlásablaknak ugrott.</p>
					<p>- Mindjárt visszajövök - kiáltott s kibujt belőle.</p>
					<p>A szél, nem lévén már senki, akitől féljen, ordítva és hencegve vetette magát
                  Pribicskó Janóra, hogy csak úgy vacogott a foga.</p>
					<p>Beletartott egy jó félórába, míg az ablakban ismét megjelent a fekete emberalak s
                  belebukott a padlásba. Mintha megháromszorozódott volna. Olyan vastag volt, mintha
                  önmagát nyelte volna el, amellett a karján egy nagy kosár lógott.</p>
					<p>- Igy ni - szólt, mikor talpa földet ért.</p>
					<p>Ezzel leszedte magáról a vastagságot. Egy nagy meleg gyapjukendő került le róla,
                  alóla egy puha párna, meg még egy puha párna, meg egy paplan.</p>
					<p>- Itt pedig, - szólt, a kosarat a földhöz csapva - találsz mindent ami kell, hogy
                  éhen ne halj, húst, kenyeret...</p>
					<p>- Jaj, nem eszem én húst, meghizom tőle.</p>
					<p>- No né, - mérgelődik Fajankó Gyuri - hát azt hiszed, hogy ezután is betöltöd
                  hivatalodat? Csak egyél bátran fiam, neked befelegzett. Téged sem fognak többé
                  nádpálcával traktálni. No de mindenekelőtt igyál.</p>
					<p>S szájához tartott egy üveget, tele tejjel.</p>
					<p>- Most pedig figyelj ide. Lemenni nem birsz, lecipelni nem birlak. Aztán azt sem
                  tudnám, hova dugjalak lent, mert az én palotámban elfelejtettek vendégszobát
                  berendezni. Tehát itt maradsz. Nagyon jó hely, ha van mibe takaróznod, van mire
                  hasalnod s van mit harapni.</p>
					<p>- A tied ez a drága holmi? - kérdi Pribicskó.</p>
					<p>- Ördögöt az enyim. A hercegasszonyé.</p>
					<p>- S te loptad?</p>
					<p>- Loptam volna, de nem volt rá szükség. Elmondtam lent a herceg urfinak, hogy mi
                  baj idefönt s mire van szükség. Aztán a világ olyan, hogy ha én a kapustól kértem
                  volna egy falat kenyeret, mivel nincs ennivalóm, hát kilökött volna. De mivel a
                  hercegurfinak van ennivalója, hát többet is adtak neki, mint elbirtam volna. Hát
                  érted? Itt maradsz és ha unatkozol, játszhatsz a babákkal. De valahogyan el ne
                  áruld magadat. Ha betoppannak, akkor lapulj, mintha meg volnál halva. Majd
                  hébe-korba bekukkantok hozzád és fölfrissitem az elemózsiádat. Különben pedig csak
                  bizd magadat rám, nem foglak elhagyni.</p>
					<p>- És a baba?</p>
					<p>- A baba, azt elviszem. Annak jó dolga lesz, arról lehetett gondoskodni. Azt a
                  hercegúrfi viszi magával a palotájába s ott eldugja a könyvei között. Vagy ha nem
                  bátorságos ott, akkor majd ideadja nekem s én eldugom a majsztram boltjában a
                  többi lim-lom között. Erről különben még nem határoztunk, azt majd odalent fogjuk
                  megbeszélni.</p>
					<p>- Elviszed a babát - motyogta Pribicskó Janó.</p>
					<p>- El hát, vagy neked kellene itt, társaságnak?</p>
					<p>- Nagyon szeretem - motyog a faarcú fiú és két köny gördült végig az arcán.</p>
					<p>- Hallod-e, - mordul rá Fajankó Gyuri - te is szereted, én is szeretem, a
                  hercegúrfi is szereti. Ennélfogva a baba a hercegúrfié lesz s nem a mienk. Ezt
                  csak átlátod, nem?</p>
					<p>- Igazad van, vidd.</p>
					<p>S Pribicskó Janó, aki nem tudott fölemelkedni, magához ölelte a babatörzset s
                  megcsókolta a merev, nyitott szemeket, a kettéhasadt ajkat s az
                  össze-visszavagdalt arcot.</p>
					<p>- Isten veled, - szólt - buta fiú vagyok, azért beszélek hozzád úgy, mintha
                  értenéd a szavamat. De ha csakugyan értenéd, akkor hallhatod, hogy te vagy, aki
                  megindítottad szívemet s megtanítottál, hogy nemcsak az van a világon, hogy a
                  pálcaütés ne fájjon. Igen, - szólt fuldokolva - van szív, van lélek, van részvét
                  és aztán - a kardcsapás az fáj, nagyon tud fájni.</p>
					<p>És aranyhaju Rózsika értett mindent és nem tudta megmondani, hogy mindent ért. S
                  gondolta magában, milyen különös is az, ez a fiú megtanult érezni tőle, aki immár
                  megszünt érezni tudni.</p>
					<p>És Fajankó Gyuri megszorította barátja kezét, hóna alá kapta Rózsikát, zsebre
                  dugta a letörött lábát s kimászott az ablakon. Huh! Micsoda szél! Majd lesodorta.
                  Aztán visszamászott egy másik ablakon s a keskeny padláslépcsőn leért végre a
                  hátulsó kapu aljába, ahol a kis hercegúrfi várta. Egyenesen a baba után kapott,
                  mely nehezen, otrombán terült a mellére s nézett a merev, okos, tiszta, de
                  élettelen szembe.</p>
					<p>- Istenem - sóhajtott - ha nagy leszek, nem fognak többé eleven gyerekből csinálni
                  babát, megtiltatom a királylyal.</p>
					<p>- Jó, jó - motyogott magában Fajankó Gyuri - és ha én nagy leszek, két inast
                  tartok s annak mindennap meghúzom mind a két fülét. Isten tudja mi lesz belőlünk,
                  mire nagyok leszünk!</p>
				</div>
			</div>
			<div type="group">
				<head>
               NEGYEDIK RÉSZ. A PRINCESSZ MEG A PÜSPÖK.</head>
				<div type="chapter">
					<head>1.</head>
					<p>- Ez is ember! - gondolta Faláb Matyi, amikor Sámuel mestertől elrobogott. Ezt
                  Fajankó Gyuri épenséggel nem tapasztalta. Mert a mester óvatosan a piros kárpithoz
                  sompolygott s vaktában mögéje nyúlván, elkapta Fajankó Gyuri fülét, aki nagyot
                  ordított.</p>
					<p>- Hallgatództunk? - sivít Sámuel mester. - Kilessük a kenyéradónkat? Tudni kell,
                  micsoda üzleteket csinál? Be akarjuk árulni, akinek éppen kedve van megtudni, mi
                  történik itt?</p>
					<p>- Ne bántson majsztram, csak kiváncsi vagyok, de nem árulok el semmit.</p>
					<p>- Nem is tanácsolom fiacskám, mert jól tudod, hogy micsoda hatalmam van nekem, s
                  akire megharagszom, azzal mit csinálhatok, hogy soha senki meg nem tudja.</p>
					<p>- Csak nem csinál belőlem is babát? - ijedezik most már ingerkedve Gyuri, mert a
                  füle kiszabadult a majsztram ujjai közül.</p>
					<p>- Majd kolbászt csinálok belőled, te gézengúz, te.</p>
					<p>De csak lecsillapodott a majsztram s a műhelybe lépve, csöndes, jóságos hangon
                  szólt:</p>
					<p>- Ha már hallgatództál, hát akkor tudod is, hogy miről van szó.</p>
					<p>- Tudom hát, de letagadhatom.</p>
					<p>- Fölösleges. Akkor beavatlak a dologba, sőt foglalkoztatlak benne. Hallottad,
                  hogy az a gazember, akarom mondani, a kedves vőm azt a babát akarja
                  megszerezni.</p>
					<p>- Azt az eleven babát? Hogyisne!</p>
					<p>- Nem tudod, hogy mi van azzal a babával?</p>
					<p>- Nem én, a hercegasszony elfelejtett uzsonnára hívni s meghívó nélkül nem megyek
                  akárhova.</p>
					<p>- Ne szemtelenkedj, fickó. De mivel tudom, hogy szemtelen vagy, hát megbízlak
                  ezzel a fontos dologgal. Valahogyan ki kell tudnod a hercegi palotában, hogy az
                  aranyhajú baba épen van-e még s ha igen, akkor módját kell ejtened, hogy valami
                  hiba essék benne, mely miatt ide hozzák javitani. Érted?</p>
					<p>- Nem én.</p>
					<p>- Világosabban beszéljek? - s az inas füle után nyúlt.</p>
					<p>- Nem kell, már értem, majsztram. Hát majsztram meg akarja szerezni a babát, de
                  nem akarja megfizetni. S mivel ellopni sem lehet, hát rontsam el.</p>
					<p>- Mikor tanulsz már becsületet, te gazember? Ellopni nem lehet? Lopni nem szabad,
                  tiltja az isteni és emberi törvény. Hát azért kell úgy idehozni, hogy
                  becstelenségbe ne essünk.</p>
					<p>- És vissza is fogja adni, majsztram, ha kijavította?</p>
					<p>- Hogyne, hogyne!</p>
					<p>- Akkor minek lopjam el?</p>
					<p>- Megint lopásról beszélsz? Ahhoz semmi közöd. Amit tőled kivánok, azt tedd meg, a
                  többi az én dolgom s amit én csinálok, az mindig becsületes.</p>
					<p>- A majsztram meg lesz velem elégedve. Most mindjárt menjek?</p>
					<p>- Most én megyek. A szegény csecsemőket szoptató egyletben kell előadást tartanom.
                  Addig ki ne mozdulj a boltból s ha vevő jön, akkor, ha muszáj, a feléért adhatsz
                  mindent, ami a cédulára írva van.</p>
					<p>- Vagy a duplájáért, ha lehetséges.</p>
					<p>A majsztram fölrakta a cilinderét, megcibálta a kecskeszakállát s jóságosan
                  mosolyogva kilebbent a boltajtóból. Fajankó Gyuri szamárfüleket csinált utána s
                  kidugta a nyelvét is. Aztán nagyokat kacagva a műhelybe ment, ott tengersok
                  limlomot ledobott egy ócska ládáról s az ócska ládából kihúzta aranyhajú
                  Rózsikát.</p>
					<p>- Ó majsztram - szólt magában röhögve - szerezzem be a drága babát? Tudjam meg,
                  hogy mi történt vele? Rontsam el, hogy legyen mit kijavítani rajta? Ha tudná, hogy
                  amit be kell szereznem, már egy hónap óta itt van s egy hónapon át az Imre urfi
                  könyvszekrényében volt! Ha tudná, hogy mennyire el van rontva s el van felejtve!
                  No babám, - fordult Rózsika felé - mit szólsz ehhez? Faláb Matyi bátyád is
                  érdeklődik utánad s vissza akar szerezni az anyádnak. Örülsz neki?</p>
					<p>Örülni neki? Rózsika értett minden szót, de nem örült neki. Mamája? Sokat gondolt
                  a mamájára, de érzés nélkül. Alig várta, hogy kikerüljön a sötét ládából, ahol
                  szörnyen unatkozott, de örülni, hogy kikerült belőle, szintén nem tudott. Jó
                  lenne-e visszakerülni a mamájához? Nem tudta. De jó lenne véglegesen kikerülni a
                  ládából azt tudta.</p>
					<p>- Hány óra is van? No az úrfi alig szabadul most, de a másikat ide
                  csalogathatom.</p>
					<p>Ezzel kiállt az utcára, két ujját a szája két szögletébe dugta s akkorát
                  füttyentett, hogy egy veréb ijedtében leesett a telefondrótról. S nyomban a
                  legközelebbi utcasarokról levált egy nyurga, rongyos alak, mely óvatosan
                  körülnézve, a bolt felé sompolygott.</p>
					<p>- Gyere csak, öcskös, gyere, de az udvar felől - intett neki Gyuri. Pribicskó Janó
                  igenlőleg lógatta a fejét s szeme felcsillogott. Eltünt a ház kapujában, aztán az
                  udvari ajtóból benyitott a babaműhelybe.</p>
					<p>- Lehet? - szólt reszkető hangon, de akkor már meglátta a babát s ügyetlenül
                  letérdelt melléje s mohó tekintetével majd elnyelte.</p>
					<p>- Mintha sohase láttad volna, - tünődik Gyuri - az ördög tudja, hogy mi lelt
                  benneteket, hogy így tudtok a babára nézni. Mi ujság odafönt? - tudakolja
                  aztán.</p>
					<p>- Nem sokat tudok, - motyogja Pribicskó - este föllopódzom, reggel lelopódzom,
                  örülök, ha senki sem vesz észre.</p>
					<p>- Hát a hercegnőcskéd? Nem láttad azóta?</p>
					<p>- Nem, hanem a hátulsó kapustól mégis hallottam, hogy az én megszüntömmel
                  befejezettnek jelentették ki a nevelését s most már nem büntetik s nem
                  tanítják.</p>
					<p>- Jól teszik, tanulás nélkül is, mire nagyra nő, hercegkisasszony lesz belőle -
                  véli Fajankó Gyuri.</p>
					<p>- De azért néha, ha már az anyját is meg akarja verni, velem ijesztik.</p>
					<p>- Te veled?</p>
					<p>- Velem hát - szólt nem minden büszkeség nélkül Janó. - Ezt ma reggel hallottam,
                  ahogy a konyhalány mesélte a cipőtisztogatónak. Hogy egyszer fönn voltak a
                  padláson s nem találtak ott, el is felejtették, hogy ott kellene lennem, aztán egy
                  este, amikor a hercegnőék szinházból hazajöttek, a palota sarkában befordulni
                  láttak. Azt hitték, hogy a lelkem hazajár s azóta velem ijesztik a hercegnőt.</p>
					<p>- Persze és nem is fizetnek érte. Hogy ezek a gazdagok mint értenek a spóroláshoz!
                  Agyonütik a botos gyereket, hogy a lelkével ijesztgethessenek, s a lélek nem is
                  kér enni. De hopp, mi ez? Talán vevő? Vagy macska?</p>
					<p>Előbb azt hitte, hogy a zaj elül hallszik, de aztán megértette, hogy hátul.
                  Felugrott, de csakhamar örömteli kiáltásban tört ki.</p>
					<p>- Lelkemre, herceg úrfi, az imént gondoltam magára, de azt hittem, hogy most úgy
                  sem szabadulhat.</p>
					<p>- A hintóból láttam Sámuel mestert s akkor megszöktem a nevelő úrtól.</p>
					<p>A hercegúrfi kezet fogott Fajankó Gyurival, s nyájasan intett Pribicskó Janónak,
                  aki alázatosan kezet csókolt neki. Aztán a baba felé rohant, az ölébe vette s a
                  másik két fiú melléje guggolt. A hercegúrfi egyre simogatta a lágy szőke hajat s
                  ringatta a babát, mintha el akarná altatni. Pribicskó Janó egy óriási legyezővel
                  állt mögötte s legyezgette őket, mintha a legyeket kergetné el. Fajankó Gyuri
                  pedig öreg arccal a kárpitajtó mellé állt, onnan nézte s magában kinevette
                  őket.</p>
					<p>- Mikor lesz az én aranyom egészséges? - sopánkodik a hercegúrfi.</p>
					<p>- Már nemsokára, - felel Fajankó Gyuri - már tudom a módját, hogy az arcát
                  kijavitsam, a lábát, karját azonban nem tudom megjavítani.</p>
					<p>- Hát sánta, béna maradjon?</p>
					<p>- Dehogy, hanem azt már a majsztram fogja elvégezni.</p>
					<p>- Hogyan? Elárulod? Hogy visszakerüljön oda?</p>
					<p>- Nem fog oda visszakerülni, de Imre úrfi mégis el fog tőle válni, mert
                  visszakerül az édesanyjához.</p>
					<p>- Az nem baj, majd meglátogatom ott.</p>
					<p>- Az szép lesz s Rózsika is nagyon fog neki örülni. Ugy-e babus?</p>
					<p>A fiúk még soká játszadoztak a babával, aztán Fajankó Gyuri noszogatta őket:</p>
					<p>- Eltelt az idő, nemsokára jön a majsztram.</p>
					<p>S aranyhaju Rózsikát visszatették a ládába s a hercegurfi, meg a koldusgyerek
                  elhagyta a boltot, a hátulsó ajtón.</p>
					<p>- Nem fáj már semmid?</p>
					<p>- Semmi, hercegúrfi.</p>
					<p>- És kijár a koszt?</p>
					<p>- Ki, hercegúrfi és nem tudom, hogyan köszönjem meg eléggé.</p>
					<p>- Szegény fiú, - sóhajtott a kis herceg és kezét nyujtotta Janónak. A kapuban
                  azonban megállt.</p>
					<p>- Hadd menjek előre, mert az utcán nem mutatkozhatom veled.</p>
				</div>
				<div type="chapter">
					<head>2.</head>
					<p>- Papa, - szólt a princessz Faláb Matyihoz - te bennünket megcsaltál.</p>
					<p>- Ugyan, hogyan?</p>
					<p>- Hát elhitetted velünk, hogy most már gazdagok vagyunk.</p>
					<p>- Látsz-e valamiben szükséget?</p>
					<p>- Szükséget? Valamiben? Hát azt hiszi apa, hogy enni és aludni és nem fázni már
                  gazdagság?</p>
					<p>- És szép ruha, meg jó lakás. Mi kell még?</p>
					<p>- Ez az, papám. Elhitette velem, hogy szép ruhám és jó lakásunk van. Hát ez ruha?
                  Ez lakás? Menjen csak egyszer végig az utcán és nézze, hogyan öltözködnek a
                  magamkorabeli lányok, aztán nézze meg a butorosboltok kirakatait, hiszen valóságos
                  koldusok vagyunk így, ahogy most vagyunk!</p>
					<p>- Hát a pincelyukban mik voltunk?</p>
					<p>- Ott nem látott bennünket senki és mi sem tudtuk, mi a gazdagság. De most már
                  tudjuk s mégis...</p>
					<p>- Fiam, én csakugyan nem értek a dologhoz, azt hittem, hogy ahogy most vagyunk,
                  ennél jobban már nem lehetünk. De ha te jobban értesz hozzá, hát csak tanítsd
                  apádat, mi kell, hogy gazdagon éljünk?</p>
					<p>- Ó nagyon sok. Kell egy ötszobás lakás bent a városban, az első emeleten, meg
                  balkonnak kell lenni, melyen az ember az utcánjáróknak mutogatja magát, aztán kell
                  harminc ruha, de finom szabótól, hogy az emberek mindennap más ruhában lássanak,
                  aztán kell ezüst evőszerszám, meg egy szakácsnő, meg négy tál étel, hogy a
                  fűszeres és a mészáros is tudja, hogy van pénzünk, aztán kell egy kocsi, meg két
                  ló, hogy az emberek lássák, hogy saját kocsink van, aztán...</p>
					<p>- Elég, elég, - kiáltott Faláb Matyi - aztán kell még egy kocsis is, inas is, meg
                  talán egy hordár is, aki helyetted viselje a cipőidet.</p>
					<p>A princessz durcásan megfordult.</p>
					<p>- Nem kell semmi, - szólt duzzogva - de aztán ne hitesse el velünk, hogy gazdagok
                  vagyunk.</p>
					<p>- A pénz dűl, - tünődik Faláb Matyi - a szerzését kieszeltem, de a kiadását még
                  nem tanultam meg. No jól van, princessz, tanuljuk meg azt is. Eredj a szabóhoz,
                  meg a butoroshoz és csináljatok, amit akartok. De majd elfelejtettem. Voltam a
                  nagyapátoknál, nagyon szeretne látni.</p>
					<p>- Menjünk hozzá, - szólt az asztal sarkából, ahol könyve fölé hajolt, a
                  püspök.</p>
					<p>- Hogyisne - véli a princessz. - Most, mert gazdagok vagyunk, talán gazdagabbak
                  mint ő? Most már ő nem kell nekünk, ha azelőtt mi nem kellettünk ő neki.</p>
					<p>Faláb Matyi tünődve nézte a lányt s bólogatott a fejével:</p>
					<p>- Úgy, úgy van, a lelkemből beszélsz, én is azt mondtam neki.</p>
					<p>Aztán a fiúhoz lépett és megcsókolta.</p>
					<p>- Nem érsz semmit, mert hozzám hasonlítasz. Különben majd bizzuk a dolgot
                  anyátokra.</p>
					<p>- Apa, - szólt a püspök - muszáj nekünk gazdagoknak lenni?</p>
					<p>- Hát mit csinálnál te?</p>
					<p>- Azt gondoltam, hogy ha már van annyi pénzünk, hogy megélhetünk, akkor azokat a
                  kis gyerekeket föl lehetne szabadítani, vagy nem folytatni többé a csúnya üzletet,
                  vagy jobban ellátni őket.</p>
					<p>- Úgy? Azt gondolod? Akkor megint visszajutsz a pincébe, vagy a szemétdombra.
                  Szerezni nem lehet eleget, jónak lenni mások iránt nem szabad, különben megesznek
                  azok, akik nem jók mások iránt. Erről többet nem szabad beszélned érted?</p>
					<p>A fiú lesütötte a szemét. Megértette.</p>
					<p>- Ellenben azt akarom, hogy úr légy, ehhez pedig tudás is kell. Püspököt csinálok
                  belőled, ha már olyan jámbor vagy. Ezért iskolába jársz, szorgalmasan tanulsz s
                  iparkodol elsőnek lenni tudásban is.</p>
					<p>- Ezt nagyon szeretem - kiált szokatlan lelkességgel a fiú.</p>
					<p>- Neked sem ártana tanulnod - fordult a leány felé.</p>
					<p>Ez a tükörben a frizuráját igazgatta.</p>
					<p>- Nekem csak zongora kell, meg regény. A gazdag lányoknak nem kell többet tudni,
                  aztán meg táncolni, korcsolyázni s divathoz érteni.</p>
					<p>- Hát majd megtanulsz zongorázni, regényt olvasni meg mit, de hát tanulnod
                  kell.</p>
					<p>- Majd az úri lakásban.</p>
					<p>- Nem bánom, majd az úri lakásban. Most hozz egy üveg bort s hadd gondolkozzam
                  magamban.</p>
					<p>- Milyen jó volna, ha neked is külön szobád volna, meg az inas hozná a bort. Nem
                  kellene szégyenkeznem, hogy a kisasszony maga megy flaskóval a kezében abba az
                  utálatos korcsmába egy félliter borért.</p>
					<p>A princessz dohogott, de mégis csak ment. És hozta a bort és Faláb Matyi ivott.
                  Ivott és pipázott s maga elé bámult, előre dugta falábát s azt vizsgálgatta.
                  Félliter bor, egy marék dohány, - neki igazán még ebből állt az egész gazdagsága,
                  többhöz nem is konyított.</p>
					<p>Vagy félóra multán belépett a konyhából az asszony. Mintha sohasem lett volna
                  halálfejü. Fekete kendő övezte kerek, szép arcát, tarka kötény volt elébe kötve.
                  Olyan volt, mint egy tiszta munkásasszony, de a konyhai ruházata mellett is
                  gyémánt fülbevalót, vastag aranyláncot órával viselt s az ujjai tele voltak rakva
                  gyűrűkkel.</p>
					<p>- A vacsora - szólt s eltuszkolta a fiú könyvét, az ura könyökét s teríteni
                  kezdett.</p>
					<p>- Asszony, - szólt Faláb Matyi - tiszteltet az apád.</p>
					<p>A tányérok összecsörömpöltek az asszony megremegő kezében.</p>
					<p>- Mit izensz neki?</p>
					<p>Egy pillanatra mereven nézett maga elé, aztán beteges pirosság öntötte el
                  arcát.</p>
					<p>- Ha látni akar, jőjjön hozzám, ha vágyódik utánam, várjon, ahogy én vártam -
                  kiáltott aztán keserű haraggal. - Kidobott a boltjából, mikor éheztem, hát most
                  mit akar tőlem?</p>
					<p>- Mégis apád - morog Faláb Matyi.</p>
					<p>- Jőjjön ide, ahogy én mentem hozzá, - kiáltott az asszony - én nem fogom kidobni,
                  mert tudom, hogy az apám.</p>
					<p>Ezzel tovább terített s a családban az apáról, nagyapáról nem esett több szó.</p>
					<p>Ellenben vacsora alatt megértette az asszony, hogy a lánya igazi uri lakásba óhajt
                  költözni.</p>
					<p>- Neked sem való az örökös főzés, takarítás, úri szoknyát kell viselned s csak
                  parancsolgatni.</p>
					<p>- Nekem nem kell a puc, - mondta az asszony - de egy kis pihenés csakugyan rám
                  fér. A karom szaggatódzik, a mellem is fáj. Azt hiszem, a sok szaladgálás teszi,
                  meg a forró kályhától ki-be...</p>
					<p>- Reumád van, - véli a princessz - azért majd orvost kell megkérdezni s nyáron
                  fürdőbe utazni és hotelben lakni.</p>
					<p>- Honnan szeded ezt a tudományt? - kérdi meglepetve Faláb Matyi. - Ugy beszélsz,
                  mintha iskolában tanulnád.</p>
					<p>- Tudom, - szól vissza félig zavartan, félig dacosan a princessz - az ember hall
                  egyet-mást, aztán mással is kell beszélni, nemcsak mindig azokkal a tolvaj és
                  koldus gyerekekkel.</p>
					<p>- Mással - ismétli tünődve Faláb Matyi és élesen végignéz a lányán. Nini, a kis
                  rongyos alaktalanság most karcsu, csinos kis teremtés; a szeme, mely azelőtt
                  gyuladt volt, most is apró, mint az egéré, de egészen más, egészségesen és
                  csillogva tekint bele a világba.</p>
					<p>- Te, - szól rá Faláb Matyi - nadrágot visel az a más?</p>
					<p>A princessz hevesen hátat fordít az apjának s a kötényével babrál.</p>
					<p>- Nem tudom, - dadogja - mit akar apa ezzel mondani.</p>
					<p>- Te leány, - szól szigoruan Faláb Matyi - felém fordulj és a szemembe nézz!
                  Nadrágot visel az a más?</p>
					<p>Ilyen hangot a princessz még nem hallott az apjától, akit eddig akár kenyérre
                  kenhetett. Nem mert ellenkezni. Feléje fordult, arca biborpiros volt, de a szemébe
                  nem mert nézni.</p>
					<p>- Mi van abban rossz? - suttogja. - Azért nem kell mindjárt rosszat gondolni.</p>
					<p>Faláb Matyi végignézte a leányt s mind sűrübben pöfékelte magából a füstöt. Aztán
                  bólogatott egyet, aztán a könyökére dűlt s ismét bólogatott.</p>
					<p>- Te leány, - szólt aztán lágyan - úgy vigyázz magadra, hogy én nem vigyázhatok
                  rád. Nehogy a jólétben is az a pusztulás érjen, mely a szegénységben várt rád.
                  Különben, - tette hozzá inkább magában, mint a lányának szólva - ez is mindegy,
                  vele is játszik a sors, mint mindenkivel s ha megverném is, a sors akkor is sors
                  marad.</p>
					<p>Édesanyja azonban átcsalta a másik szobába és kivallatta. Mi az, miféle nadrág,
                  meg amit apa kérdett? És megtudta, hogy a princesszt egyszer egy nagyon szép úri
                  fogat majdnem elgázolta, s akkor egy nagyon finom urfi kiugrott a kocsiból és
                  bocsánatot kért tőle és bemutatta magát, hogy ő Honos Elemér gróf, amire zavarában
                  a princessz azt felelte, hogy ő meg Gelencsér Tercsike princessz. Azóta a gróf úr
                  mindennap a gyermektelepre kiséri és mindenféléket beszél arról, hogy milyen az
                  előkelő világ, de ő röstelli elárulni, hogy ez a világ neki idegen, de ha majd ők
                  is olyan úrilag fognak lakni és kocsijuk lesz, akkor minden máskép lesz.</p>
					<p>- Feleségül fog venni - bólogat az anya.</p>
					<p>- Hát persze! - hetykélkedik a kislány, de ha megtudja, hogy mi milyen
                  nyomoruságosan lakunk, akkor gróf létére nem lesz bolond.</p>
					<p>- Persze, persze és belőled grófné lesz.</p>
					<p>- Az bizony, sőt talán hercegné is, mert ha Elemér gróf nagybátyja és annak a fia
                  meghal, akkor ő lesz a herceg.</p>
					<p>- Ahogy apád megjósolta! - kiált föl örvendezve a boldog anya.</p>
					<p>- Igen, és most rámförmed és isten tudja, miket gondol rólam.</p>
					<p>- Ne bánd, - vigasztalja anyja - jó ember ő, de tudod, hogy mi volt, hát honnan
                  értsen ő az ilyesmihez?</p>
					<p>Ezt a princessz átlátta és megbocsátott apjának.</p>
					<p>Egy este, amint Faláb Matyi a kapuba befordult, elébe toppant egy furcsa krampusz
                  arcu fiú, kurta lábát szétterpesztette, karjait a mellén összefonta, úgy
                  vigyorgott iszonyuan széles szájával elébe:</p>
					<p>- Jó estét, Faláb Matyi, akar-e jó üzletet csinálni?</p>
					<p>Faláb Matyi jóakarólag biccentett a fejével.</p>
					<p>- Szemtelen fickó vagy, - szólt jó kedvvel - de velem nem lehet csúfolódni, mivel
                  én meg derék fickó vagyok.</p>
					<p>- Tudom, - szól Fajankó Gyuri - hallottam, mint legazemberezte a majsztramot, aki
                  pedig így ismeri a majsztramot, az nem hasonlít hozzá.</p>
					<p>- Ki vagy?</p>
					<p>- Nézze bal fülemet, mérje össze a majsztram jó lelkével és ki fogja találni, hogy
                  nem lehetek más, mint a majsztram inasa.</p>
					<p>- S ha nem tudnád, hogy Faláb Matyi vagyok, akkor kitalálhatnád, hogy hivnak, ha
                  megmondom, hogy az apámat Gelencsérnek hivták s engem Mátyásra kereszteltek.</p>
					<p>- Úgy is tudom, én sokkal többet tudok, mint maga.</p>
					<p>- Ez szép tőled, hanem most meg utonálló vagy és ki akarsz rabolni, hogy így
                  utamba terpeszkedel?</p>
					<p>- Mondtam már, üzletet akarok csinálni, még pedig jót.</p>
					<p>- Szép. Hát halljuk az ajánlatot.</p>
					<p>- Magának van egy tolvaj- és koldusgyermektelepe, ahol valaki nádpálcával
                  végigütögeti a gyerekeket.</p>
					<p>- Hát ezt honnan tudod?</p>
					<p>- Én mindent tudok, mert nagy a fülem. Hát azt akarom, hogy a pajtásomat, a
                  Pribicskó Janót tegye oda pálcásnak.</p>
					<p>- Ezt akarod? Nem rossz. Hát mért tegyem oda a pajtásodat?</p>
					<p>- Mert maga a majsztramtól követel egy babát, a majsztram meg tőlem kivánja, hogy
                  szerezzem meg. Én pedig csak akkor szerzem meg, ha a pajtásomat megteszi
                  pálcásgyereknek.</p>
					<p>Faláb Matyit most már komolyan érdekelte a dolog.</p>
					<p>- Gyere be a lakásomba.</p>
					<p>- Nem én, ott többen vannak s én tudom legjobban, hogy a falnak is fülei vannak.
                  Hanem ha le akar ülni, hát menjünk a korcsmába. Én is megiszom egy félliterrel, ha
                  fizet.</p>
					<p>Tetszett a fiú Faláb Matyinak. Vitte a korcsmába s ott a sarokban, szorosan egymás
                  mellé ülve, koccintottak. Fajankó Gyuri nagy szemtelenül cigarettára is gyujtott s
                  így fogtak bele a tárgyalásba.</p>
					<p>- Hát nekem az a Pribicskó Janó az egyetlen barátom és csak a pálcához ért. Tudja
                  olyan bőre van, mint az elefántnak. Nem fáj annak semmi ütés, annyira ütötték.
                  Ezért a barátom s ezért tud majd ő is jókat ütni, mert nem is sejti, hogy a pálca
                  fáj.</p>
					<p>Lassan megtudta Faláb Matyi, hogy kicsoda az a Pribicskó Janó, mi történt a
                  hercegnőnél a születésnapi bál alkalmával s hogy a szegény fiú még most is eldugva
                  a hercegi padláson él, mivel senkije sincs és semmit sem tud, csak verést türni és
                  verni.</p>
					<p>- És akkor megszerzed a babát?</p>
					<p>- Meg én s ha a majsztram hazudni fog magának, hogy ennyibe meg annyiba került,
                  hát nem tudja magát becsapni. Ez is csak megér egy félliter bort, mi?</p>
					<p>- Kettőt is fiacskám. Aztán magadnak mit kivánsz?</p>
					<p>- Magamnak? Egy pakli dohányt, meg egy monoklit, mert szörnyen szeretek elegántos
                  lenni.</p>
					<p>Faláb Matyi nevetett.</p>
					<p>- Furcsa cimbora vagy, de hát jól van. Talán többet is hoz a konyhára a dolog. S
                  hogyan szerzed meg a babát?</p>
					<p>- Jaj de furcsa ember maga, Faláb Matyi! Hát sehogyan, mivel már megvan. Most még
                  kireperáltatom a lábát a majsztrammal, aztán... aztán... igaz is, mit akar maga
                  azzal a babával? Mert addig oda nem adom, amig nem tudom, jóban, rosszban
                  sántikál-e?</p>
					<p>- Hallod-e fiú, mit érdekel ez téged? Baba az baba, akármit csinálok is vele.</p>
					<p>- Nem addig a, mert ebben a babában eleven gyermek lappang, akiben még mindig van
                  élet.</p>
					<p>- Van élet - ismétli Faláb Matyi - mit ér az olyan élet?</p>
					<p>- Mit? Hát megmondja, vagy sem, mit akar vele?</p>
					<p>- Ha mindent tudsz, ezt is tudhatnád. Vissza akarom adni az anyjának.</p>
					<p>- Ez már beszéd. Ha maga ilyen derék fickó, hát mondok magának még valamit. Mit ér
                  az olyan élet, mint a megkövesített gyermeké? Hát én, Fajankó Gyuri, mondom
                  magának, hogy annyit, mint a jég. A jeget sem ihatja, ha szomjas, de ha melegbe
                  teszi, ismét vízzé válik.</p>
					<p>Faláb Matyi felugrott.</p>
					<p>- Mit beszélsz?</p>
					<p>- Csak maradjon nyugton, szomszéd - csitítgatja nagy büszkén Gyuri - ez
                  olyasvalami, amit majsztram maga sem tud. Ezt én találtam ki. Hát ugy volt, hogy
                  az én Pribicskó Janó barátom kardvágását is megkövesítettem, mint a majsztram az
                  egész gyereket. Üthette, vághatta azt akárki kaszával is, nem érzett ott a fiú
                  semmit. Az pedig nagyon furcsa érzés, mikor az embernek a koponyájából egy
                  félkaréj hiányzik. Hát csak úgy próbából babráltam rajta s mi történt? Sikerült. A
                  Pribicskó Janó félkoponyáját visszakövesítetlenítettem s ami lehetséges a
                  félkoponyával, az lehetséges egész gyerekkel.</p>
					<p>- Fiam, ne bolondozz, jó fiú vagyok magam is, de ha kisül, hogy ezt csak úgy
                  hencegve mondtad, bizony kinyujtanám a másik füledet is.</p>
					<p>- Nem bolondság az komám, akárhány próbát csináltam azóta magamon is.
                  Megkövesítettem az újjamat, a térdemet, még a szívemet is, aztán visszacsináltam a
                  dolgot, pompásan sikerült.</p>
					<p>- S megteszed Rózsikával is?</p>
					<p>- Meg én, ha látom, hogy hasznos.</p>
					<p>- Mit értesz alatta?</p>
					<p>- Hát azt, hogy szegény gyereknek nem jobb-e, ha baba marad.</p>
					<p>- Nem jobb, nem jobb fiacskám, gondoskodom róla is, az anyjáról is, meg a
                  barátodról s terólad is, noha semmit sem kivánsz magadnak.</p>
					<p>- Hohó, a pakli dohányt, meg a monoklit nem engedem el!</p>
					<p>Faláb Matyi kezet nyujtott a fiúnak.</p>
					<p>- Nem tudom mi az, - szólt félig nevetve, félig meghatva - vásott kölyöknek
                  látszol, mégis mintha aranyos volnál. Bizzál bennem, én is megbízom tebenned s azt
                  hiszem, egyik sem fogja kárát vallani.</p>
					<p>- Engem ne biztasson cimbora, mert nekem van magamhoz való eszem. S két hét mulva
                  fölszabadulok, tekintetes legény úr lesz belőlem s aztán majd meglássa, hogy
                  huzigálok én is inasfüleket. Hát mikor jelentkezzék az én Pribicskó barátom?</p>
					<p>- Akár holnap. Jó is lesz, szükségem van rá, mert a lányomat akkor nem kell
                  szabadjára hagynom.</p>
					<p>Faláb Matyi még egyszer megrázta uj barátja kezét, aki úgy fogadta ezt a férfias
                  megtiszteltetést, mintha máris két héttel idősebb lenne, s vigan, sőt boldogan
                  kocogott ki a korcsmából.</p>
					<p>Amint a kapuba lépett, egy fekete árnyék vált le a falról, a madárorru asszony
                  volt.</p>
					<p>- Éppen jókor, - kiáltott rá Faláb Matyi - hol bujdosott oly soká?</p>
					<p>- A másik már régen nem hí, - huhog a szegény asszony, aki most még vékonyabb, még
                  feketébb és még kisértetiesebb volt, mint azelőtt - meghalt a másik is, különben
                  hallanám a szavát.</p>
					<p>- Nem halt meg, - vigasztalja Faláb Matyi - csak elromlott a masinája.</p>
					<p>- Ha kijavítják a masináját, - huhogja minden meglepetés nélkül a madárorru
                  asszony - akkor sem hí többé, mert én csak a szíve hangját hallhatom, nem a
                  masináét.</p>
					<p>- Nyugodjék meg, szomszédasszony, olyan hírt mondok magának, amitől tudom, ujjong
                  a lelke. Tudja meg, hogy nemsokára magánál lesz a baba.</p>
					<p>A madárorru asszony térdre borult.</p>
					<p>- Ha ezt megtenné - rebegte és sírt és zokogott.</p>
					<p>- De nemcsak ennyit mondok, hanem ennél is jobbat. A babából ismét gyermek lesz, a
                  maga eleven, beszédes, jólelkü aranyhaju Rózsikája.</p>
					<p>Faláb Matyi meg volt lepve. Azt várta, hogy erre a szóra a madárorru asszony öröme
                  az őrjöngésig fokozódni fog. E helyett azonban az asszony elcsöndesedett s a
                  szokott fekete közömbösséggel kelt föl.</p>
					<p>- Így is jó lesz, - motyogta egykedvüen - csakhogy láthatom és magamnál
                  tudhatom.</p>
					<p>- Azt hittem, így még jobb lesz - fakad ki Faláb Matyi.</p>
					<p>Ám a madárorru asszony rá sem hederített, mintha nem is hallotta volna.</p>
					<p>- Bizonyos, amit mondott? - kérdezte aztán, amint a lakás felé mentek.</p>
					<p>- Mint a mai nap.</p>
					<p>- Akkor ma aludni fogok.</p>
					<p>S bement vele a lakásba s minden unszolásnak ellenére, hogy lépjen a szobába,
                  feküdjék az ágyba, a konyhába vonult s ott a vizes padka alá, a kockás kövekre
                  feküdt, keresztet vetett magára s behunyta a szemét. Úgy aludt, mintha meg volna
                  halva.</p>
					<p>- Szegényke, - sóhajt Gelencsérné - azóta most alszik először.</p>
					<p>- Aztán az új lakásba is hozzánk fog jönni? - kérdi a princessz.</p>
					<p>- Hogyne, hiszen tartozunk vele.</p>
					<p>- Akkor legalább tisztességes ruhában járjon, hogy ne kompromittáljon
                  bennünket.</p>
					<p>Nem tudom, hogy történt, talán Faláb Matyi sem tudja, hogy történt, de tény, hogy
                  erre a szóra a princessz arcán egy hatalmas pofon csattant el. Az első, amit
                  apjától kapott.</p>
				</div>
				<div type="chapter">
					<head>3.</head>
					<p>A világ sohasem hallott semmit Gelencsér Mátyásról, a nemes emberbarátról és
                  egyszerre nagyon sokat hallott róla. Hogy a szegény gyermekeknek valóságos
                  gondviselője, egy egész házat rendezett be oly gyermekek ingyenes ellátására,
                  akiknek szülői vagy el vannak foglalva, hogy gyermekeiknek nem viselhetik gondját,
                  vagy akiket otthon rosszul nevelnek, rosszul táplálnak, velük rosszul bánnak.
                  Ujságírók expediciója rándult a nevezetes intézetbe, mindent megszemlélt s mindent
                  roppant meghatónak talált. A nagy jótevő arcképe megjelent a képes ujságokban.
                  Igen tiszteletreméltó, férfias alak, aki féllábát a haza védelmében vesztette el.
                  Az általános figyelmet a közismert másik emberbarát, Polgár Sámuel irányította rá,
                  mikor egy polgármesteri banketten önkéntelenül elárulta, hogy ama tizezer forintos
                  adomány, mely névtelenül érkezett a polgármesterhez, nevezett Gelencsér Mátyás
                  adománya. Denikve, beszéltek róla, ismerkedtek vele s csak természetesnek
                  találták, hogy a legközelebbi városatyaválasztásnál az ő neve a jelöltek közé
                  került.</p>
					<p>- Ezt megcsináltuk, ugy-e? - dicsekszik Sámuel mester és Faláb Matyi
                  helybenhagyóan bólogat:</p>
					<p>- Ezt megcsináltad, kedves após, az én pénzemen.</p>
					<p>- A babát is megkaptad, még pedig nem a te pénzeden.</p>
					<p>- Hát ezért mennyit fizetett?</p>
					<p>- Nem szoktam dicsekedni, - felel Sámuel mester sóhajtva - de ha meggondolod, hogy
                  az ára százezer forint volt, kitalálhatod, hogy nem garasok árán adták vissza.</p>
					<p>- Képzelem, - felel Faláb Matyi - azért inkább ellopattad.</p>
					<p>- Micsoda beszéd!</p>
					<p>- No jó, jó, nem akarom érdemeidet kisebbíteni. Az előföltételeket beváltottad,
                  most már hozzáfoghatunk a nagy üzlethez. Van már rendelésed?</p>
					<p>- Van, - szól Sámuel mester - a hercegnőnél az eleven babát meglátta egy gazdag
                  zsidó lánya, akinek egy hét mulva lesz a születése napja. De ez csak ötvenezer
                  forintot hajlandó érte adni.</p>
					<p>- No barátom, ez nem igaz.</p>
					<p>- Isten bizony.</p>
					<p>- Nem igaz, ha mondom. Ha egy gazdag zsidó meg akarja szerezni, amit a hercegné,
                  akkor legalább ugyanannyit akar érte fizetni, de rendszerint kétszer annyit fizet
                  érte.</p>
					<p>- Hehehe, jó vicc, nagyon jó vicc.</p>
					<p>- Nem vicc, azt magad tudod legjobban. De nem bánom. Hát rakd zsebre az ár egyik
                  felét, a másikat majd megfelezzük.</p>
					<p>- Nem elég egy harmadrész?</p>
					<p>- Megfelezzük, mondom.</p>
					<p>- Jó, - sóhajt Sámuel mester - hiszen ugyis a családban marad. Erről, édes fiam,
                  hogyan gondolkozol most? Az unokáim...</p>
					<p>- Ördögöt törődnek veled, a lányod is többet gondol a selyempongyolájára, mint te
                  reád.</p>
					<p>Sámuel mester arca csakúgy nyüzsörgött.</p>
					<p>- Különben vigasztalódj, - tette hozzá Faláb Matyi - velem sem törődnek többet,
                  mint teveled. Szinte látom már, hogy igazad volt, mikor kirugtál bennünket. Nagyon
                  szerettük egymást, amíg koplaltunk s úgy lehet, ha nem kell koplalnunk, nem is
                  szerettük volna egymást olyan nagyon. Az asszony is, a lány is a jóléttel van
                  elfoglalva s úgy találják, hogy a falábam nem illik ilyen előkelő familiába.</p>
					<p>- De most már előkelő úr is vagy, városatya leszel. Tán ezért kivánkoztál
                  erre?</p>
					<p>- Dehogy is emiatt, az igazi okát majd megtudod elég jókor.</p>
					<p>- De mégis?</p>
					<p>- A célját nem mondom, az okát tudod: a szegénység bőrén szereztem pénzt, ugy,
                  mint te, illik tehát, hogy engem is úgy megbecsüljenek, mint téged.</p>
					<p>Sámuel mester nagyon jóságosan mosolygott vejére.</p>
					<p>- Azt hiszed, hogy most goromba voltál, pedig még igazságod sincsen. Én teljes
                  életemben dolgoztam, tanultam, kitaláltam dolgokat, fölhasználtam természeti
                  erőket, ismertem az embereket és respektáltam a törvényeket. Ki meri mondani,
                  hogy nem vagyok becsületes ember? A törvények arra valók, hogy az ember megtudja
                  belőlük, mit kiván tőle a becsület. Amit a törvény tilt, azt nem tettem soha, amit
                  nem tilt, az megegyezik a becsülettel.</p>
					<p>- Úgy van, úgy van, - helyesel Faláb Matyi - s belül fekete lélekkel csinálni
                  kultuszt a fehérségnek, egy kődarabbal a mellünkben adni a jószivü embert, s mint
                  én szegény gyermekekkel kereskedvén, bezsebelni a gyermekek jótevőjének a
                  dicsőségét - ezt nem tiltja a törvény s jól is teszi, mert akiket becsapunk s akik
                  ünneplik a mi jószivünket, viszont bennünket csapnak be s tőlünk viszont kijár az
                  ő dicsőitésük. Eh, hagyjuk ezt, ehhez a bandához vagy tartozik az ember, vagy
                  csuffá teszi. Egyelőre hozzátartozom s becsületes embernek tisztellek még téged
                  is. - Nem baj öreg, majd a lányomtól eltanulom a finomságot is. Különben minek
                  beszéljek róla? Nézd meg.</p>
					<p>- Eljön?</p>
					<p>- Nem, hanem gyere el hozzám, ismerkedj vele, meg a lányoddal. Nem baj, ha kisül,
                  hogy benned még több emberi lélek lakozik, mint ő bennük, legalább a véredre
                  ismersz s duplán örülsz neki.</p>
					<p>Sámuel mestert szokatlan hevület járta át. Izgatottan fogta a kalapját, botját,
                  szemüvege majd leszédült az orráról s azt sem tudta, mit beszél.</p>
					<p>- Valamit vinnék nekik, valami ajándékot.</p>
					<p>- Ha nem sajnálod a pénzt, de figyelmeztetlek, ott már csak a gyémántnak van
                  becsülete.</p>
					<p>- Gyémánt? - szörnyüködik Sámuel mester - én egy skatulya cukorra gondoltam.</p>
					<p>- Verd ki a fejedből, - kacag Faláb Matyi - cukorral kidobnak.</p>
					<p>És Sámuel mester kiverte fejéből a skatulya cukrot, de egyben a gyémántról is
                  megfeledkezett. Dobogó szívvel és üres kézzel állított be a pompás belvárosi úri
                  lakásba, ahová a népszerü Gelencsér Mátyás és családja költözött.</p>
					<p>Régi pesti úriház volt. A lépcsőházban valami görög istennő mutatott félkarral a
                  magasba. Barna olajfestékkel volt gondosan bemázolva a fal s a csigalépcső
                  szélesen, szolidan vezetett a magasba. Az első emeleten becsöngettek az ajtón,
                  rézkukucskáló volt belevájva s nyomban nyilt az ajtó s beléptek a széles
                  előszobába. Aranygombos inas állt ott, aki mélyen hajlongva, lesegítette az urak
                  kabátját.</p>
					<p>- Jelentsd a feleségemnek, hogy vendéget hoztam s küld be a gyerekeket.</p>
					<p>Az inas távozott s Faláb Matyi a homlokát törülgette.</p>
					<p>- Egye meg a fene az előkelőséget, - káromkodott - valahányszor ennek a fajankónak
                  valamit mondok, mindig várom, hogy ki fogja pöndöriteni a szemtelen koldust.</p>
					<p>Szalonba léptek, valóságos szalonba. Óriási aranyrámás tükör volt a két ablak
                  között, alatta kandallórostély aranyozott fából s papiros örökzöld növények.
                  Kerek, aranyos, virágos asztal, aranyléces, széles és filigrán fotelek, meg egy
                  aranyszegésü zongora, aranykagylóformáju székkel előtte. Aztán volt ott
                  üvegszekrény is tele csecsebecsékkel, az ablakokon sárga selyemkárpitok s vagy
                  három-négy óriási olajnyomatu kép, jeruzsálemi és velencei tájakat ábrázolók.</p>
					<p>- Ez aztán előkelő, mi? - henceg Faláb Matyi. - Valahányszor itt érem a lányomat,
                  önkéntelenül elébe nyujtom a kalapomat. Mert arra még nem tudtak szoktatni, hogy
                  a kalapomat az előszobában hagyjam.</p>
					<p>- Jó volna, ha elfelejtenéd a multadat.</p>
					<p>- Ezt mondja mindig a feleségem is. Hogy minek emlegetem mindig a volt
                  koldusságomat. Mikor a pinceoduból kivonultunk, mindegyikükkel zsebrerakattam egy
                  marék szalmát. A minap rájuk szóltam, hogy mutassák meg, hát csak a fiúnak volt
                  meg, a többi elhányta.</p>
					<p>Ekkor belépett a princessz. Fehér háziruha volt rajta, széles sárga övvel átfogva,
                  a nyakán meg piros pántlikán gyémánt medaillon lógott.</p>
					<p>- Van szerencsém bemutatni nagyapádat - szólt Faláb Matyi.</p>
					<p>A princessz hátrahőkölt, nyakig elvörösödött, aztán zavart pukedlit csinált és azt
                  mondta:</p>
					<p>- Tessék helyet foglalni.</p>
					<p>Sámuel mester meg nyüzsgő arccal nézte a kicsi, tarka alakot, a finom, gőgös arcot
                  s a melle járt, mint a fujtató.</p>
					<p>- A nagyapád vagyok, - hebegte ő is zavartan s a szemüvegén majd keresztül esett a
                  szeme, annyira kidült. A keze is a lány felé reszketett, tán arra is akart nyulni,
                  tán meg akarta ölelni, csak valami biztatást várt, de nem kapott.</p>
					<p>De akkor a másik ajtóból már suhogott a ruha, Gelencsér Mihályné viruló piros
                  selyempongyolában megjelent benne, feltornyosított frizurával, rizsporos arccal,
                  mely, mihelyt megismerte, ijedten meredt Sámuel mesterre.</p>
					<p>- Mondtad, hogy jőjjön el, - szólt Faláb Matyi - hát eljött.</p>
					<p>- Isten hozta - szólt fahangon az asszony.</p>
					<p>- Felejtsük a multat, lányom, - mondja Sámuel mester, mindkét kezét az asszony
                  elébe nyujtva - hibáztam én is, hibáztatok ti is, de én már megbocsátottam, hát
                  felejtsétek el ti is, ami rossz veletek történt.</p>
					<p>- Nem lehet azt egyhamar felejteni, - szól Gelencsérné - magának könnyü volt,
                  mert... de hagyjuk ezt, hanem nekünk... de hagyjuk ezt... elég az hozzá, hogy
                  annyit szenvedtünk... de hagyjuk ezt... s a szégyen, ha megtudnák... de hagyjuk
                  ezt...</p>
					<p>S folytatta a szemrehányásokat s mindegyik után hozzátette a „de hagyjuk
                  ezt...”</p>
					<p>- Lányom, - szól Sámuel mester - minden haragnak vége szokott lenni s most, hála
                  Istennek, vége minden bajnak is és én segítlek benneteket az új életben... nem
                  adnád legalább a kezedet?</p>
					<p>- Ha éppen kivánja.</p>
					<p>- S a szived, nincs a szivedben semmi, ami apádhoz vonzana? Látod, én, elismerem,
                  nem vagyok éppen lágy ember, nem is akarok lenni. Nem akartam, hogy valaki iránt
                  különösebben érezzek, de mégis, akaratlanul is hányszor gondoltam gyermekemre s
                  amikor idejöttem, hogy vártam, lestem ezt a szót: isten hozott, apám!</p>
					<p>- No lám, - szól közbe Faláb Matyi - te még szavalni is tudsz? Ne vesztegesd a
                  szót, após barátom, a szivünk megvan, de valahogy ott hagytuk a krumplis
                  ebédnél.</p>
					<p>- Isten hozott - szólt most az asszony és kezet nyujtott az öreg embernek.</p>
					<p>- Hát te, kis lányom, hogy vagy? Mit csinálsz?</p>
					<p>- Mért kérdi, nagyapa? - felel élesen a princessz. - Hát mért csinálnék én mást,
                  mint más lány? Nem vagyok olyan, mint a többi?</p>
					<p>- Sőt különb vagy, mint a többi, - szól Faláb Matyi - te tanulsz franciául, meg
                  zongorázni, meg cipőt koptatni, de azonkivül már régen tudsz cipőt pucolni, ha
                  van, krumplit hámozni, ha nem kell a héját is megenni s gyerekeket nádpálcával
                  verni, ha nem szabad nekik visszaütni.</p>
					<p>- Mindig szememre veti a szegénységet, - fakad ki a princessz - pedig nem az én
                  hibám, hogy olyan szégyenbe kerültünk.</p>
					<p>Szerencsére most lépett be a püspök. Takaros ruha volt rajta is, de a szeme épp
                  oly pirosra gyulladt volt, mint régebben.</p>
					<p>- A püspök! - kiáltott Faláb Matyi - No, fiú, ez itt a nagyapád, az édesanyád
                  apja.</p>
					<p>A fiú fehér arca kigyulladt, aztán oda lépett Sámuel mester elé s alázatosan
                  mondta:</p>
					<p>- Isten hozta, nagyapa, kezét csókolom.</p>
					<p>És Sámuel mester fölkapta a fiút, melléhez szorította és össze-vissza
                  csókolta.</p>
					<p>- Ugy-e, ebből a fiúból nem lesz semmi? - szólt Faláb Matyi. - Ezt vennéd
                  nevelésedbe após, ez a gyerek megfoghatatlan módon jobb szeretne ma is koldulni,
                  mint gazdagságban élni s még a nagyapját is tiszteli s az apjának a hiányzó lábát
                  is megbecsüli. Ebből a fiúból nem lesz semmi, erre hitet teszek.</p>
					<p>- Magamhoz veszem, - szólt Sámuel mester - átadom üzletemet, mindenemet
                  ráhagyom!</p>
					<p>- Hohó, ez nem megy, mert minden elolvad a keze alatt. Ha valamit adni akarsz,
                  csak add a hölgyeknek, azok nem fogják holmi szegényeknek odalökni.</p>
					<p>Nagyapa leült s kezét a térdére fektette. A hölgyek leültek s az ölükbe bámultak.
                  A püspök leült és nagyapját nézte. Faláb Matyi pedig topogott s végignézte
                  valamennyit.</p>
					<p>- Na, - szólt vigan - nem kináljátok meg egy pohár borral?</p>
					<p>- Akkor az ebédlőbe kell menni, - szól Gelencsérné, lustán fölállva - majd
                  csöngetek az inasnak.</p>
					<p>- Majd csöngetek az inasnak - fordul magyarázóan Faláb Matyi az apósához. - Mi már
                  így szoktuk meg. Ha előttünk a hordó bor, inkább szomjan veszünk, de magunk nem
                  nyulunk hozzá.</p>
					<p>Gelencsérné félig dühösen, félig megvetően nézett végig az urán s remegő dühvel,
                  foghegyről szólt:</p>
					<p>- Kérlek, ha nincs inyedre, én visszamehetek a konyhába, dolgozhatok és éhezhetek
                  s még betegebbé tehetem magamat, mint vagyok.</p>
					<p>- Nono! - csitítja Faláb Matyi.</p>
					<p>- De igen. Miért veted mindig szemünkre, hogy most emberileg akarunk élni, mikor a
                  te kedvedért szó nélkül éltünk, mint a barmok?</p>
					<p>Faláb Matyi összehuzta magát.</p>
					<p>- Igazad van, öreg, igazad van, komisz fráter vagyok, én vagyok ebben a házban az
                  egyetlen komisz fráter. Csak türj meg továbbra is, míg megjavulok, vagy legalább a
                  nyelvem megtanulja a hallgatást. No, iszunk egyet, öregapám?</p>
					<p>- Köszönöm, nem, hanem a lakástokat mégis megnézem.</p>
					<p>Fölkeltek s megnézték a lakást. Igazi gazdagok lakása volt. Az ebédlő csupa sulyos
                  fafaragás, meg kitett ezüst, a hálószobák csupa selyem, meg bársony a legelevenebb
                  változatosságu szinekben. Az ágyak fölött fekete bársonyra arannyal kihimzett
                  ormótlan nagy háziáldás, mindegyik ágy fölött egy-egy. A princessznek
                  természetesen külön szobája volt, égszinkék sárgával tarkítva. A sárga színt
                  megfoghatatlan módon úriszínnek tette meg és alkalmazta mindenüvé. A vastag
                  szőnyeg is csupa sárgaság volt.</p>
					<p>Sámuel mester mindenről elismerően nyilatkozott, amivel a hölgyeket kedvezőbbre
                  hangolta maga iránt. Sőt mikor azt mondta, hogy van neki egy szép óriási
                  aranyhárfája, mely igen jól illenék a princessz szobájába s szivesen el fogja neki
                  küldeni, akkor már nagypapának is szólította.</p>
					<p>Mindent megtekintett s már vissza akart fordulni, amikor Faláb Matyi vállára tette
                  a kezét.</p>
					<p>- Még van valami, amit meg kell csodálnod.</p>
					<p>S kinyitott egy alacsony kárpitot.</p>
					<p>Sámuel mester kiváncsian kandikált be a derengő félhomályba, de csak visszahőkölt.
                  Egy ablaktalan lyuk volt, tán éléskamrának szánva, a földre szalma hintve, s ott
                  ült a madárorru asszony, ölében aranyhaju Rózsikával, akinek a haja világosította
                  be a kis odut. Az asszony még soványabb, még feketébb, még kisértetiesebb és még
                  inségesebb volt, de madárarcán boldog mosoly ült s a babát az ölében himbálta,
                  ringatta s dúdolt neki édes dallamu altatónótákat. Előtte kis gyerekasztalon,
                  apró tányérokon finom nyalánkságok álltak, kristályos üvegben édesbor, az asztalka
                  alatt a szalmán pedig egy darab fekete kenyér, meg egy korsó víz.</p>
					<p>A madárorru asszony föl sem tekintett, rájuk sem hederitett.</p>
					<p>- Mit szól ehhez, após uram? - suttogja Faláb Matyi.</p>
					<p>- Asszony ez, vagy boszorkány? - rémüldözik Sámuel mester.</p>
					<p>- Nem asszony, sem boszorkány, hanem anya, aki eladta gyermekét - szól Faláb
                  Matyi. - Meg van őrülve, az bizonyos. Látod a nyalánkságokat? Ezeket a gyerek
                  számára tartogatja, ha föl találna ébredni. A kenyér, meg a víz az ő tápláléka.
                  Hiába kínáltam neki tisztességes lakást, ő ezt a lyukat választotta magának, mert
                  olyan, mint a régi odu, amelyből az én tanácsom folytán ment hozzád, hajat eladni.
                  Azóta kóválygott, mint a keselyü, hónapszámra nem mutatkozott, most itt ül
                  hétszámra és nem akar kimozdulni, mig gyermeke föl nem ébred.</p>
					<p>- Soká várhat - szól komoran Sámuel mester.</p>
					<p>Aranyhaju Rózsika helyre volt állítva. Arca megint ép volt, hála Imre hercegnek,
                  aki az arcáról lehasitott darabokat megőrizte s visszaadta. A lába is helyén volt
                  megint, éppen csak a kettéhasadt ajkat nem lehetett egészen nyomtalanul
                  összeforrasztani. Vékony sárga vonal hasogatta ketté a finom piros gyermekszájat,
                  melyen keresztül a fehér finom fogsor mosolygott elé, dermedten, mint babáknál
                  szokás. De a cifra ruha, a haja gyöngydísze eltűnt, abba a régi
                  koldusszoknyácskába volt ismét bujtatva, amelyben a boltoshoz indult. Sámuel
                  mesternek volt esze: a gyöngyöt és ezüstöt magának tartotta, ez nem volt beleértve
                  a kötésbe s Faláb Matyi bizony nem kereste rajta.</p>
					<p>- Látod, - szól Faláb Matyi - ez a bolond asszony nem hagy engem nyugodni. Ez az
                  asszony, aki tönkretette magát, elvesztette mindenét, még az eszét is, a
                  gyermekéért s amit a gyermekének szánt, azt odalökte nekem. Mindenem, amim van,
                  voltaképen az övé s ott fetreng szalmán, míg én pihék között nyujtózom. Hát
                  igazság ez?</p>
					<p>- Mindenütt így van, minden gazdagság mögött ilyesféle lappang.</p>
					<p>- Ez az, öreg, ez az. De a többi nem látja s a többit átkozzák az áldozatok. Ez
                  előttem ül s még csak nem is utál, még csak nem is jajgat, még csak le sem
                  kenyerezhetem. S ez a gyerek, ez a baba. Rámereszti a szemét, mintha nem látna s
                  mégis érzem a gondolatát: ez az ember az oka, hogy elvesztettem a lelkemet. Azt
                  hittem, ha visszaadom az anyjának, nyugodtabb leszek. Pedig dehogy! Nem lesz
                  nyugtom soha!</p>
					<p>- Ne tartsd magadnál, amit nem látsz, az nincsen.</p>
					<p>- Igazad lehet, öreg, neked több tapasztalatod van, de eddig nem sikerült semmi.
                  Volt távol is, folyton rajta járt az eszem. Eh, most, hogy itt van, még jobb. Jó
                  napot, szomszédasszony, hogy van?</p>
					<p>- Csitt, - suttogta az asszony, fölnézve rá - csak akkor ébredjen föl, ha jól esik
                  neki, fölkelteni nem engedem.</p>
					<p>- Soká tart, öreg anyó,</p>
					<p>- Nem vagyok én öreg anyó. Szép és fiatal vagyok, mert van gyermekem.</p>
					<p>- Voltaképen hány esztendős?</p>
					<p>- Nem tudom. Husz esztendős voltam, mikor férjhez mentem, a gyermekem meg hét
                  esztendős mult. Szép és fiatal vagyok.</p>
					<p>- Hagyjuk itt - sugja Sámuel mester.</p>
					<p>És ott hagyták.</p>
					<p>- Huszonnyolc esztendős legföllebb. Láttál már százesztendős banyát, aki
                  öregebbnek látszanék? A koplalás, meg a pince teszi, meg a bánat, szóval az
                  emberi gazság. Igyunk egy pohár bort, nekem muszáj innom.</p>
					<p>Nagyapótól szivesebben búcsúztak, mint fogadták. Nagyapó egy kicsit nyomott lelkü
                  volt, azt hitte, hogy vidáman fog innen elmenni, de hát nem lehetett. Mintha
                  idegenektől távozott volna. Kint aztán megrázta magát s mondogatta magában:</p>
					<p>- Jobb így, most már tudom, hogy nem vesztettem semmit.</p>
					<p>S arca földerűlt s szeme angyali jósággal csillogott. Megtalálta önmagát, nem
                  lesznek többé háborgásai, hogy nincs családja.</p>
					<p>- Te, - szólt a püspök a princesszhez - nagyapa olyan különös ember.</p>
					<p>- Csak el ne felejtse az aranyhárfát, most már nem akarok aranyhárfa nélkül
                  maradni.</p>
					<p>- Olyan szomorú és mégis olyan furcsa, - folytatta a püspök - a szomoru emberekről
                  azt hittem, hogy nem furcsák.</p>
					<p>- Mi közöm hozzá, hogy mit gondolsz?</p>
					<p>- Tercsi, tudod, mit gondoltam még?</p>
					<p>- No mit?</p>
					<p>- Mikor még ott voltunk és sokszor apa lábszíjját rágtuk.</p>
					<p>- Elhallgatsz mindjárt?</p>
					<p>- Akkor jobban szerettük egymást.</p>
					<p>- Bolond vagy!</p>
					<p>- És a szüleinket is jobban szerettük. Nem sajnálod a vidám estéket, mikor apával
                  ingerkedtünk s ő olyan tréfásan mókázott velünk, hogy elfelejtettük minden
                  bajunkat?</p>
					<p>- Most is tréfálhatna, ha akarna, nekem is jobban esnék, ha nem látnám mindig a
                  mogorva arcát.</p>
					<p>- Nem tud már tréfálni, - szól a fiú elgondolkodva - s érzem, ha mégis megtenné,
                  akkor nagyon sírnék.</p>
					<p>Elhallgattak. A lány a függönyökön babrált, a fiú egy karosszékbe roskadva, a
                  földet bámulta. Tercsi egyszerre csak toppantott a lábával és megfordult.</p>
					<p>- Mért nem engednek örülni az életnek? Gazdag vagyok és gazdag akarok lenni. Erről
                  álmodtam ott lent is és ide akartam jutni akár nélkületek is. Mért bántanak, mért
                  emlékeztetnek a multra? Ó, ha ezt a multat megkaparinthatnám, ha a lábammal
                  összetaposhatnám, ha igaz sem volna! De nem is igaz, letagadom, hazudtok mind, én
                  legalább mindig ilyen voltam. Érted?</p>
					<p>- Neked jó, - sóhajtott a fiú - attól tartok, hogy én mindig ilyen leszek s ez
                  nagyon szomorú.</p>
					<p>A nappaliban, azaz a szalonban ugyanakkor Faláb Matyi ült a feleségével.
                  Csüggedten nézte pipáját, mely meg volt tömve, meg is volt pörkölve, de pipáznia
                  nem volt szabad, mert árt a függönyöknek.</p>
					<p>- Bizony, - sóhajtott - odalent nem is sejtettem, hogy ilyesmi árt a függönynek s
                  akkor meg nem volt dohányom.</p>
					<p>- Mindig arról beszélsz, - dohog az asszony - mintha sajnálnád, hogy onnan
                  kikerültünk.</p>
					<p>Faláb Matyi a feleségéhez lépett s két kezét a vállára tette.</p>
					<p>- Asszony, - szólt lágy, suttogó hangon - emlékszel még a multra? Arra a multra,
                  amikor minden olyan szép volt. Az első esténkre egy kis hónapos szobában. Hogy
                  örültél a kis hónapos szobának, mikor a szegénység még új volt! És hogy
                  sóhajtoztunk utána mind a ketten, mikor láttuk, hogy az a szegénység voltaképen
                  milyen gazdagság volt! S hogy szerettük egymást akkor, hogy vigasztaltál engem,
                  milyen erős voltál, mikor én kétségbeestem, hogy mutattad a gyermekünket, mikor
                  kifakadtam: hát szabad volt-e tőled ezt az áldozatot elfogadnom? Asszony,
                  észrevetted, hogy amióta itt vagyunk ebben a gazdag úri lakásban, még meg sem
                  csókoltuk egymást?</p>
					<p>Az asszony vállat vont és lehorgasztotta a fejét.</p>
					<p>- Te vagy az oka - mormogott.</p>
					<p>- Én?</p>
					<p>- Te! Hát mért nem jutott eszedbe megcsókolni?</p>
					<p>- Mért? Mert az ilyesmi sohasem juthat az egyiknek az eszébe. Azelőtt mind a
                  kettőnknek jutott eszébe.</p>
					<p>- Azelőtt, azelőtt! - fakadt ki idegesen az asszony. - Én most is az vagyok, aki
                  azelőtt, de az embernek tenger dolga van. Azt hiszed, egy ilyen lakásnak a
                  berendezése, meg a takarítása, meg a cselédekre ügyelni, hogy ne lopjanak, ki nem
                  meríti az embert? És azelőtt sem panaszkodtam, mert minek is panaszkodtam volna?
                  De most meg mért tűrjem, ha nem muszáj? Azt hiszed, én meg voltam szokva úgy élni,
                  ahogy éltünk? Tönkre vagyok téve, beteg vagyok, minden tagom fáj, a mellem, a
                  tüdőm, a gyomrom, meg az idegeim sajognak, szaggatnak. De persze, te csak pipáznál
                  és boroznál és eszedbe sem jut a szegény feleségedre gondolni, aki annyit
                  szenvedett te érted.</p>
					<p>Most Faláb Matyi lógatta a fejét. Keze tétován babrált a pipán, aztán egy hosszú,
                  szomorú pillantást vetett a feleségére.</p>
					<p>- Bocsáss meg.</p>
					<p>És sarkon fordult.</p>
					<p>- Jaj! - sikoltott az asszony.</p>
					<p>Faláb Matyi hirtelen visszafordult, hogy majd feldült s vágyva tárta ki a
                  karját.</p>
					<p>- Nem tudsz vigyázni a pipára? Most tele van a drága szőnyeg kapadohánnyal, Isten
                  tudja mikor megy ki a szaga.</p>
					<p>És Faláb Matyi kitárt karja lelohadt s alázatosan mormogta:</p>
					<p>- Bocsáss meg.</p>
				</div>
				<div type="chapter">
					<head>4.</head>
					<p>Egy délután sajátságos kis társaság csöngetett be egy finom úri lakásba. Az inas
                  majd kirúgta az egyiket, mert az hosszú, vékony és rongyos volt, de a második, aki
                  kicsi, krampuszarcu és szemtelen volt, a harmadikra mutatott, aki finom, szelíd és
                  gazdagon öltözött volt:</p>
					<p>- Akarod, hogy rögtön elcsapassalak? Rögtön jelentsd odabent, hogy itt van Imre
                  herceg úrfi és a barátai.</p>
					<p>Erre az inas azt mondta:</p>
					<p>- Nono, nem kell úgy kiabálni, tessék besétálni a herceg urfinak.</p>
					<p>És rohant befelé, ahol a nagyságos asszonyt hallotta:</p>
					<p>- Itt van Imre herceg úrfi.</p>
					<p>- Mindjárt, mindjárt, Julis, a kék selyempongyolámat, rendben van a szalon?</p>
					<p>És rohant tovább Tercsi kisasszonyhoz:</p>
					<p>- Itt van Imre herceg úrfi.</p>
					<p>- Istenem, herceg? - sikoltott a princessz - Mariska, a rózsaszín ruhámat, a
                  gyémántdíszt a hajamba. Látod, püspök, egy herceg keres már engem.</p>
					<p>Nagysokára végül nyílt a szalónajtó és egy piros selyempongyola, meg egy rózsaszin
                  ruhácska mélyen hajlongva emlegetett váratlan szerencsét, meg bocsánatot a
                  várakoztatásért, meg tessék beljebb sétálni.</p>
					<p>- Hát te mit keresel itt? - hökken meg a princessz Pribicskó Janón.</p>
					<p>- A herceg úrfi - mormogja az.</p>
					<p>- A herceg úrfi barátja, - szól szemtelenül Fajankó Gyuri - azért, mert az én
                  barátom ő s a herceg úrfi az enyém. Csak gyerünk beljebb Janó, a nyájas noszogatás
                  nekünk is szól.</p>
					<p>- Viseld magad illedelmesen, Gyuri - inti őt Imre úrfi és meghajolva, kezet csókol
                  a nagyságos asszonynak, kezet nyújt a kisasszonynak:</p>
					<p>- Soha nem mertem volna ide tolakodni, ha...</p>
					<p>- Ó, ó, ó, sohase mentse magát a herceg úrfi, részünkről a szerencse.</p>
					<p>- Hanem, - folytatja elfogultan az úrfi - az én Gyuri barátom biztatott, hogy
                  menjek vele, akkor szivesen meg fogják engedni.</p>
					<p>- Nem ismerjük ugyan ezt a fiút, - szól most szertartásosan a princessz - de a
                  herceg úrnak nem is lett volna szüksége az ő biztatására, mert mi tudjuk, mi az
                  illem, mert ha nem vagyunk is hercegek, de azért nem vagyunk az utolsók.</p>
					<p>- Köszönöm, kisasszony, - szól a herceg mélyen meghajolva. A princessz azt
                  gondolta magában, hogy erre a hajlongásra meg fogja tanítani a püspököt.</p>
					<p>- Akkor hát menjünk, - indítványozza hetykén Fajankó Gyuri. Merre is van?</p>
					<p>- Kicsoda?</p>
					<p>- Hát akihez megyünk. Aranyhajú Rózsika.</p>
					<p>A kisasszonynak leesett az álla, a nagyságos asszony meg felfuvódott.</p>
					<p>- Jól hallottam, - szólt élesen - a megtiszteltetés nem nekünk szólt.</p>
					<p>- Ugyan, - pattog Fajankó Gyuri - sohse cifrázza a néni, mi nem jöttünk
                  megtisztelni senkit, hanem azt mondtam a herceg úrfinak, hogy aranyhajú Rózsika
                  most a mamájánál van, aki itt albérletben lakik.</p>
					<p>A nagyságos asszony majd hanyatt vágódott e szóra, a kisasszony pedig csakugyan
                  leroskadt egy karosszékbe.</p>
					<p>- Rosszúl mondtad, hazudtál! - rikoltott a nagyságos asszony. - Hát úgy nézünk ki,
                  mint akik hónapos szobát adogatnak ki? Micsoda szemtelen sértés ez, te rongyos?
                  Herceg úrfi, - fordúlt most felindúlva a fiúhoz - ilyen szemtelen rágalomra ne
                  hallgasson. Az a szegény asszony olyan koldús, hogy nem is tudna albérletbe menni,
                  hanem tetszik ismerni az uram emberbaráti hírét, megkönyörűlt a koldús teremtésen
                  s könyörületességből tartjuk a háznál, ez az igazság!</p>
					<p>- Nagyon örülök, hogy a kis baba ilyen jó emberekhez került, - szólt illedelmesen
                  a herceg úrfi - s ugyebár, megengedik, hogy meglátogassam?</p>
					<p>- Azt a buta babát? Hiszen csak baba! Maradjon itt, jobban mulat majd a
                  leányommal, már tanul zongorázni is és franciául tudja már kérdezni, hogyan érzi
                  magát?</p>
					<p>A herceg úrfi, aki igen félénk és engedelmes fiúcska volt, tanácstalanul nézett
                  most Fajankó Gyurira, aki épenséggel nem volt sem félénk, sem engedelmes.</p>
					<p>- Ugyan, - szólt hetykén - ha a herceg úrfi azért jött ide, hogy a babával
                  mulasson, mért akarják maguk, hogy mással mulasson? Aztán zongorázni ő is tud és
                  franciául - no franciául annyit tud, hogy bele sem fér annyi tudomány a kisasszony
                  frizurájába.</p>
					<p>- Ilyen arcátlan fiú! - sopánkodik a kisasszony. - Ha nem a herceg úrfihoz
                  tartoznék, ki is dobnám.</p>
					<p>- No látja, maga is mondja, hogy nem dobhat ki, hát mondok egyet, kettő lesz
                  belőle, mert tudok én finom is lenni, mint a rumburgi vászon, vagy mint a kvargli,
                  amit a fekete kutya fűszeres árul. Evett már a kisasszony abból a kvargliból?</p>
					<p>- Majd nyakon ütlek, - kiált a kisasszony most dühösen - hát azt hiszed, a magad
                  fajtájával van dolgod?</p>
					<p>- Nono, ezt épenséggel nem hiszem, hanem hát jól van, a kisasszony nem evett
                  kvarglit, pedig sajnálhatja. A herceg úrfinak adtam belőle és még kért. Ugy-e jó
                  volt?</p>
					<p>- Ne fecsegj annyit, - szól pirulva a herceg úrfi - inkább...</p>
					<p>- No jó, azt akartam mondani, ha a kisasszony a herceg úrfival akar mulatni, a
                  herceg úrfi pedig az aranyhaju babával, akkor jöjjön maga is velünk és játszanak
                  együtt az aranyhaju babával.</p>
					<p>A kisasszony savanyura húzta a száját, de a mamája megbökte és helyette
                  mondta:</p>
					<p>- Biz ez jó lesz, a lányom szivesen megtesz mindent, ami a herceg úrfinak
                  kellemes.</p>
					<p>- Köszönöm - szólt ez.</p>
					<p>- Ide fogom hozatni a babát.</p>
					<p>- Nem a, - szólt közbe Fajankó Gyuri - hanem menjünk hozzá. Tudják meg, hogy a
                  herceg úrfi a menyasszonyának tekinti a babát s igy ez a világ első leánya, akit
                  nem lehet hozatni, hanem akihez el kell menni.</p>
					<p>- Az lehetetlen, - szól elszörnyedve a nagyságos asszony - az a baba egy
                  koldusasszonyé s oda, a hol ezek vannak, nem teheti be a lábát egy herceg.</p>
					<p>- Dehogy nem, - véli Gyuri - ó, a herceg úrfi látott különb dolgokat is, mert én
                  mutogatom neki azokat a helyeket, miket a palotájában hiába keresne.</p>
					<p>- De nem lehet, ha mondom, nagyon rongyos asszony s meg van őrülve.</p>
					<p>- Annál jobb, őrült asszonyt még ugy sem mutathattam neki.</p>
					<p>- Kérem szépen, - szólt közbe az úrfi - tegye meg nekem ezt a szivességet, én
                  szeretem a szegénységet s olyan érdekes mindaz, ami nem olyan, mint minálunk.</p>
					<p>A nagyságos asszony már érezte, hogy nem térhet ki a kérés elől s most csak azon
                  röstelkedett: mit gondol majd a herceg az ő jószivüségéről, ha látja, milyen
                  helyen tartják ők könyörületből a szegényt?</p>
					<p>- Ha éppen kivánja, - mormogta - de ne tessék bennünket megitélni az után, amit
                  látni fog. Az az asszony őrült s nem engedi, hogy jobb helyre tegyük, isten
                  bizony, ha nem volna őrült s nem ő maga kivánná, máskép látnók el szegényt.</p>
					<p>- Tudok én mindent - vigasztalja Fajankó Gyuri - és a herceg úrfi is tud mindent.
                  Faláb Matyi akár pezsgőben fürösztené szegényt, ha engedné, mert ő neki
                  köszönhetik maguk, hogy nem kell többé koldulniok.</p>
					<p>A nagyságos asszony majd négyfelé pattant erre a beszédre. A princessz meg
                  nekiugrott Fajankó Gyurinak:</p>
					<p>- Ki hazudta neked ezeket a gyalázatosságokat?</p>
					<p>- Nono, kisasszony, ne ijeszszen rám, hiszen nem szégyen az, hogy nem koldulnak
                  többé, aztán a kedves papája maga mesélte, aki csak tudja a dolgokat!</p>
					<p>- Ő is hazudik, - rikolt a kisasszony - ő is meg van őrülve, mint az az átkozott
                  koldusasszony, akit még ma ki fogok dobatni.</p>
					<p>- De lányom, a herceg... - csititaná a nagyságos asszony feldühödt leányát, de azt
                  már nem lehetett csititani.</p>
					<p>- Mit bánom én a herceget? Hát mi az, herceg? Éppen olyan vásott gyerek, mint az a
                  másik, azért is barátkozik vele. Semmi kedvem abban a megtiszteltetésben
                  részesülni, ami ezeknek a rongyosoknak és annak a koldusgyereknek kijár.
                  Mulassanak csak egymással, én nem kérek belőle. Alászolgája!</p>
					<p>És dühösen becsapta maga után az ajtót.</p>
					<p>- No, ez finom volt - bólogat Fajankó Gyuri.</p>
					<p>A nagyságos asszony egy pillanatig az ajtót nézte, aztán a herceget, aki szörnyen
                  meg volt ijedve, aztán ő is dühbe gurult.</p>
					<p>- Igaza van a leányomnak, a herceg beállít hozzánk s magával hozza ezt a kamaszt,
                  hogy ez gorombáskodjék helyette. Mondhatom, szép dolog. A koldus ott van, nem itt,
                  tessék csak odamenni mulatni.</p>
					<p>S mérges pukkedlit csinálva, ő is faképnél hagyta vendégeit.</p>
					<p>- A levegő tiszta, - kiált föl Gyuri - most menjünk arra, a merre mutatott.</p>
					<p>Némi keresgélés után benyitottak abba a fülkébe, ahol a madárorru asszony
                  tanyázott. Vezette őket a felbúgó altató dal, amit az asszony egyre dúdolt. Ahogy
                  nyílt az ajtó, mind a hárman visszahőköltek, mert a madárorru asszony valóban
                  ijesztőbb volt minden boszorkánynál s abban az oduban olyan volt a levegő, amilyet
                  még Pribicskó Janó sem szítt, noha három hónapig élt fönt a padláson. A legerősebb
                  közöttük a herceg úrfi volt, mert ő toppant be elsőnek, a szeme rátapadt aranyhajú
                  Rózsikára.</p>
					<p>- A vőlegényem, - gondolta ez - idáig is eljött utánam.</p>
					<p>- Rózsika - rebegte a herceg úrfi és letérdelt a baba mellé. Nézte és a szeme
                  könybe lábadt, aztán az anyját nézte és könnye elapadt.</p>
					<p>- Hol a gyémántéked? - suttogta - Hol az ezüstös ruhád?</p>
					<p>S aranyhajú Rózsika értette a kérdést és nem tudott rá felelni.</p>
					<p>- Ott van a majsztramnál, - szólt Fajankó Gyuri - ámbátor az ezüstös ruha csupa
                  cafat, nem ér az már semmit.</p>
					<p>- Milyen ronda, Istenem, milyen ronda - sopánkodik a herceg úrfi.</p>
					<p>- Nem baj az, ki lehet ismét öltöztetni.</p>
					<p>A herceg csak nézett a babára és csóválta fejét:</p>
					<p>- Igaz, de mégis, sohasem gondoltam, hogy ha rongyokat adnak rá, akkor rongyos is
                  tud lenni.</p>
					<p>A madárorru asszony eddig tudomást sem vett róluk. A rongyos szóra azonban
                  felütötte a fejét:</p>
					<p>- Mindig rongyos fog maradni - bugta - nem engedem többé boldogtalanná tenni. Ne
                  félj, kicsi babám, sohasem viszlek többé gonosz emberekhez, akik ezüstruhába
                  öltöztetnek s palotába visznek, ahol a nap is süt.</p>
					<p>- Néni, - szólt Fajankó Gyuri - ez a herceg, aki feleségül veszi aranyhaju
                  Rózsikát.</p>
					<p>- Nem adom - szól nyugodtan az őrült asszony - van-e a hercegnek szalmája, száraz
                  kenyere?</p>
					<p>- Az nincs.</p>
					<p>- Akkor ne merje szemét fölvetni egy koldusleányhoz.</p>
					<p>Pribicskó Janó, aki eddig szokott fanyugalmával veszteg állt, most letérdel a
                  madárorru asszony mellett.</p>
					<p>- Nekem még szalmám és száraz kenyerem sincs, ha másoktól nem kapok.</p>
					<p>- Neked sem adom, - búgja a madárorru asszony - hogy mersz a lányomra gondolni, ha
                  semmid sincs?</p>
					<p>Ekkor elébe állt Fajankó Gyuri, szétterpesztett lábbal, zsebre rakott
                  kezekkel:</p>
					<p>- De válogatós a néni! Nohát nézzen rám, nekem száraz kenyerem is van, ha akarom,
                  szalmám is van, ha akarom. Nekem ideadja?</p>
					<p>- Neked sem adom, - felel komolyan az őrült asszony - mert te gúnyolsz, te vagy a
                  legrosszabb. Neked éppenséggel nem adom, mert ha neked kell, akkor el fogod
                  lopni.</p>
					<p>S ezzel a baba fölé hajolva, altatgatta, ébresztgette:</p>
					<p>- Világitó gyönyörüség, csak aludj. Anyád szereti az éjszakát, azért adott neked
                  Isten világító hajat, hogy ne legyen éjszakája. Anyád érted adta a lelkét, azért
                  lopatta ki belőled a lelkedet. Aludj, drágám, az éjszakában, ami nincs, ébredj
                  sugaras fényözönben, ami nem lesz, hercegek és koldusok hadd epedjenek utánad,
                  mert nem kellesz senkinek, csak madárorru vén anyádnak.</p>
					<p>- Ébredj, kincsem, ébredj! Nem mozgathatod karjaidat? Be jó ez édesanyádnak, mert
                  ha mozgathatnád, nem ölelnéd meg. Ébredj, drágám, ébredj. Mert nem mozgathatod
                  lábacskáidat? Ha mozgathatnád lábacskádat, elszaladnál édesanyádtól, mert nem
                  szereted a száraz kenyeret s nem szeretheted édesanyádat sem. Ébredj, ébredj,
                  szemem világa, hű anyád áldóan terjeszti ki karjait s te rá fogsz ütni a kezére,
                  ha mozgathatod a kezecskédet, lábacskádat.</p>
					<p>S karján, ölében himbálgatta az élettelen babatestet, melynek ringó hajával
                  ringott, rengett és lobogott a világosság is az oduban. És nézett, nézett az
                  élettelen, nyilt babatekintetbe s mintha ő is értené a babanyelvet, megértette a
                  gyereke gondolatát, noha ez nem tudhatta, hogy megértette gondolatát:</p>
					<p>- Milyen badarságokat beszél össze-vissza. Az igaz, hogy a száraz kenyeret nem
                  szeretem, de hogy nem mennék a herceghez, akinek fényes szobái vannak, mint a
                  hercegnőnek, akinél olyan fényes ruhám volt, s ahol én voltam az első? Bizony, ha
                  mozoghatnék, csakugyan elszaladnék, de egyenesen a herceghez, vagy vissza oda a
                  hercegnőhöz, a kivont kardu huszárbabához. Még ez tetszik nekem a legjobban.</p>
					<p>- Babus, drágám, babuskám, amit teszel, jó lesz neked, rossz lesz neked, édesanyád
                  követ mint az árnyék, mert a gyermekem vagy, de eltünik, mint az árnyék és nem
                  lesz utadban, mert az édesanyád néked.</p>
					<p>Hirtelen letette a babát a szalmára és fölemelkedett. Még Fajankó Gyuri is
                  megijedt a hórihorgas fekete alaktól, melynek vékony nyakán a boszorkányfej
                  ingott, bólingatott, mint szélben a madárijesztő csóva.</p>
					<p>- Elér az átkom, ha nem futtok előle. Mit tolakodtok a szegények odujába, ha van
                  palotátok? Mit lopjátok a gyermekem álmát, ha már eladtam a lelkét? Menjetek
                  innen, ti jó barátok, gonosz ellenségek, hiszen ugyis tudom, hogy romlása
                  lesztek.</p>
					<p>A három fiú riadtan huzódott ki az ajtón. Ott összeütköztek a negyedikkel, aki a
                  falhoz lapult s szabad folyást engedett könyeinek.</p>
					<p>- Ne féljen, néni, - kiáltott be a fülke ajtaján, itt vagyok én is magával, ha
                  menni kell, mert én értem, hogy mi van a lelkében, én tudom, hogy a szegénység a
                  mi drága kincsünk!</p>
					<p>- Ez is bolond - morgott Fajankó Gyuri még reszketve a rémülettől, melyet röstelt,
                  s megvetőleg nézte végig a fiút. De Imre herceg odalépett a püspökhöz s melegen
                  megszoritotta a kezét. És Pribicskó Janó rámeresztette halszemét és kérdezte:</p>
					<p>- Neked sem fáj, ha ütnek?</p>
				</div>
			</div>
			<div type="group">
				<head>
               ÖTÖDIK RÉSZ. VISSZAFELÉ.</head>
				<div type="chapter">
					<head>1.</head>
					<p>Faláb Matyi mostanában nagyon sokat tartózkodik a gyermektelepen, mert szörnyen
                  felszaporodott a munkája. Jönnek a gyerekbérlők és hozzák a pénzt. Jönnek a
                  szegény emberek, akik a gyereküket bérbe adnák, de Faláb Matyi csak visszautasítja
                  őket:</p>
					<p>- Nem lehet, szegény emberek, becsukom a boltot, azon is tuladok, ami már raktáron
                  van.</p>
					<p>S a szegény emberek között nagy volt a kétségbeesés és hangos lőn a
                  káromkodás.</p>
					<p>- Persze, a szívtelen, a szegény gyermekek istápolójának mondatja magát s tessék,
                  alig hogy városatya lett, már nem vállalja a szegény gyerekeket. Ilyenek ezek
                  mind, ezek a jótevők, hogy az isten verné meg őket.</p>
					<p>A szomszédból pedig hallották a raktáron levő gyerekek sivalkodását, jajgatását,
                  meg a Pribicskó Janó pálcájának pufogását, aki értelmetlenül merev nézéssel
                  járt-kelt közöttük s ütötte, aki éppen soron volt.</p>
					<p>És szombatonként, amint megtelt a kaszárnya sánta, béna, vak koldusokkal, pupos,
                  nyomorék kintornásokkal, undok kiütésü boszorkákkal, csontig lesoványodott,
                  aggodalmas nézésü ujságárus asszonyokkal, Faláb Matyi elszedte tőlük a gyerekeket
                  s nem fogadott el tőlük új pénzt.</p>
					<p>- Vége az üzletnek, - szólt nekik - nem győzöm a munkát s nincs belőle semmi
                  hasznom.</p>
					<p>S ismét sírás, jajgatás kelt a megijedt nyomorék-táborban.</p>
					<p>- Mit csináljunk most? Honnan vegyünk új gyerekeket? Legalább várna, míg más nyit
                  új üzletet, legalább keresne valakit, aki átvállalja!</p>
					<p>S átkozták ők is Faláb Matyit, aki nem sokat törődött velök, csak egykedvüen
                  átvette tőlük a gyerekeket s lökte be a kaszárnyába, ahol Pribicskó Janó suhogó
                  pálcával fogadta őket.</p>
					<p>Aztán jöttek a szülők, a gyámok, a heti bérért bérbe-adott gyerekeiért. De Faláb
                  Matyi nekik is azt mondta:</p>
					<p>- Vége az üzletnek, jó emberek, most nem kaptok bért, ellenben ki-ki vigye magával
                  a gyerekét.</p>
					<p>S lőn megint nagy óbégatás, jajgatás és káromkodás. Micsoda? Ők pénzt várnak, hogy
                  maguk ehessenek s a porontyot vigyék magukkal, aki maga is enni akar? Ez gyalázat,
                  ez szívtelenség.</p>
					<p>Olyik szegény asszony, szegény ember csöndesen kikeresgélte a sok között a maga
                  gyerekét, a szivéhez szoritotta és magával vitte. Olyik bősz arccal kikereste a
                  maga gyerekét, durván az ölébe rántotta s magával hurcolta. A legtöbbje azonban
                  könyörgött, hogy legalább még egy hetet várjon a tekintetes úr, amíg
                  berendezkednek a gyerekhez, mert most nincs hova tegyék. Faláb Matyi egykedvü
                  arccal fujta a szemükbe pipája füstjét:</p>
					<p>- Az egy hetet megadom, noha tiszta károm, hanem pénzt nem adok, jó emberek, mert
                  nem vagyok sem Dárius, sem bolond!</p>
					<p>Ennyiben maradt is. És Sámuel mester idegesen kérdezte:</p>
					<p>- Mi lesz? Mi lesz? Még meddig várjak az anyagra?</p>
					<p>S Faláb Matyi a kezét dörzsölte s ravaszul hunyorgott:</p>
					<p>- Csak egy hetet még s lesz anyag, több, mint kell. De csak készítsd készletnek,
                  hogy legyen; minél nagyobb a forgalom, annál jobb s most kell az anyagot
                  beszerezni mindvégigre, mert azontúl nem kapunk semmit.</p>
					<p>S eltelt a hét s Faláb Matyi jól számított. Alig egy féltucat szegény ember jött a
                  gyerekéért, a többi otthagyta. Nem bolond, hogy a nyakába vegye a terhet, hadd
                  lógjon azon a falábú gazemberen, van neki elég pénze. S a falábú ember szidta a
                  jelentkezők előtt a nem jelentkezőket, most mit csináljon ezzel a temérdek
                  gyerekkel, akit a nyakán hagynak, ki nem lökheti, mert ehhez nincs szive, meg sem
                  tarthatja, mert ennyi gyereket egyetlen ember nem képes eltartani. S a szegény
                  emberek lógatták a fejüket s gondolták: elvégre, ők is megtehették volna, hogy nem
                  jönnek a porontyukért, de most már késő.</p>
					<p>- Most figyeljetek ide kölykök, - szónokolt Faláb Matyi a gyerekeknek - nektek sem
                  apátok, sem anyátok, mert rútul cserben hagytak benneteket. De én még sem hagylak
                  el benneteket, hanem egymásután szerzek számotokra valami jó sorsot, hogy egész
                  életetekben el legyetek látva. S mivel most már nem kell az utcára mennetek, hát
                  megszüntetem a nevelést. Pribicskó Janó, ezentúl ne üsd őket, különben kitépem a
                  füledet.</p>
					<p>Pribicskó Janó nem értette a dolgot, de bólogatott. A gyerekek csak azt tudták,
                  hogy nem kapnak több verést s boldogok és szemtelenek lettek. Nyomban
                  összeverekedtek egymással; úgy látszik, a szegény gyerek nem lehet el verés
                  nélkül. S Faláb Matyi minden este kiválogatott közülök egyet-egyet, hol kisebbet,
                  hol nagyobbat, hol fiút, hol leányt s kocsin magával vitte.</p>
					<p>- Kitünő dolgotok lesz, - mondotta a többiek előtt - s aki jól viseli magát, annak
                  is kitünő helyet szerzek.</p>
					<p>És sötét este kigyulladt Sámuel mester műhelyében a lila, meg a sárga fény, máskor
                  meg a piros és fehér fény. S a trónuson ült a gyerek és szürcsölte azt az isteni
                  jóizü italt, mitől arca babaszerüen kiderült. S szállt, libegett a gyémántpillangó
                  és táncoltak a babák és berregtek a masinák, meg a játékok. Faláb Matyi a sötétből
                  komoran nézte, mint készülnek a gyerekekből a babák és Fajankó Gyuri a mester
                  mellett állt és segített neki. S mikor a gyerekben megmerevült az élet, Sámuel
                  mester megállította a gépeket, megtörölte verejtékes homlokát s a gyerekből lett
                  babát odalökte a nagy ládára.</p>
					<p>- Aztán szépen kell kistafirozni.</p>
					<p>És Fajankó Gyuri, aki már legény volt, kistafirozta őket. Adott rájuk drága
                  ruhákat, ellátta furfangos villamos készülékekkel, hogy tudjanak valamit. Az egyik
                  papát mondott, a másik egy nyalka katonatiszt, szalutált és ezt mondta:</p>
					<p>- Tschau!</p>
					<p>Az egyik kisasszony mosolyra huzta a száját s ezt mondta:</p>
					<p>- Én szégyellem magamat.</p>
					<p>Készültek táncoló babák, készültek síró babák, kacagó babák. Ahány féle ember van,
                  annyi féle baba készült. S a babaraktár szaporodott s a gyermekkaszárnya kiürült
                  és senki sem kutatta, hova lesznek a gyerekek. Ezt Faláb Matyi nagyon ügyesen
                  csinálta, de még ügyesebb volt tőle, hogy, noha ingyen kapta az anyagot, Sámuel
                  mesternek mindegyikért külön száz forint válságdíjat számított fel.</p>
					<p>És jöttek a gazdagok és vagyonokat fizettek egy-egy babáért. Az eleven gyermeket
                  ingyen sem vállalták volna, de ha babát csináltak belőle, semmi árat sem
                  sokallottak. Hogyne, hiszen a hercegnének volt ilyen babája! Az ujságokba azok az
                  urak írtak ismertetéseket a babákról, akik máskor a müvészeket szokták megbirálni
                  s kisütötték, hogy Sámuel mester a világ legnagyobb művésze, mert babái nemcsak
                  elmés babák, hanem érdekes egyéniségek.</p>
					<p>Mikor az utolsó gyerek is elhagyta a kaszárnyát, Faláb Matyi Pribicskó Janó elé
                  állt.</p>
					<p>- Hát most veled mit csináljak?</p>
					<p>A hosszú fiú rávetette szemét az emberre és érzéketlen hangján ennyit mondott:</p>
					<p>- Babát.</p>
					<p>Amire Faláb Matyi éktelen dühre fakadt s aztán elnevette magát.</p>
					<p>- Babát? Belőled? Ezzel az alakkal és ezzel a pofával? Hiszen senki sem hinné el,
                  hogy valamikor ember lehettél.</p>
					<p>- Adjanak el fabábnak, vagy dobjanak a tüzre - kappantott Pribicskó Janó.</p>
					<p>- Aztán mért akarsz baba lenni?</p>
					<p>- Eddig vertek és nem éreztem és ez jó volt, - szólt a hosszú fiú - aztán vertem
                  és nem éreztem és ez is jó volt. Most mit csináljak, ha már nem vernek és nem
                  verek? Egyébhez nem értek és nem érezni nagyon jó.</p>
					<p>- Nem érezni nagyon jó - sóhajtott Faláb Matyi és otthagyta a fiút. Ez bambán
                  nézett utána, aztán gondolta:</p>
					<p>- Felakasztom magamat.</p>
					<p>A pénz csak úgy gyült, csak úgy dült. Ahány előkelő embere volt az országnak, mind
                  eleven babát vásárolt. Tudós orvosprofesszorok állították ki mindegyikről a
                  bizonyítványt, hogy nem csalás mesterséges babákkal, hanem valódi gyerek. S
                  divatba jött, hogy a gyermekmulatságokon a babákat is összeültették s bámulták és
                  produkáltatták őket. Pribicskó Janó összebújt Fajankó Gyurival, aki most már nagy
                  úr volt, cipőt viselt és monoklit, amit Faláb Matyi becsülettel neki adott s
                  örökösen cigaretta lógott a szájában.</p>
					<p>- Ne akaszd föl magadat, - szólt Gyuri - még szükségem lesz rád. Nyitok magam is
                  üzletet s ott te leszel a cégér. Nem kell semmit se csinálnod, csak huszárruhában
                  ülni a kirakatban: ez a legcsodálatosabb baba, fogom föléd írni, megérti a szót s
                  minden gépezet nélkül megcselekszi, amit parancsolnak neki. Meglátod, még te is
                  viszed annyira, hogy megszokod a cigarettázást.</p>
				</div>
				<div type="chapter">
					<head>2.</head>
					<p>- Kölyök, - szólt egy este Faláb Matyi Fajankó Gyurihoz - most már mi lesz?
                  Elfelejtetted, hogy mit igértél? Vagy csak úgy hazudtad?</p>
					<p>- Sürgős? - kérdezte viszont Fajankó Gyuri.</p>
					<p>- Már a torkomig ér a dolog, ha még soká tart, megfuladok. S azzal a madárorru
                  asszonynyal mégis tisztázni akarom a számadást.</p>
					<p>- Akkor, Matyi bátyám, lássunk hozzá, hanem előbb magának kell cselekednie.</p>
					<p>- Mit?</p>
					<p>- Vagy agyonütni a gazdámat, vagy nekem berendeznie egy műhelyt.</p>
					<p>- Teringettét, az előbbihez nagyobb kedvem volna, de az utóbbit mégis inkább
                  teszem meg.</p>
					<p>- Tehát rendelhetek, ami kell s maga fizetni fog?</p>
					<p>- Rendelj és én fizetek, de hamar, hamar, hamar.</p>
					<p>- Két hét mulva meglesz. De a műhely aztán az enyém lesz?</p>
					<p>- A tied.</p>
					<p>- Jól van. Akkor isten áldja, Matyi bácsi, a Sámuel mester boltjában nem lát
                  többé. Igaz is, műhelynek odaadja nekem az üres gyerekkaszárnyát?</p>
					<p>- Oda hát.</p>
					<p>- Rendben van.</p>
					<p>- És nem szól senkinek? Mert ha a rendőrség megtudja, hogy én egy babából, mely
                  százezer forintot ért, eleven gyereket csinálok, aki nem ér semmit, akkor lefülel
                  mint idegen vagyon rongálóját.</p>
					<p>- Erre is gondoltál? Hát jó, hallgatni fogunk mind a ketten.</p>
					<p>- Mind a hárman. A herceg úrfi is benne lesz a tervben, sőt még Pribicskó Janó is,
                  de az ugyis hallgat, mert buta, mint az esze.</p>
					<p>- Két hét, - sóhajtott Faláb Matyi - ha két héttel öregebb lennék! Ej, majd
                  letelik ez az idő is.</p>
					<p>Sámuel mester szörnyen nyugtalankodott. Hol marad a fiu? Mi lett a gézengúzzal?
                  Megszökött vagy meghalt?</p>
					<p>- Tehát mégis van valaki, akiért aggódol - incselkedik Faláb Matyi.</p>
					<p>- A gazember, - sóhajtott Sámuel mester - haszontalan svihák, de úgy érti a
                  mesterséget, hogy magam sem jobban. S mindent rá lehet bizni s most a kerek
                  világon nem kapok legényt, aki a mesterséget úgy értené, mint ő.</p>
					<p>- Mért nem tartottál két inast?</p>
					<p>- Ha előre tudtam volna, hogy ez párává válik, nem sajnáltam volna a másiktól a
                  kosztot, meg a kvártélyt. Persze, okosabb is lett volna. Hanem mi jut eszembe!
                  Megigértem, hogy az unokámnak, a kis fiadnak átadom az üzletet. Ha azt
                  beállitanók, hamar kitanulna.</p>
					<p>- Az ugyan soha, különösen az eleven babacsinálást, mert annak szive van. Meglásd,
                  abból csak koldus lesz, akárhány milliót dugunk a zsebébe.</p>
					<p>Szerencse, hogy a raktár bőven el volt látva s így Sámuel mesternek éppen csak a
                  szállítandó babák kipróbálásával és bepakolásával kellett bajlódnia. A
                  bepakoláshoz egy napszámost fogadott s végül nagyon meg volt elégedve, hogy
                  Fajankó Gyuri nincs, mert amióta a fiúból legény lett, majdnem kétannyi bért
                  kellett neki fizetnie, mint most a napszámosnak.</p>
					<p>Fajankó Gyuri pedig ezalatt nagyon szorgalmatoskodott. A vásott fiúból e munka
                  folyamán szinte érett ember lett. Polgáriasan kiöltözködve, éppen csak a
                  monoklijához ragaszkodva, nagy hetykén, de roppant avatottsággal tárgyalt,
                  alkudozott, mint a cigány és ellenőrzött, kipróbált mindent, mint a finánc. Ezt
                  az úriembert nem lehetett becsapni, de igaz, fizetett is nyomban, készpénzzel.</p>
					<p>Pribicskó Janó meg ott ült a kaszárnyában őrnek, vagy madárijesztőnek.
                  Részvétlenül nézegette, mi történik körülötte s még csak meg sem kérdezte: mi
                  lesz itt? Faláb Matyi nagy titokban ki-kikocogott a készülő mühelybe, körülnézett
                  a kopár falak között, melyek csak nem akartak megtarkulni, mert éppen csak az
                  egyik szoba közepén emelkedett egy idomtalan vastömeg, szaladtak föl rudak, drótok
                  és szíjak a plafondra, ahonnan kerekeken ismét visszaszaladtak a padlóra.</p>
					<p>- Fiú, - aggódik Faláb Matyi - mi lesz ebből? Azt hittem, ide is olyan tarka
                  zenebona készül, amilyen ott van.</p>
					<p>- Dehogy, - szól Gyuri - hát van jó dolga? Egy eleven gyermekhez mért kellene
                  akkora lárma, pompa és költség, mint egy baba megszületéséhez?</p>
					<p>A két hét le sem telt, mikor Gyuri jelentette:</p>
					<p>- A műhely kész, nincs ugyan még kicicomázva, de hát nem is hívunk publikumot.
                  Mikor csináljuk?</p>
					<p>- Akár mindjárt.</p>
					<p>- Az nem megy. Ide kell hozni a babát, meg az anyját. Ez pedig csak éjfélkor
                  lehetséges, mert az a boszorkány az istennek sem engedi magára sütni a napot.</p>
					<p>- Akkor ma éjfélkor itt leszek.</p>
					<p>- Előbb otthon lesz és éjszaka beereszt a lakásába. Aztán készen tart egy kocsit,
                  amelyen utánunk loholhat. Mert én előre robogok a magam kocsiján.</p>
					<p>- Ahogy kívánod.</p>
					<p>- Azért kétfelé áll majd a füle, olyan komédia lesz. Igaz is, el ne felejtsen
                  zsebre rakni egy karaj száraz kenyeret, meg egy flaskó tejet, a babuska éhes lesz,
                  már régen nem evett s az első, amit érezni fog, természetesen az éhség.</p>
					<p>- Nem kellene orvost is vinni?</p>
					<p>- Minek? Az rögtön egy tucat betegséget csinál szegénynek. Legfölebb vigyen még
                  egy korty pálinkát a boszorkány számára, hátha kedve szottyan berugni a nagy
                  esemény örömére.</p>
					<p>Faláb Matyi akkor este szokatlanul nyers volt. Máskor az asszony is, a princessz
                  is taposhattak rajta, szeliden türte. De akkor este az asztalt csapta és rájok
                  ordított:</p>
					<p>- Lehozattam a padlásról a régi falábamat, azzal ütök szét köztetek, ha mukkanás
                  nélkül el nem kotródtok s jaj annak, akit észre veszek, vagy beavatkozik a
                  dolgomba.</p>
					<p>- Otromba paraszt - dohogott a nagyságos asszony, az érzékeny princessz pedig
                  sírva borult édesanyja nyakába, aki vigasztalva átfogta és magával vitte.</p>
					<p>Faláb Matyi pedig, hogy egyedül volt, kiszedte az almáriomból régi falábát és
                  nézte. Derék, keményfából készült faláb volt, a tövén feketére kopva. Nézte, nézte
                  Faláb Matyi és mérte az utakat, miket ezen a nyomorult szerszámon megtett, mig
                  sutba nem lökhette.</p>
					<p>- Csak a szíjja rossz, - sóhajtott - tulságos sokat főztük levesnek. No majd
                  csináltatok új szíjat.</p>
					<p>Pontban tizenegykor csöngettek. Faláb Matyi maga nyitott ajtót. Fajankó Gyuri
                  bejött, kemény kalappal a fején, szép uj felöltőben, de a lábán papucs csoszogott
                  s a felöltő alatt a régi rongyos inasruha volt rajta.</p>
					<p>- Bujjunk be hozzájuk. A familia alszik?</p>
					<p>- Kicsuktam őket. Akarva sem zavarhatnak.</p>
					<p>- Nagyon jó. Merre is van az az istenverte lyuk?</p>
					<p>Benyitottak az istenverte lyukba. Sötét volt, aranyhaju Rózsika feje be volt
                  takarva.</p>
					<p>- Talán alszik - sugta Faláb Matyi.</p>
					<p>- Igen, ő még mindig alszik - szól a madárorrú asszony - és nem engedem, hogy
                  felköltsétek.</p>
					<p>- Néni, - szól Fajankó Gyuri - gyujtson gyertyát, mert nem látom az orromat. Aztán
                  meg akarom nézni, hogy az aranyos baba nem beteg-e?</p>
					<p>- Jézus! - kiált az asszony s nyomban kivillant a baba aranyszőke haja. -
                  Gondolod, hogy beteg?</p>
					<p>Fajankó Gyuri komoly képpel a baba fölé hajolt, megtapogatta a karját, meg a
                  gyomrát s a bal fülét lebbentgette.</p>
					<p>- Biz ez éhes, - szólt aztán - nem beteg, hanem éhes. Aztán maga volna az
                  édesanyja?</p>
					<p>- Én vagyok az édesanyja, aki nem akar napvilágot látni.</p>
					<p>- Úgy és maga azt hiszi, ennyi elég neki? Hogy jóllakik attól, hogy maga nem lát
                  napvilágot? S maga pénzt kapott érte, sok pénzt, a gyereke miatt s most tűri, hogy
                  a gyereke éhezzék! Tán mégsem maga az édesanyja?</p>
					<p>A madárorru asszony fölegyenesedett s rettegő szemmel nézte a fiút:</p>
					<p>- Én az édesanyja vagyok, - ismételte - és száz halált akarok érte halni. Ha éhes,
                  a húsommal táplálom. Ha rosszat cselekedtem vele, verjen meg az isten.</p>
					<p>- Enni kell neki adni, de itt nem lehet, mert kőgyomra van. Előbb meg kell
                  puhítani a gyomrát.</p>
					<p>- Ahhoz a sátánhoz nem engedem vinni.</p>
					<p>- Nem is hozzá, hanem én hozzám. Én majd enni adok neki, hogy ne legyen éhes.
                  Aztán világosságot adok a szemének, hogy tudjon látni, aztán... no de nem szólok
                  többet.</p>
					<p>- Aztán föl akarja költeni? - sikolt vadul az asszony. - Nem engedem
                  felkölteni.</p>
					<p>- Aztán mért ne, anyó? Megkérdezte már tőle, hogy nem szeretne-e fölébredni?
                  Megsúgta magának a jó isten, hogy jó az, örökké így aludni s elszalasztani vele a
                  mennybéli álmot?</p>
					<p>- Milyen okos fiú ez, - gondolta Faláb Matyi - hogy tud a nyelvén beszélni.</p>
					<p>S valóban a madárorru asszony meghökkent. Rámeredt a babára s motyogta:</p>
					<p>- Akarsz-e fölébredni én aranyvilágom?</p>
					<p>S aranyhaju Rózsika felelt neki s ő megértette. A másik kettő persze azt hitte,
                  hogy csak őrületében beszélget a babával, de ő megértette, amit a baba
                  mondott:</p>
					<p>- Nagyon unalmas itt veled egyedül a sötétben. Nem bánom, ha ismét gyerek leszek,
                  de aztán nem akarok koplalni és mezítláb járni.</p>
					<p>- Nem akar koplalni és mezítláb járni és unatkozik - ismételte a madárorru asszony
                  a többinek. - És unatkozik én velem, az édesanyjával.</p>
					<p>- Ne féljen, - szólt most Faláb Matyi - nem fog a gyereke éhezni, nem fog mezítláb
                  járni, gazdaggá fogom tenni, ha fölébred.</p>
					<p>- Hallottad, mit mondott ez az ember?</p>
					<p>- Hallottam, - szólt Rózsika - gyerek akarok lenni s nem akarok ide
                  visszajönni.</p>
					<p>- Menjünk - szólt csöndesen a madárorrú asszony. A kis asztalon veszteglő
                  süteményeket, nyalánkságokat csomagba szedegette, aztán a babát fogta.</p>
					<p>- Menjünk, aranyvilágom, fényesség lesz körülötted, melyet nem aranyhajad sugároz,
                  jólét és vidámság lesz körülötted, melyet nem édesanyád ád. De én az édesanyja
                  vagyok - fordult komolyan a két ember felé - aki el fogja veszteni gyermekét.</p>
					<p>Ezzel megindultak. Fajankó Gyuri beült a kocsijába és előre vágtatott. Elfért
                  volna a többivel is, de ő egymaga akart a saját kocsiján járni, mert az uraságát
                  ki akarta élvezni. Pontban éjfélkor ott voltak a Gyuri új műhelyében.</p>
					<p>Itt a fiú levetette úri felöltőjét, kalapját, sőt még a monoklit is. A műhelyben
                  csak egyetlen lámpás pislogott, a középütt meredő gép, a belőle kiszaladó
                  vezetékek feketén, lomhán és kisértetiesen forogtak. Faláb Matyi a gép közepébe
                  egy széket állított, odaültette a madárorru asszonyt. Előtte, vaslapra ráhelyezte
                  Rózsikát, ülőhelyzetben. Pribicskó Janó a lámpás tövében állt, egy csap mellett,
                  melyet a kezében tartott s faarcával Gyuri felé bámult.</p>
					<p>Fajankó Gyuri pedig feltürte inge ujját s egy vastag gyapotkendőt borított a
                  babára. A madárorrú asszony felsikoltott:</p>
					<p>- Mit csinálsz?</p>
					<p>- Meg ne moccanj, - ordít rá Gyuri - mert én vagyok az úr.</p>
					<p>Az asszony megjuhászkodva ült vissza, Faláb Matyi pedig lélegzeni sem igen mert
                  azon a helyen, ahová őt Fajankó Gyuri állította.</p>
					<p>- Most! - kiáltott ez Pribicskó Janó felé, aki megfordította a csapot.</p>
					<p>Mintha a pokol feneke kiesett volna, akkora lárma, kattogás, csörömpölés
                  kerekedett. A szíjjak szaladtak, a kerekek forogtak, a drótokból fehér lángnyelvek
                  csapkodtak ki s a masinából, melyen a baba el volt helyezve, sűrű gőzök
                  gomolyogtak elő, kékes lidérclángoktól széthasogatva. S a gőzök közepett állt
                  Fajankó Gyuri s a vastag gyapotkendőn keresztül gyömöszölte a babát. A lábánál
                  kezdte s így haladt lassan fölfelé a testén, az aranyhaj felé. Majd mellére
                  fordította a babát s a hátán folytatta a gyömöszölést.</p>
					<p>Ahova Gyuri keze ért, ott puhult a kemény anyag, ahol a kemény anyag puhult,
                  égető, szaggató fájdalom kerekedett. Okos ember ez a Gyuri: ha a fején kezdi az
                  elevenítést, a gyerek orditozásától megdermedt volna valamennyiök vére. De
                  aranyhajú Rózsika még nem tudott kiáltani, nem tudott sírni, csak érezte a
                  rettentő kínokat, míg egészen elhatárolódtak ott, ahova Gyuri keze még nem
                  ért.</p>
					<p>A hajnal már derengett, mikor dermesztő sikoltás hallatszott. A madárorru asszony
                  arccal a gyerekére esett, Faláb Matyi megtántorodott s még Pribicskó Janó arcára
                  is kiült a rémület. Fajankó Gyuri arcáról szakadt a verejték s ő is összerezzent.
                  Ezzel a sikoltással aranyhajú Rózsika ujraelevenítése be volt fejezve s ezzel
                  vesztette el öntudatát a gyerek akkor, mikor az emberek azt hitték, hogy
                  visszanyerte.</p>
					<p>- Elég! - kiáltott Gyuri és leroskadt. Pribicskó Janó visszacsavarta a csapot, a
                  gépezet még néhányat fordult, aztán megállt, a gőzök eloszlottak s az ablakon
                  kéken, ólmosan beszüremlett a hajnali világosság.</p>
					<p>Fajankó Gyuri a gyerek fölé hajolt. Szeme be volt hunyva, az örökké nyílt
                  babatekintetnek vége volt. S a kemény mellecske most lihegett, emelkedett s a
                  finom orrocska nyilásain lassan kiszivárgott egy-egy csöpp vér. Faláb Matyi
                  remegve közeledett s nézte a gyereket meg a ráborult anyját, akiből mintha
                  kiköltözött volna az élet.</p>
					<p>- Sikerült? - súgta.</p>
					<p>- Sikerült, - felelt Fajankó Gyuri - még egyszer végigtapogatom, hátha maradt
                  valahol valami hiba.</p>
					<p>De nem maradt semmi hiba.</p>
					<p>- Mi lesz most? - sugja Faláb Matyi.</p>
					<p>- Most magához fog térni s azt sem tudja majd, hogy volt-e valaha baba. Járni még
                  nem tud, sem pedig mozogni, ezt majd lassan kell megtanulnia. Aztán csak azt kell
                  neki mondani, hogy beteg volt, nem szabad megtudnia a valót, legalább egyhamar
                  nem.</p>
					<p>Ezzel spongyát fogott, hideg vízbe mártotta s óvatosan megmosta vele Rózsika
                  arcát. A gyerek összerezzent, fölvetette szemét. Édesanyja pillantásával
                  találkozott.</p>
					<p>- Éhes vagyok - ez volt az első szava.</p>
					<p>Fajankó Gyuri egy pohár tejet nyujtott neki.</p>
					<p>- Igyál.</p>
					<p>A gyerek mohón nyult utána s lassan magába szürcsölte a tejet. Ekkor Fajankó Gyuri
                  kivette a zsebéből a száraz kenyeret s odanyujtotta neki:</p>
					<p>- Egyél.</p>
					<p>Ám a gyerek félrehuzta a száját.</p>
					<p>- Nem kell, anyánál sütemény van.</p>
					<p>- Mit mondtál? - kérdi meghökkenve Gyuri.</p>
					<p>- Magadnak akarod a süteményt? Azt mondtam, anyánál sütemény s más finom
                  nyalánkság van s te nekem kenyérhajat mersz adni?</p>
					<p>- Honnan tudod? - hebegi Gyuri.</p>
					<p>- Van szemem, láttam.</p>
					<p>- Láttad!</p>
					<p>- Láttam hát, azért, hogy baba voltam, volt szemem, fülem és láttam, hallottam
                  mindent.</p>
					<p>- Rettenetes, - szörnyűködik Gyuri - s mi azt hittük, hogy nincs benne lélek.</p>
					<p>- Még a fababában is van, - szól Rózsika - és én mindent tudok s nem hagyom
                  magamat megcsalni. Adjátok ide a süteményt, nem is fogok többé kenyeret enni, mert
                  én százezer forintos baba voltam, hercegi udvarban éltem s hercegfiú a
                  vőlegényem.</p>
					<p>- Azt lesheted, - morgott Gyuri - ide sem akart jönni. Azt mondja, hogy a babát
                  szerette, de mióta olyan rongyosnak látta...</p>
					<p>- Nem leszek többé rongyos, mert hallottam, hogy gazdag leszek.</p>
					<p>- Rózsika, lányom, - hebegi a madárorru asszony - én az édesanyád vagyok és lesem
                  a szavadat.</p>
					<p>- Tudom, - felelt Rózsika s beleharapott egy finom süteménybe - nagyon jól tetted,
                  hogy zsebre raktad. De máskor nem eszem a zsebedből, mert az piszkos.</p>
					<p>- Rózsika, aranyom, az édesanyád vagyok és meghalok egy csókodért.</p>
					<p>- Csókolj meg, de elébb törüld meg a szádat tiszta kendővel. Aztán mindig tiszta
                  légy s nekem is mindig tiszta ruhát adj.</p>
					<p>- Gyerek, - szól hozzá lépve Faláb Matyi - nem érzel vágyat az anyád ölébe bujni,
                  aki annyit kesergett érted, lemondott a napvilágról érted s éjjel-nappal az ölébe
                  hordott?</p>
					<p>- Minálunk ez nem szokás. A hercegnő is szereti a hercegasszonyt s ha a
                  hercegasszony sokszor csókolta a hercegnőt, de az sohasem akarta az édesanyját
                  csókolni. Én jobban tudom, mint maga, hogy mint kell annak lenni.</p>
					<p>- Rózsika, mindenségem, - hebegte a madárorru asszony - most megint az én
                  gyermekem vagy, összebujunk, mint régen s az én keblemen nyugszol meg, az én
                  mesémre figyelsz.</p>
					<p>- Nem a, anyácska, most én sokkal többet tudok, mint te, most már én beszélek és
                  ti hallgattok. Vagy voltatok ti már hercegi mulatságon?</p>
					<p>- Rózsika, - szólt most Gyuri - most nem tudom, mi volna jobb: ha nyakon ütnélek,
                  vagy azt mondanám: ez már mégis sok a jóból.</p>
					<p>- Te egy közönséges rongyos inas vagy, - nyelvelt Rózsika - én értem meg százezer
                  forintot adtak, hogy mersz velem így beszélni?</p>
					<p>- Hallatlan! - szörnyűködik Faláb Matyi.</p>
					<p>- Mi köze hozzá? - fakadt ki Rózsika mérgesen. - Maga egy közönséges falábu
                  koldus, hát mit nyitja ki a száját?</p>
					<p>A madárorru asszony komoly, mozdulatlan képpel nézte feleselő, csámcsogó
                  gyerekét.</p>
					<p>- Nem fáj semmid? - kérdi.</p>
					<p>- Most már nem, - felel Rózsika - de elébb, a masinán szörnyen megkinzott ez a
                  gonosz fiú. Nem is fogok vele többé szóba állani s megmondom a hercegnek, hogy ő
                  se barátkozzék többet vele.</p>
					<p>- Majd átadom az üzenetet, - bókol Fajankó Gyuri - hát ehhez a rongyoshoz mit
                  szólsz, aki beverette érted a fejét?</p>
					<p>- Majd adok neki borravalót.</p>
					<p>- Meg tudsz-e mozdulni?</p>
					<p>Rózsika próbálgatta a kezét-lábát emelgetni, de fel kellett sikoltania, annyira
                  fájt csak a kisérlet is.</p>
					<p>- Nem birok, - zokogott - segítsetek rajtam, hogy egészséges legyek.</p>
					<p>- Segítenék majd, - szól Gyuri - mert én vagyok az orvosod, de nem akarsz ilyen
                  rongyos fiút a közeledbe engedni.</p>
					<p>- Dehogy nem, dehogy nem, csak tréfáltam az imént, aranyos Gyuri, ne engedd, hogy
                  örökké fájjanak a tagjaim.</p>
					<p>Faláb Matyi pedig a madárorru asszonyhoz fordult:</p>
					<p>- Már hazudni is tud, hát kell ennél jobb egészség?</p>
					<p>A madárorru asszony azonban ezuttal mérgesen ráröffent:</p>
					<p>- Ne bántsa a gyerekemet!</p>
					<p>Aztán alázatosan lehajtotta fejét:</p>
					<p>- Ti akartátok, én tudtam, hogy szegénynek jobb volt úgy.</p>
					<p>Faláb Matyi két keze közé fogta a fejét.</p>
					<p>- Ki hitte volna! Ki hitte volna! Olyan érzelmes gyerek, csupa lélek, csupa jóság.
                  S még dermedtségében is megfogta a pénz átka!</p>
					<p>Gyuri pedig Pribicskó Janó felé fordult s gúnyosan rászólt:</p>
					<p>- No hát most köszönd meg neki, hogy olyan jó szívvel van irántad.</p>
					<p>Rózsika figyelmesen nézett végig Janón, aztán az édesanyjához szólt:</p>
					<p>- Ezt a fiút megtartom magamnak. Én is művelt akarok lenni, mint a hercegnő s
                  akarom, hogy úgy neveljenek, mint őt. Ha majd rosszul viselem magamat, meg kell őt
                  verni helyettem.</p>
					<p>- Bravó! - kiáltott föl Gyuri, neked szerencséd van, Janó, te el vagy látva.</p>
					<p>S Pribicskó Janó valóban Rózsikához hajolt s megcsókolta a kezét. Boldog volt,
                  hogy ismét hivatásának élhetett.</p>
					<p>Már fényes nappal volt, mikor aranyhaju Rózsikát az édesanyja karja a kocsiba
                  emelte. Faláb Matyi egy előkelő gyógyintézetbe szállásolta be őket, hadd térjen
                  magához a gyerek. Az oduba, a sötétségbe természetesen aranyhaju Rózsika nem való.
                  A madárorru asszony is lemondott róla. Szomoruan, engedelmesen ült gyereke mellett
                  s kutatott benne egy csöpp szeretet után. Aranyhaju Rózsika azonban csak a tükörbe
                  nézett s mihelyt a karját mozgatni birta, egyre fésülte, így meg amúgy, aztán
                  fésülőnőt hozatott magának s azzal csináltatott szeszélyes frizurákat. Tizféle
                  ételben finyásan turkált az inyes falatok után s ezer kivánsága volt, miket
                  nyomban teljesíteni kellett. Többek között az édesanyjának ki kellett öltözködnie
                  szépen, gazdagon. Itt azonban még az engedelmes anya is megcsökönyösödött. Nem
                  akart mást, csak fekete ruhát. S bármint akaratoskodott is a gyerek, nem feleselt
                  vele, békén tűrte kifakadásait, gorombaságait, de még sem engedett.</p>
					<p>Az intézetben látta viszont régi társait a princesszt és a püspököt. Gyanakodva
                  nézett rájuk, de megnyugodott, mikor a princessz divatos ruházatát látta. A
                  kisasszony nagynyájasan sietett a gyerek ágyához s át akarta ölelni.</p>
					<p>- Ne, - kiáltotta - még fájdalmat okozhatnál.</p>
					<p>- Be örülök, hogy így talállak, - sipog az - aranyos Rózsika, mennyire
                  sajnáltalak, mikor nálunk láttalak.</p>
					<p>- Arról nem tehetek, - szól Rózsika - az az anyámnak az ostobasága volt csak. De
                  láttál volna a hercegi udvarban! Jaj, hogy körülcsodáltak ott valamennyien, a
                  francia grófnők, meg a huszár fővezér, meg egy nagy hegedüművész: a közönséges
                  gazdag gyerekekről, amilyenek ti is vagytok most, nem is érdemes megemlékezni.</p>
					<p>A princesszt bosszantotta ez a hencegés.</p>
					<p>- De hallottam, szegény Rózsikám, hogy csúful összevissza kaszaboltak. Nini, az
                  ajkad most is ketté van hasadva, de nem baj, talán későbben nem fog annyira
                  meglátszani.</p>
					<p>- De meg fog látszani - pattog Rózsika, - mert akarom, én ezt sokkal szebbnek
                  tartom, mert nem közönséges.</p>
					<p>- Én sem szeretem a közönségest, - véli a princessz, aki ezen a szón kapott. Meg
                  kell vallani, aranyhaju Rózsika hercegi multja imponált neki s azért jó barátságot
                  akart vele tartani.</p>
					<p>- A püspök is itt van - szólt most Rózsika leereszkedően. - Hogy van Sándor?
                  Örülök, hogy nem vagy már olyan piszkos. Mindig gondoltam, kár, hogy olyan piszkos
                  vagy. Ugy-e örülsz most, hogy gazdagok vagytok?</p>
					<p>A fiú szelíden nézett a fekvő gyermekre, de csak nem tudott felelni.</p>
					<p>- Még mindig olyan vad, - szólt boszusan a nénje - azt hiszem, belőle nem lehet
                  intelligens embert faragni.</p>
					<p>- Mi az: intelligens? - kérdi Rózsika.</p>
					<p>- Hát te nem tudsz franciául? Nekem francia nyelvmesterem van.</p>
					<p>- Nekem is lesz, kettő is. Mihelyt meggyógyulok s beköltözünk a palotánkba.</p>
					<p>- Micsoda? Nektek palotátok van?</p>
					<p>- Hogyne, ugy akarok élni, mint a hercegi udvarban.</p>
					<p>- No annyi pénzetek tán még sem lesz.</p>
					<p>- Annyi lesz, amennyi kell. Mert ugy akarom. Ugy-e mama?</p>
					<p>- Igen - felel tompán a madárorru asszony.</p>
					<p>- Hallottad? Nem is szabad, hogy most szegényebbé tegyenek, mint voltam. Mert
                  értem százezer forintot adtak.</p>
				</div>
				<div type="chapter">
					<head>3.</head>
					<p>- Mégegyszer nézze át, - szólt Faláb Matyi a közjegyzőhöz - hogy nincs-e valami
                  hiba.</p>
					<p>A közjegyző mégegyszer átnézte. Nem volt benne semmiféle hiba. Gelencsér Mátyás
                  budapesti lakos minden ingóbingó vagyonának felét a családjának, másik felét a
                  madárorru asszony aranyhaju Rózsika nevü leányának ajándékozta s az osztályt a
                  közjegyző előtt meg is cselekedte. Kikötötte, hogy Sándor nevü fia püspöki pályára
                  nevelődjék, Teréz nevü leánya pedig lehetőleg egy herceghez, de legalább is egy
                  grófhoz menjen feleségül, bármilyen pici lenne is. S minden esztendőben,
                  valahányszor az apjuk jelentkezik náluk, sajátkezüleg adjanak neki egy-egy
                  rézkrajcárt. Ellenkező esetben a nekik juttatott felerész is aranyhaju Rózsika
                  tulajdona lesz.</p>
					<p>- Sajátságos, sajátságos, - dörmögött a közjegyző úr és Faláb Matyi elé tette a
                  költségszámlát.</p>
					<p>- Ezt már az övékből tessék levonni, mert nekem már nincs egy fityingem sem.</p>
					<p>- S mikor adjam át az érdekelteknek az ajándékot?</p>
					<p>- Majd néhány nap mulva, ha befejeztem dolgomat.</p>
					<p>- Sajátságos, sajátságos, - dörmögött a közjegyző s kikisérte kliensét. Az ügylet
                  elég jövedelmező volt.</p>
					<p>A rákövetkező nap aztán még sajátságosabb eset történt, jobban mondva botrány.
                  Mikor a városatyák a városháza felé mentek a rendes közgyülésre, a városháza
                  kapujában egy féllábu koldus állt, aki alázatosan a kezében tartotta kalapját. A
                  városatyák siettek, ügyet sem vetettek rá, mert odabent a szegényügy rendezése
                  volt napirenden. Csak egyik-másik hökkent meg a koldus láttára, aki teljesen
                  rongyokba volt burkolva.</p>
					<p>- Ejnye, de hasonlít a gazdag Gelencsér Mátyáshoz!</p>
					<p>Mikor a főpolgármester megrázta a csengőt, hogy a gyűlést megnyissa, az ajtó
                  közelében riadalom támadt. A szolga nem akarta beereszteni a koldust, de a koldus
                  azt mondta, neki joga van bemenni, mert ő bizottsági tag. A városatyák, akik közel
                  voltak, közrefogták a koldust.</p>
					<p>- Valóban, Gelencsér Mátyás, - konstatálták - bizottsági tag, de mirevaló ez a
                  maskara?</p>
					<p>- Ahá, értjük! - kiáltott egy pocakos ügyvéd - Gelencsér Mátyás, a nagy jótevő, a
                  szegényügy tárgyalására öltözködött fel így, hogy szemünk elé tárja a nyomort,
                  melyről szó van.</p>
					<p>- Nagyszerü! Klasszikus! Ilyen ötlet! Ekkora lelkesség!</p>
					<p>Gelencsér Mátyás áttopogott az urakon s a padra ülve, mondotta:</p>
					<p>- Az urak tévednek, ez nem maskara, ez koldusság. Én a mai naptól fogva ismét a
                  régi mesterségemhez szegődtem s mivel tudom, hogy a legtöbb jó ember itt van
                  ebben a gyülekezetben, hát a városháza kapuja előtt fogok posztolni. De azért
                  minden gyülésen pontosan részt fogok venni, úgy mint eddig.</p>
					<p>- Kitünő tréfa, hehehe - kacag a hosszu tanácsnok.</p>
					<p>- Izetlen tréfa, - szólt Sámuel mester, aki mint após szörnyen röstelte a
                  dolgot.</p>
					<p>- Hohó, - kiáltott rá Faláb Matyi - nem tréfa ez, apóska, ezt te tudod legjobban,
                  te tudod, hogy koldus voltam, azt is tudod, hogyan szereztem a vagyonomat, de most
                  tudd meg, hogy csak a családom számára kellett, én magam visszatérek oda, ahol
                  voltam.</p>
					<p>A hangulat kezdett kellemetlen lenni. Még haboztak, tréfa-e a dolog, de már
                  látták, hogy nem tréfa. A szegénypártiak elnöke, az, aki, az inditványt tette meg
                  a szegényügy rendezéséről, kedvetlenül odalépett Faláb Matyihoz:</p>
					<p>- Vessünk véget a komédiának, - szólt - ha kegyed vissza akar térni oda, ahol
                  volt, hát minek jött ide?</p>
					<p>- Nem egészen ugy van ez koma - felelt Faláb Matyi - te megteheted, hogy magázod
                  az embert, mivel nincs pénze, de eddigelé nem hallottam és nem olvastam róla
                  sehol, hogy a bizottsági tagnak csak a pénze alapján van itt helye.
                  Megválasztottak, itt vagyok és itt akarok maradni. Van itt mindenféle ember,
                  ügyvéd, kereskedő, gyáros, himpellér, embernyuzó, komédiás és gyilkos, hát miért
                  hiányozzék éppen a koldus?</p>
					<p>A polgármester ur most közbevetette magát:</p>
					<p>- Az ön megjelenése ebben az állapotban sérti a közgyülés méltóságát.</p>
					<p>- Hát a kabátomtól függ a közgyülés méltósága? Ej, hagyják ezt a bolondságot,
                  városatya vagyok, itt vagyok, itt maradok és beszélni akarok a szegényügyhöz.</p>
					<p>A kavarodás általános lett. Annál is inkább, mivel jelen volt a közjegyző is, aki
                  Faláb Matyi ügyét lebonyolította, s az megerősítette Faláb Matyi állítását, hogy
                  most nincs semmije.</p>
					<p>- Kilökni! - hangzott innen is, onnan is és a padból, melyben Faláb Matyi
                  letelepedett, mindenki elhuzódott.</p>
					<p>- Ejha! - kiáltott rájok. - Hát ezt jelenti maguknál a polgári egyenlőség? Nem
                  vagyok-e ugyanaz az ember, aki tegnap voltam? Lejárt már a megbizatásom?
                  Megváltozott az alkotmány? Nem cselekedtem-e nagylelküen, ahogy maguk mondják,
                  mikor vagyonomat másoknak adtam? Hát itt az embernek csak akkor van tisztessége,
                  amikor magának rabol, s akkor nincs, mikor másoknak ad?</p>
					<p>A társaság zúgott, zsongott, zajongott. A főpolgármester ő méltósága bambán rázta
                  a csengőt s nem tudott mihez fogni. A távolabbi padokban az ellenzékiek
                  ordítottak:</p>
					<p>- Ki kell lökni! Amíg itt van, nem lehet tárgyalni! Rendőrt!</p>
					<p>A közelben levők kapacitálni akarták Faláb Matyit, hogy ne csináljon botrányt,
                  menjen haza, vegyen föl tisztességes ruhát, úgy jöjjön vissza.</p>
					<p>- Tisztességes ruhát? A koldusnak? Hát csalónak néztek? Ha tisztességes ruhám
                  volna nem jöttem volna el így.</p>
					<p>- Ej, hát minek adott oda mindent, ha még mindig uraskodni akar?</p>
					<p>- Uraskodni? Én? Hát a nép ügyeivel foglalkozni uraskodás? Az ördögbe, hányszor
                  hallottam magukat szavalni, hogy terhes kötelességeket teljesítenek a közérdek
                  javára. No hát, ha koldus vagyok is, a kötelességemet én sem akarom megszegni.</p>
					<p>Odafönt a pulpituson a nagyfejüek összebujtak, hogy kisüssenek valamit. Ki is
                  sütöttek valamit.</p>
					<p>A főpolgármester megnyitotta az ülést s napirend előtt átadta a szót a
                  szegénypártiak vezérének, nagyméltóságu Kengyel Farkas gróf volt kereskedelemügyi
                  miniszternek.</p>
					<p>A kegyelmes úr önérzetesen végigsimogatta dus szakállát s ünnepi krákogás után
                  körülbelül a következőket mondta:</p>
					<p>A tisztelt közgyülés tudja legjobban, hogy ő, a kegyelmes úr, mennyire nem ismer
                  különbséget polgár és polgár között. (Éljenzés.) Viszont ő is alig ismer valakit
                  a közgyülési teremben, aki különbséget ismerne polgártárs és polgártárs között.
                  (Úgy van!) Abban azonban ugyancsak egyetértenek, hogy a polgári társadalomban,
                  abban a társadalomban, amelyben a polgárok társak is, a tisztesség cenzusa
                  fönnáll és fönn kell állania. (Zajos helyeslés.) Már most: körükbe tolakodik egy
                  egyén, akit eddig mindenki tisztességes embernek ismert. Mondja meg ez az egyén,
                  tapasztalt-e személyére nézve valami különbségtételt másokkal szemben, amig
                  tisztességesnek ismerték? Ez az egyén most azzal rágalmazza a demokratikus
                  közgyülést, hogy a megbotránkozást, melyet mai megjelenése okozott, a
                  szegénységével hozza kapcsolatba. Pedig nagyon jól tudhatná, hogy itt nem
                  ismernek különbséget szegény és gazdag között, mert a mi jelszavunk az egyenlőség!
                  (Zajos helyeslés.) De vajjon a szegénységhez tartozik-e a szemtelenkedés? Vajjon a
                  szegénységhez tartozik-e, hogy a koldusok itt a közgyülési teremben üljenek? (Úgy
                  van! Ez az!) Legyen valaki szegény, legyen valaki koldus, a szónok nem fogja azért
                  megvetni, de maradjon meg ott, ahová a szegénység utalja! (Igaz! Igaz!)</p>
					<p>Mit csinál Gelencsér Mátyás? Betolakszik mint koldus oda, ahová mint tisztességes
                  embert küldték. Nem megcsalása, kijátszása ez a népakaratnak? Kérdem: a koldust
                  küldték-e ide a szavazó polgárok, vagy pedig a jótevő, tehetős úriembert? S mit
                  gondolnának felőlünk polgártársaink, ha hamis demokratizmusból, együgyü
                  álszeméremből segédkezet nyujtanánk e csaláshoz azzal, hogy az úriember helyett
                  elfogadjuk a koldust is? Ezt nekünk nem szabad megtennünk, minekünk itt őrködnünk
                  kell távollevő polgártársaink érdekei felett. Ha Gelencsér Mátyás mint koldus
                  került volna ide, tisztelettel fogadtuk és türtük volna. De nem mint koldust
                  választották meg, neki tehát itt helye nincs. (Ki vele! Ki kell dobni!) Ezért
                  javasolja a tisztelt közgyülésnek, hogy Gelencsér Mátyást, mint összeférhetetlent,
                  egyelőre zárja ki a tanácskozásból, azután pedig semmisítsék meg a mandátumot.
                  (Tomboló lelkesedés, a szónokot számosan üdvözlik, köztük Sámuel mester is.)</p>
					<p>Ekkor felállt Gelencsér Mátyás. Nem akarták meghallgatni. Ekkor lecsatolta a
                  falábát s ezzel kopogott a padon. A városatyák megdöbbentek s a hirtelen beálló
                  csöndet fölhasználta, hogy elmondja a mondókáját.</p>
					<p>- Ha most meghallgatnak, önként megyek s többé vissza sem jövök. Nem is
                  szándékoztam helyemet megtartani, éppen csak meg akartam győződni arról, hogy itt
                  sem tévedek, ahogy azoknál sem tévedtem, akik hozzám legközelebb állanak. Én,
                  urak, épp oly tisztelt és gazdag lehetnék most is, mint önök, ha olyan komisz
                  volnék, mint önök. (Gunyos röhej.) Nono, kérdezzék meg Sámuel mestert, az önök
                  mintaképét, hogy nem addig tiszteltek és becsültek-e, amig kompanistája voltam a
                  becstelenségben. Kérdezzék meg saját magukat, hogy minden jót, amit
                  embertársaikkal szemben elkövettek, nem a becstelenség számitása diktálta-e. Nem
                  szemrehányás ez, magam is így voltam vele s áldom az önök komiszságát, az egyetlen
                  tulajdonságukat, mely még jóra sarkalja magukat.</p>
					<p>- Ide jöttem mint gazdag ember. Gyerekekkel kereskedtem akkor. A szegények könnye
                  tapadt minden garashoz, melyet a szegényeknek juttattam, hogy vele népszerűséget
                  és városatyaságot vásároljak magamnak. Önök ezt tudták s nem bánták, valamint én
                  is tudtam, mi hajtja önöket a városintéző munkához, melyért fizetés nem jár s
                  szintén nem bántam. A mélységből, a feketeségből, az éhhalálbirodalmából másztam
                  ki egyetlenegy becstelenséggel s a világ nem riadt meg a kisértettől, mert
                  aranyláncot és fekete kabátot viselt. S most lemondtam minden földi javakról,
                  egyetlen, óriási jótettel egy vagyont adtam egy idegen asszonynak s gyerekének s
                  maguk most a pokol fenekére küldenek, mert rongyos darócot viselek s az
                  aranyláncot is elvitte az ördög.</p>
					<p>- Úgy nézzenek rám, mintha a maguk mindennapos élete fekete pocsolyájából egy
                  kisértet felütné fejét, egyet vakkant s ismét lebukik. Abban a pocsolyában lélek
                  van, melyet maguk nem ismernek. Taposnak rajta, lubickolnak benne, aranyat mosnak
                  belőle, gyöngyöket halásznak a feleségeik nyakára s fogalmuk sincs róla, mi az,
                  amiben halásznak, amiben hempergőznek. A szegénység ügyét akarják rendezni? No hát
                  tudják meg legalább, mi az a szegénység. A szegénység az egyetlen gazdagság és a
                  legnagyobb gazság a földön. Ebből szűrik le maguk a milliókat s nem hagynak neki
                  mást, csak az éhséget. No hát én mondom maguknak: ne vegyék el a szegénységtől az
                  éhséget is. Hagyják meg nekik az ábrándot, hogy nincs nagyobb boldogság, mint
                  jóllakni. Az éhség és a jóllakás ábrándja ennek a világnak épp oly éltető alapja,
                  mint maguknak a pökhendiség és kapzsiság. Az éhség a szegénység lelke, ez ad
                  érzést az apába gyermeke iránt, a gyermekbe apja iránt. Az éhség teszi a szegényt
                  emberré s a mindennapi jóllakás ojtja beléje a becstelen vágyat, hogy magukhoz
                  hasonlítson. Boldog és becsületes voltam, volt asszonyom, voltak gyermekeim, mert
                  nem volt mit ennem. Tegnap még aranyláncos koldus voltam, mert volt pénzem, mely
                  elrabolta családomat, ma legalább aranyláncom sincs és rongyosan és éhesen
                  vághatom a szemükbe: ne bántsák a szegénységet, mert jaj maguknak, ha a társadalmi
                  létnek ezt a gránitalapját is felrobbantják. S most ne törjék a fejüket, miként
                  szabaduljanak tőlem: lemondok és megyek.</p>
					<p>Szólt, felcsatolta a lábát s indult kifelé. Az ajtó közelében lapult Sámuel
                  mester, aki félrefordította arcát. Annak még a vállára csapott s kacagva
                  mondta:</p>
					<p>- No öreg, most már szabad a vásár, senkisem lesz többé, aki a szemed közé röhög,
                  ha tisztelt polgártársnak neveznek.</p>
					<p>A városatyák bambán néztek utána s mikor kitette lábát a közgyűlés terméből,
                  egyszerre csak kitört belőlük a méltatlankodás:</p>
					<p>- Le kell fogni! Be kell csukatni! Ilyen szemtelenség! Rablóknak mondani
                  bennünket!</p>
					<p>A főpolgármester azonban hatalmasan megrázta a csengőt s elégtételt szolgáltatott
                  a megsértett polgári önérzetnek:</p>
					<p>- Azt hiszem, a közgyűlés méltósága ellen vétenénk, ha az imént elhangzott
                  méltatlan támadásokra szót vesztegetnénk. Szolgáljon nekünk ez eszelős koldus
                  vádjaival szemben elégtételül polgártársaink bizalma és a magas kormány
                  támogatása.</p>
					<p>És fölkelt Sámuel mester és krisztusi jósággal kijelentette, hogy neki különösen
                  kinos ez az incidens, mert az ő szivét nemcsak mint a város polgáráét marcangolta,
                  hanem mint apáét, akinek leánya ennek az embernek ki volt szolgáltatva. Nehogy
                  azonban a polgártársak ezt a rokoni viszonyt félremagyarázzák, kijelenti, hogy már
                  tegnap megtörténtek a döntő lépések a törvényes frigy felbontására, ezt az embert
                  pedig most már egyáltalán nem ismeri.</p>
					<p>És Polgár Sámuel mesternek nagy ovációk közepette jegyzőkönyvi bizalmat
                  szavaztak.</p>
					<p>Odakint pedig rendőrnek kellett Faláb Matyit védelmébe venni, mert a feldühödt
                  karzat utána vetette magát s meg akarta lincselni.</p>
				</div>
				<div type="chapter">
					<head>4.</head>
					<p>A szalonban ültek együtt: a nagyságos asszony, a princessz, aranyhaju Rózsika és a
                  madárorru asszony. Aranyhaju Rózsika vitte a szót. Magyarázta a hercegi etikett
                  szokásait, jellemezte az egyes méltóságokat és különösen sokat beszélt egy fiatal
                  huszárról, aki kivont karddal szokott neki udvarolni s két francia udvarhölgyről,
                  akik majd megpukkadtak a féltékenységtől. Álma hercegnő is féltékeny lett rá, mert
                  a huszártiszt előbb neki udvarolt.</p>
					<p>- No össze is verekedtünk csunyán és ott is hagytam az egész bált, amit
                  tiszteletemre adtak.</p>
					<p>- Hát te tudtál mozogni? - kérdezte a princessz. - Hiszen baba voltál.</p>
					<p>- Ki mondta ezt neked? Hogy hihettél akkora ostobaságot? Baba, én? No ilyet sem
                  hallottam. Olyan gyerek voltam ott, mint itt és mindenkinek imponáltam
                  aranyhajammal.</p>
					<p>A princessz nem szólt semmit. De gondolta magában: ne lenne neki palotája,
                  amelyben hercegi ünnepeket fog tartani s ahol én is ott akarok lenni, majd
                  megmondanám a véleményemet!</p>
					<p>Hangosan csak ezt mondta:</p>
					<p>- Én is mindjárt gondoltam, hogy csupa ráfogás az egész. Aztán, ha meglesz a
                  palotád, szakasztott olyan udvart fogsz tartani, mint a hercegi?</p>
					<p>- Ó, sokkal különbet. Kétszer annyi szolga lesz s a vendégeket jobban meg fogom
                  válogatni. Nem jár majd oda mindenféle népség. Csupa herceg, csupa gróf, te leszel
                  az egyetlen polgári, akit beeresztek, mert én nem vagyok büszke.</p>
					<p>- Aranyos vagy, - szólt a nagyságos asszony - s látod, ezért nem is panaszkodom,
                  hogy amiből a palotát építeni akarod, voltaképen a mi pénzünk.</p>
					<p>- Ez nem igaz - rikácsolta aranyhaju Rózsika - mert éppen forditva van. Hol
                  lennének maguk, ha én nem lettem volna s az anyám nem adott volna pénzt annak az
                  embernek!</p>
					<p>- No jól van, ne vesszünk össze rajta, - csitítja a nagyságos asszony - hanem nem
                  gondolod, hogy nincs annyi pénzetek, amiből palotára telik? Hiszen nekünk
                  ugyanannyi van, de mi mégsem tehetjük ezt.</p>
					<p>- Ti nem, de én igen, mert én nekem aranyhajam van s nekem csak szólanom kell és
                  az összes hercegek uj pénzt adnak nekem, azonkívül ha nagy leszek, felesége leszek
                  Imre hercegnek.</p>
					<p>Ekkor az inas elképedve nyitott be:</p>
					<p>- A nagyságos ur!</p>
					<p>- Miféle nagyságos ur?</p>
					<p>Az inas zavartan hebegett valamit, de akkor már az ajtóban megjelent Faláb Matyi
                  rongyosan, a szakálla is kócos volt ismét, zsiros kalapját a kezében tartotta:</p>
					<p>- Én vagyok, ez a szamár azt hitte, hogy mivel tegnap még ur voltam itt, hát ma
                  sem dobhat ki. Különben ma nem is dobhat ki. Csak azért jöttem, hogy a
                  szerződésszerű krajcárokat inkasszálhassam. Szabad alázattal kérnem?</p>
					<p>S a felesége elé tartotta a kalapját.</p>
					<p>- Mátyás, - hebegte ez - meddig akarsz még visszaélni idegeimmel?</p>
					<p>- Semeddig, - szólt ez tompán - egy krajcárt kérek, egy alamizsna krajcárt a
                  koldusnak, az egyetlen krajcárt, melyhez jussa van. Sajnálod tőlem e krajcárt?</p>
					<p>- A tulajdon férjemnek! - zokogja a nagyságos asszony.</p>
					<p>Faláb Matyi megrázkódott.</p>
					<p>- Bánt még, hogy krajcárt vess a férjednek? Látod, ez szép tőled. Ezt akartam
                  éppen tudni, ezért kötöttem ki magamnak ezt a krajcárt. Annyira elszakadtunk
                  egymástól, nem is hittem volna, hogy az én koldustenyeremet megkülönbözteted más
                  koldus tenyerétől.</p>
					<p>- Ez a szégyen, ez a szégyen, mit szólnak majd a cselédek! Mátyás, adok neked
                  annyit, amennyit csak akarsz, de ne gyere így ide, ne mérgezd meg az életünket, ne
                  tedd tönkre szegény gyermekedet.</p>
					<p>- Vagy úgy! - sóhajtott Faláb Matyi és keményen az asszony elé toppant. - A
                  krajcáromat követelem.</p>
					<p>- No hát, ha akarod, itt van! - kiáltott ez most vadul. - Itt van, koldus, itt
                  van, annak születtél, hát maradj is meg annak, ez volt az utolsó eset, hogy még jó
                  szivvel néztem rád.</p>
					<p>S a kalapba dobta a krajcárt, fölkelt, megragadta a princessz kezét s magával
                  vonszolta:</p>
					<p>- Gyere, hagyjuk itt.</p>
					<p>- Tercsike, - szólt Faláb Matyi - nézz az édesapádra - utoljára.</p>
					<p>És Tercsike ránézett édesapjára, könyekben úszott a szeme, reszketett minden
                  vonása, úgy mondta neki:</p>
					<p>- Isten bocsássa meg neked, hogy ilyen alávaló vagy gyermekedhez.</p>
					<p>S ezzel ment.</p>
					<p>S Faláb Matyi most a madárorru asszony elé tartotta a kalapját:</p>
					<p>- Tőletek is jár krajcárom.</p>
					<p>A madárorru asszony rábámult, aztán szenvtelen hangon mondta:</p>
					<p>- Koldus vagyok, mint maga, nekem sincs krajcárom.</p>
					<p>- Koldus? Maga? Hát nem tettem gazdaggá?</p>
					<p>- Engem nem lehet gazdaggá tenni. Ha végigöntenek arannyal, lepereg rólam, mint a
                  hattyu tolláról a víz. Nekem nem lehet aranyat adni, tőlem csak el lehetett venni
                  gyermekem szívét.</p>
					<p>Ekkor közbeszólt aranyhaju Rózsika:</p>
					<p>- Anyám igazat mondott, neki nincs semmije, mert én vagyok a gazdag. Ha majd kész
                  lesz a palotám, akkor meghagyom a portásnak, hogy magának mindig adjon krajcárt,
                  de ne eressze be a palotába.</p>
					<p>- Aranyos gyermek vagy, - mosolyog Faláb Matyi - még aranyosabb, mint az
                  enyém.</p>
					<p>- Ne nevezzen engem aranyos gyermeknek és ne tegezzen. Én úrihölgy vagyok s ha
                  kicsi is, mégis kegyelmes kisasszonynak szólitson. Értette?</p>
					<p>Faláb Matyi fejcsóválva nézegette a csipkékbe burkolt pattogó kislányt, majd a
                  madárorru asszonynyal nézett össze.</p>
					<p>- Ezt jól csináltuk, - mormogta - mi lesz belőle, mire nagyra nő?</p>
					<p>- A herceg felesége lesz, - felelte tompán a madárorru asszony. Aztán a lányához
                  közeledett:</p>
					<p>- Aranyvirágom, édesem, engedd meg, hogy még egyszer megcsókoljalak.</p>
					<p>- Minek? - kérdi kedvetlenül a kislány.</p>
					<p>- És mondd nekem még egyszer: mama.</p>
					<p>- Mama - szólt a gyerek gépiesen és elfordította az arcát.</p>
					<p>- Milyen epedve mondta ezt, amig gépezettel mondta - morgott Faláb Matyi.</p>
					<p>S a madárorru asszony föléje hajolt s meg akarta csókolni a száját. A gyerek
                  elfintoritotta az arcát:</p>
					<p>- Jaj de rossz szagu, - nyögte s elháritotta a csókot, mely csak az orcáját
                  érte.</p>
					<p>A madárorru asszony pedig kifejtette füléből az aranyfüggőt, lehuzta ujjairól az
                  aranygyürüket s egyszerüen szólt Faláb Matyinak:</p>
					<p>- Akarja, hogy együtt menjünk?</p>
					<p>Faláb Matyi megrendült. A melle hörgött, majd éles jajkiáltás szabadult ki a
                  kebléből.</p>
					<p>- Maga is, maga is!</p>
					<p>Majd hirtelen megnyugodva szólt:</p>
					<p>- Menjünk és tartsunk ki együtt.</p>
					<p>Amint a lépcsőn lebotorkáltak, lelkendezve utánuk futott a püspök.</p>
					<p>- Édesapám, vigyen magával!</p>
					<p>Faláb Matyi magához ölelte a fiút, aztán áldóan fejére tette a kezét:</p>
					<p>- Jutalmazzon Isten a jóságodért, aranyos gyermekem. Jól tudom, hogy neked szörnyű
                  szenvedés lesz az élet, mely itt rád vár. Te is odavaló vagy, ahova én indulok,
                  de szenvedned kell, itt kell maradnod, ki kell nőnöd a mélységek világából, mert
                  tisztelned kell anyádat, aki valamikor rád fog szorulni s gyámolítanod
                  testvéredet, hogy a sulyos bajok, miket magának okoz, ne érjék támasz nélkül.
                  Nekem el kell tőlük válnom, mert én a te anyádnak idegen ember voltam a kezdetén s
                  idegen ember lett belőlem ismét. De te az ő véréből való vagy, te nem lehetsz
                  hozzá soha idegen. Maradj és szenvedj, szenvedj és türj és tanulj és iparkodjál
                  belenőni abba a világba, amelybe kerültél. Mert nem a vagyon teszi az embert úrrá,
                  hanem a lelkület. Pénzzel is koldus maradsz, ha a lelked nem idomult hozzá, hogy
                  gazdag ember létedre ne legyenek koldus gondolataid és érzelmeid. Itt maradsz és
                  megtanulod a nagy tudományt, mint lehessen jólétben úszni s nem gondolni az éhezők
                  tömegére. És látjuk egymást, sokszor látjuk egymást s ha rám szorulsz majd, meg
                  fogsz engem találni.</p>
					<p>*</p>
					<p>Hull, hull a fehér hó, omlik a fehér fény ablaksorokból, fényes kapualjából. A
                  telefondróton a veréb egyet sipog:</p>
					<p>- Nem birom tovább.</p>
					<p>És megfagyva hull a kövezetre. Ott terem egy éhes macska és nyomban bekapja. A jó
                  Isten gondoskodik az éhes macskákról is.</p>
					<p>Szemben a fényes kapuval egy sötét kapu. Annak az odvában huzódik meg két fekete
                  alak. Egy ember, meg egy asszony.</p>
					<p>Az asszony: Esik a hó.</p>
					<p>Az ember: Omlik a fény.</p>
					<p>Az asszony: Fényes árnyak keringenek a fehér függönyökön.</p>
					<p>Az ember: Táncolnak a fényes palotában.</p>
					<p>Az asszony: Az a kis árnyék az én gyermekemé volt.</p>
					<p>Az ember: Az a nagyobb árnyék talán az enyémé.</p>
					<p>Az asszony: Hercegek és grófnők között vannak.</p>
					<p>Az ember: Innen két koldus nézi őket.</p>
					<p>Az asszony: Várunk.</p>
					<p>Az ember: Soká várunk. A palota most készült el.</p>
					<p>Az asszony: Nem soká várunk. A palota nemsokára bedől.</p>
					<p>Az ember: Ott a pénz és itt a szeretet.</p>
					<p>Az asszony: Ki kell térni az utjából, hogy belénk ne botoljon, itt kell lenni a
                  keze ügyében, hogy rám találjon.</p>
					<p>Az ember: Hiszed, hogy hívni fog?</p>
					<p>Az asszony: Tudom, hogy hivni fog. Ha mindenki megcsalta, ha elaludt a fény, akkor
                  a sötétség kitárja karjait: jer, gyermekem, az édesanyád vár.</p>
					<p>Az ember: Az édesapátok, aki nem tud kenyeret adni, a sötétség, melynek réme
                  sincs, az odu, melyben szalma zörög, a világ, ahol még boldogok lesznek. S ha még
                  sem jönnek, asszony, mi lesz belőlünk?</p>
					<p>Az asszony: Várni fogunk. Majd nő a hó és eltemet bennünket, majd jön az emlék és
                  feltámaszt.</p>
					<p>Az ember: Jönni fognak. Sírva, hogy fölviduljanak.</p>
					<p>Az asszony: S az ölembe fog bujni s világít a hajával.</p>
					<p>Az ember: Várjunk asszony s bizzál benne. Minden út visszafelé vezet.</p>
				</div>
			</div>
		</body>
	</text>
</TEI>