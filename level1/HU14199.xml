<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU14199" xml:lang="hu">
   <teiHeader>
      <fileDesc>
         <titleStmt>
            <title>Faust orvos</title>
            <author ref="viaf:49267921"> Bródy Sándor (1863-1924)
            </author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">28237</measure>
            <measure unit="pages">168</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Faust orvos</title>
               <date>2015-09-09</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/14100/14199"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Erdélyi Zsolt</name>
                  <name>Mészáros Attila</name>
               </respStmt>
           
                  <bibl type="printSource">
                     <title>Faust orvos</title>
                     <author>Bródy Sándor</author>
                     <pubPlace>Budapest</pubPlace>
                     <publisher>Singer-Wolfner</publisher>
                     <date>1890</date>
                     <ref
                        target="http://mek.oszk.hu/14100/14199/pdf/"/>
                  </bibl>
               
            </bibl>
            <bibl type="firstEdition">
               <title>Faust orvos</title>
               <author>Bródy Sándor</author>
               <date>1888</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T3"/>
         </textDesc>
      </profileDesc>
      <revisionDesc>
         <change when="2019-04-23"/>
         <change when="2018-10-03"/>
         <change when="2021-03-08"/>
      </revisionDesc>
   </teiHeader>
  <text>
      <body>
         <div type="chapter">
            <head>
                Faust orvos.
            </head>
            <p>Délutáni negyedfél órakor már mind a két várószoba tömve volt. A belső szobából
               kiszólt a segédorvos:</p>
            <p>- Nem szabad több jegyet kiadni... senkit is beereszteni. Zárja be az ajtókat... Az
               ablakokat nyissa ki!</p>
            <p>Az inas kitárta az ablakokat. Heves, szemkápráztató nyári nap rohant végig a
               szobákon, a főváros nyarának pállott, tikkadt levegőjét, a belvárosi utcza ezüstös
               porát hozva be magával. Ragyogott minden; az átellenes palota homokkő-szobrai
               szikráztak, az utczát keresztül szelő sürgönydrótok mintha égnének ezüstös
               fénynyel.</p>
            <p>Le kellett ereszteni a függönyöket. A juliusi délután álmos homálya követte a
               ragyogást. A várószobák betegei ásitottak. Künn is álmosan folyt az élet. A nyári
               forgalom lusta morajából kihallatszott egy-egy terhes kocsi kellemetlen csörömpölése,
               ember-tolta talicska keserves nyikorgása. Az igás szekerek széles kereke alatt
               idegbántóan nyögött a megpuhult aszfalt.</p>
            <p>A várószobák betegei meg-megrezzentek ezekre a sajátságos, szinte emberi hangokra:
               olyik fejéhez, melléhez, vagy lábaihoz kapott, s az ásitást, a sejtelmes suttogást, a
               visszafojtott zajokat: zűrzavar, nyögés, izgatottság váltotta fel.</p>
         </div>
            <div type="chapter">
               <head>
                   I.
               </head>
               <p>Még egy negyed óra hiányzott a háromból. S még mindég érkeztek pácziensek. Nehéz
                  betegek, a kik épp most érkeztek a fővárosba s az utazástól még azon porosan
                  egyenesen ide siettek. Gazdag képzelt betegek, a kik minduntalan felszaladgáltak
                  ide élvezni a drága szórakozást: bajukat ujra elsirni, századikszor, ujfent
                  elpanaszolni a hires orvos-professzornak.</p>
               <p>Lázas lélegzetvétellel meg meg jövevények álltak meg az ajtó előtt. Kopogtattak,
                  az inas kinézett:</p>
               <p>- Nincs hely, holnap! És bezárta előlük az ajtót.</p>
               <p>Sohaj, a kétségbeesés tört szavai, rimánkodás, szitok, gorombáskodás hallatszott
                  be a lépcsőházból. Mig a várószobában elhelyezkedett betegek egyrésze kárörvendőn
                  mosolygott; de egypáran elhalványodtak: «ha mink rekedtünk volna odakünn!» - ez a
                  gondolat fejeződött ki az ideges arczokon.</p>
               <p>Egyébként bizonyos megnyugvás, az orvosba, a tudományba helyezett bizalom vett
                  erőt rajtuk. Csakhogy végre itt voltak, itt ülhettek a sekrestyeszagu levegőben. A
                  behomályositott szoba ébenfautánzatu zongorájával, az angol aczélmetszetekkel a
                  pompeji vörös falon: a nagy külföldi hirlapok a fekete olvasó asztalon, a pálma,
                  páfrány-csoport a szögletekben, a gyászruhás komolyképü inas a rendelő szoba
                  ajtajában, az orvosok váró-termeinek egyéb különösségeivel, szinte meggyógyitotta
                  bajaikat egy pillanatra.</p>
               <p>Azután szemlátomást örültek annak, hogy igy együtt vannak, mindannyian <hi>komoly </hi>betegek, testvérek a legnagyobb emberi nyomoruságban.
                  S bár féltékenykedtek, sőt irigykedtek a miatt, hogy ki jusson elébb a tanár szine
                  elé, mégis részvéttel tekintettek egymásra. Egy kövér ur - valószinüleg
                  uralkodáshoz szokott vidéki birtokos - hangosan, dühösen méltatlankodott, hogy az
                  utolsóelőtti számot kapta: későre hagyott fiatal asszonykák affektálva
                  siránkoztak, de a nagyobbik rész magába fojtotta keserüségét, kiváncsian nézegette
                  egymást. Majdnem mindegyikük azt tartotta a másikról, hogy rettenetes szinben van
                  s aligha huzza ki a telet. De a szomoru diagnozist magukba fojtották, sőt
                  vigasztalták egymást, adták a tapasztaltat, a tudóst, mindenre tudtak esetet,
                  minden kóros jelenségnek keresték a megokolását. Hangzott és viszhangzott a
                  stereotip kérdés: «mitől van». A «megfáztam», mint minden kór legfőbb oka, folyton
                  szerepelt.</p>
               <p>Az igazi betegek közül kirikitott nehány elegáns hölgy. A jólét és tétlenség
                  divatos betegei, a kik eljöttek félrevezetni a professzort és ennek révén
                  férjeiket, hogy valami hires fürdőbe mehessenek. És félénken, összefogott ruhával,
                  virágot, vagy illatszeres üveget szagolva, - nehogy rájuk ragadjon valami betegség
                  - nyugtalanul járkáltak fel s alá, rettegve attól, hogy szoknyájuk érintkezni
                  talál amaz asszony-alkotta csoporttal, honnan az idegbetegségek technikus
                  terminusai hangzottak ki.</p>
               <p>Csudálatos bajok, csudálatos nevek; az egyszerü neuralgiával, vagy a közönséges
                  histeriával már alig mert valamelyikük is előhozakodni. Egymásra liczitálták a
                  különösnél különösebb bajokat, iszonyatos fájdalmakról panaszkodtak, és amint
                  valamelyikük elbeszélte baját, s annak simptomáit: azonnal akadt a csoportban nem
                  egy, ki ugyane betegségben sinylett, hirtelen ugyanezeket a jelenségeket észlelte
                  magán. Majdnem összevesztek azon: kinek van nagyobb, bonyolultabb betegsége,
                  érdekesebb baja, habár titkon örültek, hogy nem egyedül való betegek, s az, hogy
                  más is szenved, nemcsak ők, vigaszt nyujtott nekik.</p>
               <p>Melankolikus fiatal lányok, sajátságos, kékesen zománczozott szemükkel egykedvüen
                  néztek maguk elé. Sem a társalgás, sem a környezet, sőt még saját maguk is alig
                  érdekelte őket. Csak olykor vetettek különösen merev tekintetet a férfiakra, a kik
                  itt sokkal csekélyebb számmal voltak, mint az asszonyok, de közlékenységben még
                  ezeken is tultettek.</p>
               <p>Ők voltak a mély hang abban a komor és zavaros szimfoniában, mely a betegségek
                  száz jajából, nyügösködéséből, tört és magukban érthetetlen hangjaiból itt
                  összeverődött. Ők voltak az igazi szenvedők, kiket egyaránt nyügözött le az élet
                  terhe s a betegség. Mintha asszonyaik szenvedésének terhét is ők viselnék:
                  sokkalta fáradtabbnak, lenyügzöttebbeknek látszottak, mint ezek, a kik itt minden
                  bajuk daczára csinosak, sőt fessek voltak. De mig a hölgyek arczát legtöbbször
                  szinte ruttá tette a szenvedés: a férfiak, mintha megszépültek volna a
                  lebirhatatlan kórokkal való hősi, de haszontalan küzdelmükben. Arczuk megnyult,
                  megvilágosodott, csodálatos értelmességü homlokok éles körvonalai keltek ki az
                  asszonyok duzzadt arczai közül.</p>
               <p>Idegbaj szülte vaksággal megvert emberek, a szem tabetikus kórjának áldozatai,
                  kezdődő gerinczagybántalmak betegei, és mindama rokon bajosok, kik előtt
                  tehetetlenül és tudatlanul ereszti le kezeit az orvos: bizva, kétségbeesve,
                  reménykedve és szepegve beszélték el egymásnak bajaikat, melyeknek nehezebb része
                  saját szenvedésükön kivül abból állt: mi lesz a családból, a gyerekekből, az
                  asszonyból, az eltartott anyából, vagy kis testvérekből, ha ez <hi
                     >még </hi>igy tart sokáig?</p>
               <p>Könnyen kötődtek az ismeretségek, de mégis voltak zárkózott urak, hölgyek,
                  könnyebb betegek, a kik nem igen ereszkedtek beszédbe. Egy elegáns ügyvéd, kinek
                  nem volt egyéb baja, csak az, hogy egy idő óta képtelen akár egy egyszerü
                  keresetet is megszerkeszteni: nem felelt a kérdezősködésekre, de titkon figyelt,
                  hogy mit beszélnek körülte hát ha megtalálja a szenvedésben párját? Az egyik
                  szögletben, kis lány kiséretében, végre lelt egy iszonyatosan összetört alakot, a
                  ki szomszédjának épp az beszélte, hogyan keletkezett a baja. Egészen ugy, mint az
                  övé. Mintha parázs hullott volna agyvelejére. Mégis kérdezősködni akart, de nem
                  tudott, tovább kellett mennie.</p>
               <p>Három-négy asszony s egy fiatal lány nedves nagy szeme kisérte mozdulatait, hozta
                  még jobban zavarba. Végre is érezte, hogy nem szabad többé itt maradnia. Szinte
                  kifutott innen. Távozása némi örömet keltett. Ezzel is több idő jut rájuk - ezt
                  gondolták magukban.</p>
               <p>Majdnem mindannyian azt szerették volna, ha az orvos nekik szentelné az egész
                  délutánt. Különféle vizsgálati módszerekről beszéltek. Vulpian, Charcot, Duchenne,
                  Kraft-Ebing, sőt hirnevesebb hazai orvosok nevei is hangzottak fel minduntalan. Az
                  idegbajokról irt hirnevesebb munkákat, a Kraft-Ebing specziális iratait, Charcot
                  hires előadásait, Vulpian «Physiologie da système nerveux»-jét, Rosenthal
                  «Nervenkrankheiten» czimü munkáját emlegették. Aztán a közkézen forgó férczművek
                  czimei, adatai, magyarázatai vegyültek bele a suttogó beszélgetésbe, s egy
                  pillanatra ugy látszott, mintha nem is betegek, de orvosok százai ülnének itt
                  óriási konziliumot.</p>
               <p>Voltak itt olyanok is, a kik az idegkór- és gyógytan egész irodalmát
                  áttanulmányozták és ajánlgatták, egész a rajongásig dicsértek valami uj,
                  kisérletező gyógyszert, esetleg gyülölettel szidták a morfiumot, vagy egyéb
                  narkotizáló szert, melylyel orvosuk «megmérgezte» őket.</p>
               <p>Lassankint megszokták a diszes szobák nehéz levegőjét is. És nevettek, a mikor
                  valaki erősen döngette a bezárt ajtót. Az inas kérdé: «Ki az?» Egy ismert báró és
                  országgyülési képviselő ingerülten nevezte meg magát. De az ajtó nem nyilt ki, az
                  inas szárazon felelé:</p>
               <p>- Nem lehet... holnap...</p>
               <p>
                  <hi>Ez </hi>az egyenlőség jól esett nekik. Szóba került, hogy egy
                  bécsi professzor milyen módon dorgálta meg a királynét. Hires orvosokról kezdtek
                  anekdotázni, mig egy kecskeszakállu ur - naiv és jóságos arczczal - az orvosok
                  karakteréhez szolgáltatott adatokat. Bejárta Európa minden nevesebb
                  speczialistáját. Felkereste J. M. Charcot a Salpetrièreben és a szent-mártoni
                  javasasszonyt. Megpróbálkozott mindenhol és mindenféle szerrel s betegségének
                  tizennegyedik esztendejében arra az eredményre jutott, a mit nem restelt itt is
                  hangoztatni:</p>
               <p>- Svindlerek, nem tudnak semmit, csak a mikor vágni kell...</p>
               <p>A váró-szoba órája hármat ütött. A kecskeszakállu ur elnémulva rezzent össze.
                  Zsebéből pepszin boros kis üvege kiesett.</p>
               <p>A rendelő-szoba megnyilt. A hangulat ujra komor és kinos lőn. Hysterikus
                  asszonyok, leányok ujfent felvették szánalmas és a szánalomra leső szerepüket.
                  Huszan panaszkodtak egyszerre fejfájásról, s talán csak kettő érezte igazán. A
                  legváltozatosabb grimaszok keltek, tüntek, ujra keltek. Hölgyek tolongtak a tükrök
                  előtt végsőt igazgatva toalettjükön. Egy szép szőke hölgy rimánkodott az
                  inasnak:</p>
               <p>- Egy fésüt... nincs egy fésüje?...</p>
               <p>És valami vigyázatlan ajak a kisebbik szobában hangosan nevezte meg azt a
                  fogalmat, melyben mindaz, a mi itt van, s mindaz, a mi nincs itt: véget ér.
                  Hangosan mondta ki ezt a szót: halál.</p>
               <p>«Halál» viszhangzott a nagyobbik szobában, a nélkül, hogy bárki is megremegett
                  volna. Olyan közel volt hozzájuk a zordon kép, hogy nem is látták. Elrendezkedtek
                  helyeiken s izgatottan nézték, hogy eresztik be az első beteget. Alig öt percz
                  mulván a másodikat, aztán a harmadikat, negyediket.</p>
               
            </div>
            <div type="chapter">
               <head>
                   II.
               </head>
               <p>A várakozók száma egyre fogyott; hat óra felé már alig voltak bent nyolczan,
                  kilenczen. A beszélgetést is abba hagyták, s nyugtalansággal lesték, mig rájuk
                  kerül a sor, ugy hogy egész világosan meghallatszott izgatott szivüknek ideges
                  dobogása, a mig a rendelő-szoba ajtajában várakoztak. Mintha esküvőre mennének,
                  birájuk elé állanának. Az izgatottság, a félelem torkukba szoritotta a szót. A még
                  mindig dühös birtokoson meg kisérőjén kivül alig beszélt más.</p>
               <p>Az aztán, hogy neki indult, beszélt bőven. Orvosnövendék volt és tanitványa a
                  hires idegprofesszornak. Két éve hallgatja előadásait, s ezer részletet tud
                  róla.</p>
               <p>A várakozók leapadt csoportja mohón nyeli el szavait a mint rajongással szól az
                  európai hirü tanárról, a csodálatos gyakorlatu orvosról.</p>
               <p>- Mennyit kereshet évenkint? vág közbe egy börzén spekuláló buzakereskedő.</p>
               <p>- Hatvan-hetvenezer forintot. De amugy, hazulról is gazdag.</p>
               <p>- Nem volt zsidó? kérdi a birtokos.</p>
               <p>Az orvosnövendék méltatlankodva rázta meg fejét:</p>
               <p>- Zsidó! ördögöt. De mégis van a dologban valami. Az apja erdélyországi örmény
                  eredet, de már tiszta magyar, mig az anyai nagyanyja spanyol zsidó származásu. A
                  hires Bonavesztékből, azok a dusgazdag fakereskedők...</p>
               <p>A hires fakereskedő-dinasztiáról a börzianer tudott sok részletet. De nem hagyták
                  mind elmondani, az orvosnövendéket kérdezték tovább:</p>
               <p>- Hát az egyetemen?</p>
               <p>- Az egész délelőttöt tantermében s kórházában tölti. Talán minden kollegája
                  között neki van a legtöbb hallgatója. Különösen a mióta szülészetet is ád elő. Nem
                  is valami nagyon szeretik tanártársai. Jaj annak a hallgatójának, a ki neki fizet
                  tandijat s a másik szaktanár előtt kell vizsgáznia! Ő maga nem valami sokat
                  törődik a tandijakkal, nagyon sok hallgatójának elengedi. Pedig ez éppen nem
                  szokásos az orvosi fakultáson... Olykor-olykor még rigorozumra is ád pénzt olyik
                  földhöz ragadt növendékének.</p>
               <p>- Szépen ád elő?</p>
               <p>- Lassan s nem folyékonyan, de néha nagyon szépen. Megérzik rajta, hogy sokat
                  tartózkodott külföldön, szó-helyezésében van egy kis galliczismus. Három évig volt
                  segédorvos a párisi Chariteben, ugyanennyi ideig segédtanár a strasszburgi
                  egyetemen. Azt hiszem, ott marasztalták is, sőt Bécsbe is hivták tanárnak, de nem
                  ment.</p>
               <p>- Hazafiságból?</p>
               <p>- Bajosan. Beteg mindenütt van az egész világon. Más lesz az oka...</p>
               <p>- Asszony? - kérdé egy <hi>asszony</hi>.</p>
               <p>Az orvosnövendék mosolygott.</p>
               <p>- Nem hinném. Beszélnek ugyan titkos és nyilt viszonyairól, hóditásairól, melyeket
                  itt a mágnásnegyedben és tulnan a Lipót-városban tett, de hát ezek csak apró
                  flörtölések. Van is neki ideje egy asszonynyal foglalkozni, a mikor tanulmányának
                  tárgya minden asszony.</p>
               <p>- És milyen szép ember! vágott közbe egy nagy, piros-kalapos asszonyság, olyan
                  hangon, a mint azok szoktak beszélni a kik gyakorta akaratukon kivül is
                  beszélnek.</p>
               <p>Mindannyian elmosolyogták magukat. Az orvosnövendék vékony, szinte lapos fejével
                  igent intett. Aztán valamit sugott a lecsillapult birtokos fülébe. Csak ezt
                  lehetett belőle meghallani:</p>
               <p>- Az asszonyok...</p>
               <p>- Vajjon mért nem nősül? kérdé mintegy önmagától a piros-kalapos hölgy.</p>
               <p>- Minek, kinek? Nincs rá ideje. Aztán annak az esetleges feleségnek nem volna
                  valami jó dolga. A folytonos alkalom... folyton asszonyok között... a kik
                  imádják... meg a könyvek... a kórház, a hullák...</p>
               <p>A szigorlóorvos meglassitotta hangját. Már csak két beteg volt a váróteremben. A
                  rendelő szobából a villamgép bugása, a beteg nyögése, egy női sikoly s valami
                  kellemesen csillapitó hang hallatszott ki. A tanár beszélt a piros-kalapos
                  asszonysághoz mint valami kis gyerekhez.</p>
               <p>A lakás tulsó részén a másik inas eresztette ki a megvizsgált betegeket, a kik
                  csendesen vonultak végig a lépcsőn. Valamelyikük zokogott s nem akart elmenni.</p>
               <p>Végre a birtokost is beeresztették. S kevés vártatva utána a legutolsó számu
                  beteget, egy fehér hálófőkötős, folyton reszkető öreg asszonyt.</p>
               
            </div>
            <div type="chapter">
               <head>
                   III.
               </head>
               <p>Egy pár percz hiányzott a kilenczedfélből.</p>
               <p>Az inasok kinyitották az ablakokat, aztán füstölővel jártak végig a szobákon.</p>
               <p>Az egész ház elnémult, mint a hogy kihalt körös-körül az egész városrész. És egy
                  egész utcza viszhangzott, a mint bakjával, fürészével a hátán valami favágó végig
                  ballagott rajta, ki, haza, a vasuti hid felé.</p>
               <p>A ház csendjét is léptek zaja akasztotta meg. Bent a rendelő szobában valaki
                  izgatottan járkált. Majd megszólalt a villamos csengetyü, négyszer. Az ur
                  világosságot parancsolt s az inasok törpe, de rendkivül széles lámpákat vittek be
                  a belső szobába. Némán tették le a konzolra, szó nélkül gyujtották meg az
                  iróasztal fölötti lusztert. És hallgatagon várták a parancsot:</p>
               <p>- Oltsátok el... vigyétek ki! szólalt meg egy kedvetlen hang a sarok felől. Majd
                  kevés vártatva hozzá tette:</p>
               <p>- Elmehettek, a kocsis ne jöjjön fel, nem megyünk sehová.</p>
               <p>Ujra homályos lett a szoba. Az álló iróasztalon, ablak mellett egy nagy könyvbe
                  jegyezgetett a segédorvos.</p>
               <p>A tanár kinézett az ablakon. A muzeum felől már gyujtogatták a lámpásokat. Éjjeli
                  lámpák - alvók számára.</p>
               <p>Csakugyan ugy tetszett mintha aludnék az egész városrész. Aludt: az ide látszó
                  muzeum zöld lombjainak ágyában, széltül a lovarda elmosódott körvonalai
                  érczlovával egyetemben, a magyar urak kis és nagy palotái parkjaikkal s
                  portásaikkal együtt. Az üresen hagyott, nagyrészt lakatlan czimeres facadeü házak
                  nagy ablakai lefüggönyözve, a szép mívü kapuk zárva. Itt-ott ezüstös galandu
                  sapkában, szájukban porczellán pipával, bóbiskolva pöfékeltek öreg portások.
                  Házmesterné, faczér inas, az uri életre kiváncsi hordáros megállt előttük.</p>
               <p>Az Eszterházy-utcza felől egy kis czukorsüteményhez hasonló palota, melyet valami
                  kitünő versenyló emlékére s egy még kitünőbb szinésznő kedvéért emeltetett egy
                  magyar főur: kivilágitott, kaczér kis ablakaival belé nevetett a méltóságosan
                  néma, komoran tisztes utczába.</p>
               <p>A professzor mosolyogva fordult el az ablaktól, segédje felé:</p>
               <p>- Érdekes ez a Budapest. Mintha csak a kelet és nyugat tüzes vadházasságából kelt
                  volna ki. Olyan szines, olyan különös s olyan tanulságos - nekünk, erkölcsök
                  megfigyelőjének, idegek foldozójának. Más metropolisokban már az érzések kész
                  betegségeivel állunk szemben, meglett konkrét tényekkel. Itt azonban a fejlődő
                  várossal együtt fejlődnek a bajok. Elragadó összehasonlitásokra nyilik itt
                  alkalom.</p>
               <p>Az asszisztens becsukta a kóresetekkel tele irt nagy könyvet s némán hallgatott a
                  mesterre. A szobában növekedett a homály. Kárpitok, a falszőnyegek sötétvörös
                  szine feketére vált. A hőmérsékmérő embermagasságu gép, a kórok kikémlelésére
                  szánt furcsa alaku tárgyak, villamos telepek, száraz és savas gépek, fényezett
                  dobozokban és szabadon, meg-megingó kerekekkel, bár egymástól meglehetős
                  távolságra: most összefolytak, egybekapcsolódtak a padló világos szőnyegének
                  mozdulatlan, mély árnyékában. Az ablakkal szemben álló fal kárpitjának
                  sárgás-barna világossága nem engedte, hogy az este legyen urrá, ez egyszerre
                  barátságos és visszarettentő szobában. Annak aranyszöges falszőnyegén lógott a
                  szoba egyedüli képe. Hosszu és keskeny alaku keretben, hosszu és keskeny száju
                  emberarcz franczia rézmetszete.</p>
               <p>És a Vulpian doktor arcza mintha fintorgott volna. Orra hol benyomult, szája hol
                  még jobban kiszélesbült. Feje hirtelen felényivel keskenyebb lett mint előbb, majd
                  hirtelen szétterült, megvilágosodott, mint valami gomolya sárga korongja. Az utcza
                  félig nappali, félig már esti világossága és a rosszul megerősitett rolló
                  lóbálódzó szövete játszott vele.</p>
               <p>A tanár már perczek óta hallgatott. Olyan csend volt itt és körös-körül, hogy a
                  külső telkek és a majorok kutyáinak hangversenye, vegyest a dunai hajók
                  füttyentésével ide hallatszott.</p>
               <p>- Tanár ur, ma érdekes napunk volt - hasitotta félbe a csendet az asszisztens -
                  hatvannyolcz beteg, köztük csak tizennégy férfi. Kiváló esetek...</p>
               <p>A professzor kedvetlenül igenre bólintott:</p>
               <p>- Érdekes, de hát én azokat az egészségeseket is szeretném látni, a kik közül ezek
                  a betegek kikerültek. Lássa, azt kellene egész pontosan tudnunk, hogy állanak elé
                  a dolgok. Megfigyelni, hogy özönlik be az egészséges vidék fris folyama a főváros
                  petyhüdt álló vizébe. Hogyan alakul át, mikép válik egygyé. Az atya még
                  patriarcha, a fiu már idegsorvadásos. Az anya még erős és energikus, mint egy
                  férfi, a lánya az már meghalt csalódott szerelme miatt. Hol itt a fejlődés, az
                  átmenet hol van - azt nem látom. Az emberek nem változhattak meg oly hirtelenül s
                  itt mégis oly hirtelenül megváltoznak. Jőjjön, kövessük életük lázas utját.
                  Rohanjunk a rohanók után... Tanulmányozzuk a benszülötteket. Politikájuk,
                  társadalmuk, de legfőkép szerelmük történetét, életét, összefüggését mind ama
                  millió dologgal, a mivel ezek összefüggnek. Vegye külön a nemeket, határolja el a
                  nemzetiségeket, a fajokat, a különös raszokat, a vegyeseket, a különös és a
                  tuczat-embert. Tessék fölállitani külön osztályt a foglalkozásoknak... Aztán az
                  igy előálló milliárd adathoz adja a helyi viszonyok különbségét, az alakuló
                  világváros kikeresendő törvényét, aztán rendezze ezt az adathalmazt.</p>
               <p>A tanársegéd szinte szédülő fejét kezeire támasztotta, a professzor folytatá:</p>
               <p>- Ilyen módon nyer valami általános képet az egészről. Talán itt-ott egy-egy
                  esetet meg is tud gyógyitani. De hogy kiismerje ezt az egész ideges, bolondos
                  fővárost, a még idegesebb s bolondosabb Európa közepében az - lehetetlen.</p>
               <p>- Lehetetlen! ismétlé halk szóval a tanitvány.</p>
               <p>A mester háttal fordulva az ablaknak, a még mindig világos kárpitra mereszté
                  szemeit s elhallgatott. Nem látták többé egymást. Csak a segédorvos különböztette
                  meg egy nagy fekete foltban a mester szemeinek helyén ama két fekete kristályként
                  csillogó pontot, mely változatlan, mozdulatlan meredt egy és ugyanazon helyre. S
                  az élő ember e két csillogó pontban olyan különösen hatott rá, annyira
                  emberfeletti volt, hogy a félelem valami ismeretlen árnyéka kezdé szorongatni.
                  Beszélni akart, de nem tudta mit.</p>
               <p>Köszönt hát halkan s szinte sompolyogva elment.</p>
               <p>Lépései már az előszobában hangoztak, a mikor a tanár felkelt, hogy kezet nyujtson
                  neki. S a mikor látta, hogy nincs többé kinek, megállt a szoba közepén.
                  Iróasztalára nézett. Egy nagyobbacska sötét masszában megismerte azt a pénzcsomót,
                  melyet ma hagytak asztalán betegei. Utána nyult, felnyalábolta s az ablakhoz
                  vitte.</p>
               <p>Boritékban és a nélkül rongyos és ujdonatuj ötös meg tizes bankjegyek feküdtek
                  előtte. Egynek-egynek nehéz illata volt. Némelyiket megszagolta. Egyre - melynek a
                  közepe furcsán volt kitépve - mosolygott is. Egy másikban tizes bankjegy mellett
                  szerelmes levelet talált. Talán valami hölgy találkozóra kéri, felajánlja neki
                  szerelmét?... Mindennap hagynak itt beteg asszonyok ilyen levelet. Néha
                  fenyegetésekkel, gyakran hazugságokkal telit. Volt már olyan is, a ki azt irta:
                  tudom, hogy szeret, ne titkolja tovább! Egy nagykereskedő felesége megható
                  szemrehányásokkal illette: «Ezt igérte ön nekem? Nem ön volt-e, a ki valami
                  csodálatos szer segitségével megejtett, eltéritette szivemet szegény férjemtől,
                  feldulta családi életem boldogságát. Önnel törtem meg a legboldogabb házasságot. S
                  most visszaretten közös bününk következményeitől. Fél. Elzárkózik előlem. Óh, hát
                  viseljem én az egész bün terhét, de ne szakitsa szét összefonódott sziveinket. Ön
                  elviseli a szakitást, de én...?»</p>
               <p>A házasságtörésben, a viszonyban nem volt egy igaz szó se. Egyszer masszirozta
                  ennek a hölgynek a karját s akkor azt mondta neki. «Nagysád, szép karja van!» Ez
                  volt, ez a sablónos bók volt alapja a képzelődő kis hölgy modern drámájának, mely
                  egy csepp hijjával kompromittálhatta volna az ártatlan professzort.</p>
               <p>Talán most is az irt neki. Egy gyufa világánál jobban megszemlélte az aláirást. Az
                  volt csakugyan.</p>
               <p>Az orvos boszankodva s mosolyogva tette vissza iróasztalára a levelet. A
                  bankjegyeket kezdetben össze akarta rakosgatni, majd hirtelen türelmét vesztve
                  dobta be egy kis nikkel-kasszába.</p>
               <p>Ugy látta, megszámlálás nélkül is azt vette ki, hogy egy napon se keresett még
                  ennyit tudományával. És némi örömet érzett. De mint mikor valami czukor-féle a
                  gyomrot még émelygőbbé teszi, ez után az öröm után még kellemetlenebbül érezte
                  magát.</p>
               <p>Soha nem volt még igy elfáradva, és soha nem érezte még ugy, hogy milyen kevéssé
                  érdemli meg azt a pénzcsomót, melynek avas-pézsmás szaga még folyton ott volt
                  orrában.</p>
               <p>Aztán arra is most gondolt először, hogy a mikor ilyen megimádott büvésze az
                  asszonyoknak, a mikor azok a különös fejecskék hideg kezének egyetlen simitásától
                  meggyógyulni látszanak: ő maga folytonos veszélyben forog. Örökösen köztük élve: a
                  titokszerü lények öntudatlan, láthatatlan hálójukat szövik körülte.</p>
               <p>Maga-megvetése, kifáradt volta, valami ismeretlen ellenségtől való rettegés
                  halvány nüansza: olyan állapotot idéztek fel lényében, a mely egészen ismeretlen s
                  igy kéjelmetlennek is tetszett neki.</p>
               <p>A szomszéd szobából valami szőnyeget hurczolt ki, azt ráteritette egy széles és
                  alacsony divánra s azon hanyatt feküdt.</p>
               <p>Behunyta szemét, de ébren volt. Mégis minduntalan közel az álom mesgyéjéhez.</p>
               <p>Gondolatai mégis világosan, sőt villanásszerü világossággal torlódtak
                  egymásra.</p>
               <p>Különösen két dologgal foglalkozott. E dolgok elseje emésztette, másodika pedig
                  szinte kínra izgatta.</p>
               <p>Nem tud mit sem - ez volt az első. Az asszonyok titokszerüsége: a második ez
                  volt.</p>
               <p>Összeszámolta magában, mit mindent kellett megtanulnia, a mig arra az eredményre
                  juthatott, hogy tudománya semmi. És hirtelen egy tizedrangu izom neve jutott az
                  eszébe, melyet évekkel ezelőtt boncztani vizsgáján nem tudott megmondani
                  tanárjának. Egypárszor ennek a latin nevét emlegette magában, aztán arra gondolt,
                  hogy milyen sajátságos, már kilencz éves korában érdeklődött az anatómia iránt.
                  Vannak gyerekek, a kik valamely emberkészitette gép iránt érdeklődnek, ő maga az
                  ember gépezete iránt érdeklődött. Halott-látni elment szülővárosának legmesszebb
                  eső házaiba. És hirtelen eszébe jutott ezeknek a halottaknak neve, szine, formája.
                  Majd azok a hullák jelentek meg képzeletében, melyeket tanulmányai alatt látott,
                  bonczolt. Volt egy, a kinek nem tudta akkor megállapitani a kórisméjét - most
                  eszébe jutott. De csakhamar belátta, hogy még nem jár a helyes uton. Ujra csak
                  tapogatódzás, megint csak feltevés.</p>
               <p>Mosolygott, mert arra gondolt, hogy az orvosokat igy kellene nevezni: «a
                  feltevések tudományának tudora». A kiválóbbakat pedig igy: «a f. t. főtudora».
                  Majdnem nevetett ezen a különös czimen, de torkát keserüség szoritotta össze, a
                  mint minden átmenet nélkül eszébe jutott, hogy egy egyszerü reszketeg hüdésest nem
                  tud meggyógyitani. Boszankodva gondolt a villamos lapdacsok komédiájára,
                  keserüséggel a fájdalmakat csillapitó szerekre, melyek egyrészt hasznosak, de
                  másrészt még többet ártanak. A morfium mint gyógyitó-szer és a morfinismus mint
                  rettenetes baj, élő példákban jelent meg előtte. Majd szinek és szagok eleven
                  emlékei ütötték meg szerveit. Ama gyógyszerek szine és szaga, melyeket egyenkint
                  külön és külön tekintélyek javaltak az idegrendszerek bántalmaiban. Alig
                  egynek-egynek látta gyógyitó hatását. Kuruzslás ez az egész - gondolta magában,
                  tehetetlenek, ostobák, kérkedők, kufárok vagyunk.</p>
               <p>Ebben a pillanatban kevesebbre becsülte tudományának eredményeit, mint a mennyit
                  tényleg megértek. Általa már elfogadott theoriákat döntött hirtelen halomra.
                  Tények harmoniájába ellentmondás vegyült. Tekintélyek omlottak össze. Becses
                  könyvek kerültek a sutba. Évtizedes meggyőződések kősziklája elpárolgott, mint
                  valami illó olaj. És mindenek e pusztulásából, a romok e százféleségéből egy uj
                  hatalom kelt ki.</p>
               <p>Formátlan formák kolosszális tömegei egyben. Nehéz, nyomasztó és csábitó. -
                  Titok.</p>
               <p>Az ember-állat titkai, de különösen a titokszerü, rejtelmes asszony. Gyakran hitte
                  már, hogy végére járt ezeknek a titkoknak. Különösen asszonyismeretére volt
                  büszke. Örökösen köztük élve, a szalonokban és a kórházakban: látta őket frisnek,
                  üdének, férgesnek, betegnek, százféle helyzetben, ezerféle alakban. Megfigyelte
                  őket a bálteremben, a mint fehér gáz-ruhájukból válluk, arczuk, vakitó
                  fehérségével ugy kelt ki, hogy szinte szerves lényeknek se látszottak többé. Majd
                  dörzsölte a görcstől kicsavart testü idős cseléd-leány petyhüdt lábát. A mióta
                  orvos volt, háromezernél több asszonyt vizsgált meg s majdnem ugyanannyival
                  találkozott a társaságban, a bonczasztalon.</p>
               <p>Az asszonyok e tömegéből egy asszonyalakot választott ki. Tipusát mindannyinak.
                  Betegesen nagy képzelődő erő, betegesen finom idegrendszer: ezek voltak az ő
                  asszonyának legfőbb sajátosságai. A modern, különösen a nagyvárosi nő tömeges
                  megbetegedését is erre az okra vitte vissza. E sajátosságok kikutatására
                  törekedett, ezekre lesett mindenütt, hivatása közben ugy mint az életben. És
                  végtére annyira érdeklődött ezek iránt, hogy elfelejtette czélját is. Olykor az is
                  eszébe jutott, hogy jó volna szerelmi viszonyokat szőnie, igy talán mélyebbre
                  láthatna. De se ideje, se temperatuma nem volt ezekhez a kutató szerelmekhez.
                  Aztán idegenkedett is tőlük. Tudta, hogy ha perczre, pillanatra is, de kénytelen
                  elveszteni teljes öntudatát e különös játékokban. Voltaképen pedig félt is ez
                  ismeretlen valamitől.</p>
               <p>A vallásos, erkölcsös, majdnem bigott szülői házban, a czisztercziek gimnáziumának
                  táp-intézetében nem látta, hát nem ismerhette meg a szerelmet. Később az egyetemen
                  megismerte egyik lényegét, de szerelmes ismét nem lehetett. Fejét tette urrá,
                  szervei annak szolgáltak. És ez állapot megmaradt mindvégiglen. Mind többet-többet
                  vágyott és mind többet kellett tanulnia. A tudás nagy könyvétől nem láthatta meg a
                  kis Ámort. Aztán a Charite, majd Charcot kórháza, a német «Krankenhaus»-ok női
                  osztályai csirájában támadták meg illuzióit.</p>
               <p>Harminczöt éves lett, a nélkül, hogy szive dobogott volna valamely titkos
                  találkozó óráján, avagy azt mondta volna valaha egy hölgynek: «nem lehet élnem
                  nélküled!» Pedig tudta, hogy nemcsak költők találták ki a szerelmet. Alig volt
                  valakinek annyi baja ezzel a főelemmel, mint éppen neki.</p>
               <p>Hölgy-betegei bajának majdnem mindig volt köze ehhez az érzelemhez. Sőt
                  felerészben ez volt betegségük okozója. Csalódott, vágyakozó, boldogtalan
                  asszonyok, elhagyott, meggyalázott szeretők neveivel s történetével volt tele
                  jegyzetes nagy mappája. És látta a szerelem jelenségeit a maga őseredetiségében,
                  de tulczivilizált voltában is. Regényt habzsoló asszonyok, tulmodern nők és a
                  szerelem szót kimondani se tudó parasztlányok szerelmi szenvedélye tárult ki
                  előtte. Dauphnis és Chloe, Colette és Minette egymás mellett szerepeltek
                  jegyzeteiben. Az éretlen kiváncsiságon elkezdve, végig az érzékiségen, egészen a
                  nő tiszta izzó szenvedélyeig, sőt még azon is túl, be az őrületbe kisérte a
                  szerelmes nőt.</p>
               <p>Nem kellett költőkből megismernie e legfőbb motor ezerféle müködését: mindennap
                  elevenen láthatott maga előtt egy-egy eredeti regényt. Kiváncsiságból elolvasott
                  mégis egy pár világraszóló, vagy divatos szerelmi történetet s azt találta, hogy a
                  megirt asszonyok ritkán hasonlóak az ő eleven hölgyeihez. Például érzékiségük
                  sokkalta nagyobb szerepet játszik a könyvekben, mint az életben. Beteges
                  fantáziájukra, titokzatos idegrendszerükre sincs elég suly helyezve.</p>
               <p>Csekély kivétellel nem sokra becsülte hát e könyveket.</p>
               <p>Most azonban még azokat is többre tartotta, mint a saját maga meggyőződéseit.</p>
               <p>«Eh» - gondolta magában - «azok, a kik e könyveket irták, legalább látták a dolgot
                  közvetlen közeléből. Részt vettek fejlődésében, hozzájárultak formájához,
                  méreteihez. Eleven nyilatkozásait látták, érezték, nyögték. Én csak az
                  eredményeket látom, csak a másolatokat - a hiányos vagy hazug, kiszépitett
                  önvallomásokat - kapom meg. Ők a tudósok, én pedig a «feltevések tudora»
                  vagyok.»</p>
               <p>Önmegvetése most delelőjére hágott. Kinosan forgolódott divánján, majd arczra
                  feküdt. Nem akart többé e dolgokra gondolni, megpróbálkozott magát delejes álomba
                  ringatni. Az ablakfa egy világos pontjára nézett, folyton ezt hajtogatván magában:
                  «fa». De öt percz multán kizökkent ez állapotból, s végig nézve szobáján, a teljes
                  sötétségben, a mozdulatlan csendességben furcsa gondolata támadt.</p>
               <p>Ugy tetszett neki, mintha egymaga volna a világon. Egészen egyedül. Mintha egy
                  óriási égi test tetején ülne. Körülötte semmi. Őrült sebességgel forgó csillagok
                  tüzgömbje, kiégett bolygók foszforizáló világa rohan el előtte. Valami
                  széditi.</p>
               <p>Feje csakugyan szédült. Soha még ilyen fáradtságot nem érzett. Hirtelen olyan
                  izgékony lett, hogy négy-öt különféle illatot különböztetett meg szobájában. Az
                  itt járt hölgyek illatszerének szaga megfeküdte mellét.</p>
               <p>E kinos-titokzatos állapot tetőfokán, midőn izgékony bágyadtsága már csak ugy
                  nőhetett tovább, ha álomra vált: átmenet nélkül tért vissza józansága.</p>
               <p>Az jutott eszébe, hogy mennyire hasonlit ő most a legszebb költemény hőséhez, a
                  kételkedő, mindent firtató, magával elégedetlen, mindent tudni vágyó Fausthoz.
                  Élve látta most Goethe nagy alakját, s ugy érezte, mintha az rokona, vagy barátja
                  volna. Látta, hogy kel föl előtte, hogy mozog tovább, s mint vész el az
                  emberfölötti atmoszferában.</p>
               <p>Ennek az alaknak a megjelenése ujfent ruganyossá tette megpetyhüdt agyát, s ennek
                  révén egész testét.</p>
               <p>Felugrott fekhelyéről:</p>
               <p>«Ejh, még egy egész emberélet van előttem!» susogta félhangon. Majd gondolatban
                  folytatá:</p>
               <p>«Valószinü, hogy még husz évig élek. Husz évig sok mindent sikerül megtudnom. Csak
                  a helyes utat kell megtalálnom, hogy beláthassak a legnagyobb titokba: a női
                  szervezetbe.</p>
               <p>De megtalálom-e a helyes utat? Mi az? Ha halálra itélt asszonyokat élve lehetne
                  bonczolni? Az idegek lényegének teljes világossága? A közös észlelés? A
                  suggestió?</p>
               <p>Egyik sem ér semmit!»</p>
               <p>A professzornak ugy tetszett, hogy a sötétben keresi az utat. De honnan ez a
                  sötétség? Megfelelt rá magának.</p>
               <p>Mert mindent akar tudni. Többet, mint a mennyit egy ember tudhat.</p>
               <p>Egyelőre hát kevesebbel kell megelégedni.</p>
               <p>Például kikutatni a sarkalatos kérdést:</p>
               <p>
                  <hi>Micsoda elváltozásokat, milyen betegségeket, milyen különös
                     jelenségeket idézhet elő az asszonyban a szerelem? </hi>Persze normalisan
                  egészséges asszonyról, de nem normalisan egészséges szerelemről lehet szó.
                  Szerelemről, melyben kétséget, boldogságot, csalódást, hitszegést,
                  megbecstelenitést, szóval egy modern szerelem minden megrázkodtató fázisát éreznie
                  kell az asszonynak. Gyorsan, egymásután kell jönnie csapásnak, boldogságnak.</p>
               <p>S a mi fődolog, mig az asszony érzése tiszta minden tettetéstől, maga a férfi, a
                  ki e szerelmet felkelteni s kipróbálni van hivatva: szivében tartsa meg
                  hidegségét, mig szerepét játsza. Legyen éber, legyen ügyes, s mindenek fölött jó
                  megfigyelő.</p>
               <p>Nagy munka vár rá. Örökösen obszerválnia kell betegét. Megmérni a hatásokat, a
                  változásokat, melyek asszonyán előállanak. Kisérletezni nem elég véle: a
                  kisérletek eredményeit megérteni, az a legfontosabb. Mi minek a következtében
                  állott elő? Hogyan szülemlik a nervoze, az egyszerü idegesség? Előállhat-e be nem
                  tartott találkák következtében? A kielégitetlen szenvedély miként szüli a
                  hiszteriát? Hogy fokozódik ez? Az idegláz előállhat-e egy hirtelen szakitás
                  következtében? Miképen válik - halálossá? És e kérdéseken felül még legalább ezer
                  kérdésre: mi a felelet?</p>
               <p>Az átmenetek meglesése: legyen a kisérlet főtörekvése. Csak az eseteket láthatja
                  az egyszerü orvos, de az nem elég, az annyi mint semmi. A baj csiráját,
                  készülődését, összefüggését csak egy ilyen kisérletező orvos láthatja. Teljes
                  mélységében és világosságában csak is ez előtt tárul fel a titokzatos
                  szervezet.</p>
               <p>«Milyen kéj lehet belepillantani!» gondolta magában az orvos tele gyönyörrel.</p>
               <p>«Bele fogok pillantani!» mondá magának diadallal.</p>
               <p>De hol a tárgy, a medium, az asszony? Nem talált alkalmas személyt.</p>
               <p>Gondolt egy tüzes szemü, tejarczu baronessere. De vajjon fel tudja-e ebben idézni
                  amaz érzelmeket, a melyekre okvetlen szüksége van? Nem felelt magának e kérdésre,
                  hanem arra gondolt, hogy ez a lány alkalmatlan: családja öröklékeny bajokkal
                  tele.</p>
               <p>Aztán egy asszonyra esett választása. Elvetette. Következett a második, harmadik.
                  Egy sem volt jó erre a czélra.</p>
               <p>És a mig igy válogatott, <hi>az elképzelt szerelem meleg szellője
                     csapta meg</hi>. Mint az elgyötrött testnek valami langyos fürdő: lelkének
                  olyan zsongitó, kellemes volt ez az állapot.</p>
               <p>Mind frisebb, ruganyosabb, erősebbnek érezte magát. Immár nem volt kétsége az
                  iránt, hogy csak akarnia kell, s a kit kiválaszt, a kire tekintetének sugára esik:
                  nyomban fellángol.</p>
               <p>Egy pillanatra szinte sajnálta azt az áldozatot. Mert annak valószinüleg el kell
                  pusztulnia, az biztosan áldozat lesz.</p>
               <p>Hát legyen az! Egy élet boldogtalanságán ezrek üdvét épiti fel.</p>
               <p>De gyülölni, átkozni, megvetni fogják?</p>
               <p>Gyülöljék, átkozzák, vessék meg.</p>
               <p>De az életével játszik, a mikor nem kéjre költi a szerelmet, hanem tanulságra.</p>
               <p>Játszani fog az életével, habár biztosan tudja, mi vár reá a játék végén.
                  Buvárlatai után legyen a pont akár az asszony revolvergolyója.</p>
               <p>Ha csak ez a kár, ugy vigan előre.</p>
               <p>Egy pillanatra szinte tetszett neki ez a végső drámai jelenet, a tudásért való
                  vértanuság. És ujra a tudás mártirjára, középkori kollegájára gondolt. Faust
                  mester, embertársai csodálatának tárgya, bátran és büszkén állott előtte. Azt
                  látta, a mint az ember több akar lenni, mint a mire ember született, s im
                  csakugyan több is.</p>
               <p>Fel a munkára.</p>
               <p>Mondhatatlan mohóság fogta el, nyomban hozzá akart látni a cselekvéshez. Azonnal
                  fel akarta lelni az asszonyt, a ki hivatva van a tudásért elvérezni. Azt az
                  egészséges, fris üde lányt, a ki még képes illuziót felkelteni benne.</p>
               <p>Mert neki is belső káprázatokra van szüksége, hogy ne lankadjon ebben az
                  emberfeletti munkában. De ez illuzióknak nem szabad átláthatatlanoknak lenni. És
                  az aranyos köd ne érjen fel szeméig, csak kóvályogjon feje fölött, ne üljön reá.
                  Ha reá ülne, ha a játékot ő maga is komolyan venné, ha szerelmes lenne, a mikor
                  csak szerelmet akart kelteni?</p>
               <p>A tanár halkan felnevetett:</p>
               <p>«Milyen bolond vagyok, még ez a képtelenség is eszembe jut!» mondotta majdnem
                  fenhangon.</p>
               <p>«Képtelenség!» ismétlé még egyszer. Aztán édesdeden tervek kovácsolásába fogott.
                  Érdekes, merész, majd vad tervekbe. Tiz percz alatt százféle dolgot módolt ki.
                  Hogyan fogja megszólitani a lányt, milyen körülmények között ismerkedik meg
                  vele.</p>
               <p>Tüzesen vágyott már e találkozóra. Izgatott volt, hogy nem termett itt előtte.</p>
               <p>Akarom, mindjárt! erre a két fogalomra változott át vágya. És gyors elhatározással
                  csengetett inasának.</p>
               <p>A szokásos hideg fürdőt rendelte meg.</p>
               <p>- Aztán a kocsi fél óra mulva itt legyen... Kimegyek.</p>
               <p>Hová, még maga se tudta.</p>
               <p>Asztalán vizsgálgatni kezdte a mai meghivókat. És rátalált arra, a mit keresett:
                  egy bálra.</p>
               <p>«Nagyságos Lengyel Dénes tr. tanár stb. urat, az intézet betegei által rendezett
                  hangversennyel összekötött tánczmulatságra tisztelettel meghivja Petrovits Elek
                  dr., a Petrovits-féle hidegviz- és massage-gyógyintézet igazgató-tulajdonosa. -
                  Kezdet tiz órakor.»</p>
               <p>A tanár az órára nézett. Még fél óra hiányzott a tizből.</p>
               <p>- Siess! - szólt inasának - a kocsi azonnal itt legyen, a Petrovicsba megyünk.</p>
               
            </div>
            <div type="chapter">
               <head>
                   IV.
               </head>
               <p>Csak az amerikai konzult és a török alkövetet várták. És ime a felzászlózott ajtón
                  át maga Lengyel professzor lépett a szalonba.</p>
               <p>Alig egy pár perczczel mult tiz óra s a Petrovics-féle gyógyintézet tánczterme - a
                  hétköznapok gyógy-szalonja - tele volt már. S ámbár az északi oldal üvegfala
                  nyitva, a közönség jó része alig tud lélegzeni; «levegőt, levegőt!» hallszik
                  mindenfelől. Alig gyülekeztek össze, már is oly lankadtak voltak, hogy a legyezőt
                  is megunták. S mintha a falak szines disze, a tarka zászlócskák, melyek leginkább
                  az eligérkezett diplomaták kedvéért voltak csoportositva, sőt magának a királynak
                  és felséges nejének arczképe is mintha petyhüdten lógott volna le a pompeji veres
                  kárpitról.</p>
               <p>A mi első szempillantásra is peczkesnek látszott, az az igazgató-tulajdonos
                  felferenczjózsefrendezett arczképe, mely a hidropatikus gyógymódokat ábrázoló kép
                  közepéből ragyogott ki a közönségre. És maga az igazgató, a ki nem várta többé a
                  nagy hatalmasságok képviselőit, hanem a mint a tanárt meglátta a küszöbön: a nem
                  várt megtiszteltetéstől halványan, majd az örömtől kivörösödve rohant uszályon,
                  idegen lábakon, minden akadályon át feléje.</p>
               <p>- Isten hozta, tanár ur, isten hozta! kiáltá kibicsaklott hangon, ugy hogy a
                  hangversenyre váró közönség nagyrésze arra forditá fejét.</p>
               <p>Mosolyogva engedte magát vezettetni a tanár, itt-ott ismerőst vett észre, azoknak
                  köszönt, aztán leült az igazgatóné s Petrovics közé, a kinek meglepetése még
                  mindegyre tartott. Miért méltóztatott eljönni? ez a kérdés volt sovány, vörös
                  császárszakállas arczára irva. A tanár megfelelt e hangtalan kérdésre:</p>
               <p>- Régen ohajtottam már az önök intézetét meglátogatni, mai mulatságuk kapóra jött.
                  A ki annyit látom szenvedni a betegeket, hadd látom őket már egyszer mulatni
                  is!</p>
               <p>- Nálam mindig mulatnak, itt csupa öröm! böffenté ki örömteljes zavarában az
                  igazgató. De felesége egy különösen komoly tekintete után, helyreigazitotta
                  magát:</p>
               <p>- Azaz, hogy én és a feleségem igyekszünk nemcsak az elismert intenziv
                  gyógymódokkal, hanem erkölcsi hatásokkal is gyógyitani kedves betegeinket. Én és a
                  feleségem igyekszünk őket szórakoztatni... A feleségem zongorázik nekik, minden
                  második nap tombolát rendez, aztán egy-egy kis tánczmulatság... én a férfiakkal
                  egy kis mulattató kártyajáték...</p>
               <p>A feleség komoly tekintete ismétlődött.</p>
               <p>- Persze ingyen, pénz nélkül... tette hozzá mohón az igazgató, s hogy erről a
                  térről, mely - a mint feleségéről látta - nem sok diadalt termett neki, másra
                  hurczolta át a beszélgetést:</p>
               <p>- Itt lesz Ferhád efendi s Blackson ur is... két diplomata, a kik sokat tehetnek
                  odahaza hazánk érdekében. Különösen a török alkövet, a ki betegem volt...
                  megigérte, hogy előnyösen fogja ismertetni gyógyintézeteinket a Keleten. Ha a
                  török betegek hazánkba jönnének?!... milyen nemzetgazdasági haszon...</p>
               <p>Petrovics ur hirtelen elnevette magát:</p>
               <p>- Képzelje el nagyságod, egy különben nobilis betegemet csak ugy tudtam felcsalni
                  szobájából, hogy azt mondtam neki: itt lesz a török alkövet is, zöld turbánban, s
                  az Egyesült-Államok konzulja sárga gyapot-frakkban...</p>
               <p>Egy agyalágyult beteg férfi a sarokban kimeresztett szemét mindegyre az ajtóra
                  függesztette. Várta a nagyhatalmasságok gálába öltözött képviselőit.</p>
               <p>Az igazgató kaczagására a professzor se állhatta meg, hogy el ne mosolyodjon. S
                  Petrovics dr. felbátorodva folytatá:</p>
               <p>- Öt agyalágyultam van most... az egyik különösebb a másiknál. Leginkább
                  fővárosiak. Az egyik már két éve van nálam... ni, ott mozgolódik.</p>
               <p>Fekete haju, fekete pofaszakállu kis öreg ember, apró lépésekkel járkált a hölgyek
                  körül, kis arczán, alacsony homlokán ezer ráncz, régi divatu szalónruháján azonban
                  egyetlen egy sem. A gomblyukában virág, a kezén gyöngyszin-keztyü. Ötven évvel
                  ezelőtt szabott ruhájában, félszázaddal ezelőtt kelt bókokat mondott ismert és
                  ismeretlen hölgyeknek.</p>
               <p>- Tessék nézni milyen galáns - szólt ujra az igazgató - pedig már tulhaladta a
                  hetvenet. Agglegény, de ő azt hiszi, hogy fiatal, kurizál fűnek-fának s
                  panaszkodik, hogy erőltetni akarják egy szivének idegen házasságra. Egyébként
                  józan.</p>
               <p>Petrovics dr. még jobban akarta megvilágitani a szegény gavallér különösségeit, de
                  hátuk megett, a betegek s a közönség között izgatottság támadt.</p>
               <p>A grófné és leánya lépett a szalonba, s a tömegen át az igazgatóék felé
                  törekedett. Az agglegény futott elébök. Kezet csókolt a grófnének:</p>
               <p>- Kiszti hand méltóságos asszony, hogy aludt kontesz?</p>
               <p>Az igazgató is felugrott székéről:</p>
               <p>- Bocsánat, ő méltóságaikat kell ide helyükre vezetnem.</p>
               <p>Méltósággal és büszkén tört utat méltóságos vendégei előtt az igazgató. Boldognak
                  érezte magát, hogy a mint előre hatoltak a széksorokon, átfutott ez a büvös szó:
                  «grófék», s majd elolvadt a gyönyörüségtől, a mikor a hires tanárt bemutathatta
                  nekik.</p>
               <p>Férfiasan klasszikus kövér fejével alig viszonozta a grófék köszöntését az
                  igazgatóné. Meglátszott arczán: sokkal praktikusabb, semhogy sokra becsülné ezeket
                  a koldus-mágnásokat, a kik leszállitott áron élvezik a hidropathia áldásait, s még
                  ezt a leszállitott árt se fizetik rendesen. S nem lehet őket elküldeni, mert
                  grófnők, s igy talán használnak az intézetnek. Akadnak polgáremberek, a kik csak
                  azért maradnak itt egy-két héttel tovább, hogy grófnékkal ehessenek
                  «tabldót»...</p>
               <p>Az öreg grófné beteg leánya felett nyomban konzultálni akart a professzorral.
                  Hiába szólt közbe az igazgatóné, s a megszeppent igazgató hiába akarta teljesen
                  magának lefoglalni a doktort, a mama beszélt, beszélt:</p>
               <p>- Minden este kloralhidrat a mióta itt vagyunk... mire vezethet ez? A kontesz
                  alszik, az igaz, de nézze, hogy reszket!</p>
               <p>A grófkisasszony szép, de kissé széles feje csakugyan reszketett. Haja, mely ugy
                  volt lenyirva és megfésülve, hogy hasonlitson a festmények arkangyalainak
                  frizurájához, mind borzasabb-borzasabb lett. A lány reszketeg kézzel simitgatta ki
                  hófehér homlokából. Még tréfált is tehetetlenségén, de szintén ezer kérdéssel
                  ostromolta a tanárt, a ki tréfákkal és bókokkal ütötte el a konzultácziót.
                  Petrovicsné gunynyal és gorombasággal segitett neki, mig az igazgató, a
                  professzorra vetve egy-egy oldalpillantást, diadallal nézett szét betegei közt.
                  Mintha azt akarta volna mondani:</p>
               <p>- Itt van... a tanár... ezért mindenki külön fizet egy forintot.</p>
               <p>S mintha a betegek, - a kiket főorvosuk néha «vendégei»-nek nevezett, -
                  megértették volna ezt a néma beszédet: sugtak-zugtak maguk között. Egy-kettő
                  kiszökött a hátsó kis ajtón, de el nem ájult még egy sem.</p>
               <p>- Talán kezdhetnők a hangversenyt! - szólalt meg az igazgatóné.</p>
               <p>Az igazgató még mindig a két hatalom magyarországi képviselőire várt. Ámbár
                  időközben egy országgyülési képviselő is jött.</p>
               <p>Végre is tizenegy óra lett; nem lehetett tovább várni. A grófné felállt a pódiumra
                  s zongorakiséret mellett régi olasz dalt énekelt. Az idős asszonyság
                  szentimentális éneke, csodálatosan kitágult ajkával s kövér arczában elmerült
                  szemeivel olyan komikusnak tetszett a tanár előtt, hogy ideges félelem fogta el.
                  Félt, hogy elneveti magát. Félig elfordult hát a pódiumtól s a «vendégekre»
                  nézett.</p>
               <p>Magyarország minden vidéke képviselve volt itt. Legnagyobb számmal természetesen
                  fővárosiak. Budapest izgatott, lázas életének, nehéz küzdelmeinek betegei. A gyors
                  meggazdagodásra vágyók, a hirtelen karrierre epedő ideggyöngék. Kiélt férfiak, a
                  kik, mielőtt megesküdnének jegyesükkel: ide jöttek magukat megerősiteni a jövő
                  életre; hideg viz, masszazs, meg egyéb fasionabl kurákkal akarva visszanyerni azt
                  az életerőt, mely még egy fasionabl házassághoz is szükséges. A férfiak e korán
                  elérett csoportjához egy pár éretlen gyerek csatlakozik. Az ostoba középiskolai
                  rendszer áldozatai, kisfejü, zöld arczu, rövidlátó, szemüveges kis diákok. Vézna
                  testükön fekete frakk, vén arczukon az aida-táncz jellegei.</p>
               <p>Aztán asszonyok, a kik itt is tulsulyban vannak, de a melegség és mulatság
                  hevében, a csillárok s a falak vörös szinével befuttatva: vidoraknak,
                  egészségeseknek látszanak. Fiatal lányok, köztük az intézet régi betege, az a
                  sajátságos tizenhat éves lány, a ki csak az intézet tombolával összekötött
                  mulatságaira kel fel ágyából, hogy átmulatva egy éjszakát, nyögjön utána az uj
                  mulatságig, egyedüli vigaszát az estéken nyert tárgyakban találva.</p>
               <p>Az idegbajosok ez aránylag még nem kellemetlen külsejü alakjaira sárga reflexet
                  vetett a még járó hátgerincz-bajosok összeesett, kiélesedett arcza. Ezek a nehéz
                  betegek, a kik a háttérben, - a szolgák felügyelete alatt - nedves szemmel ide-oda
                  nézve, hallgatták az öreg grófné hol rekedt, hol rikoltó énekét.</p>
               <p>De az igazgató, minden modern gondolkodása daczára, nem vetette meg a klasszikus
                  betegeket sem. Nemcsak az élet titokzatos rostjainak nyomorgói, de kifejezett
                  belső bajosok is kereshették itt - jó pénzért - gyógyitásukat. Voltak itt
                  mellbetegek, a kik indolens vagy érdekelt orvosuk által ideküldettek a főváros
                  gőzkörébe, a gellért-mögi góthikus izlésü, sötét palotába, melynek képét és
                  prospektusát mindennap látták lapjukban. (Csakhogy ott sokkal nagyobbszerünek
                  tetszett.) A gyomorbajosok sem hiányoztak, bár ezeket szerette legkevésbbé az
                  igazgató. Külön kellett nekik főzetni s türni folytonos köpködésüket. És hogy a
                  nyomor kegyetlen skálája teljes legyen: bőrbajosok leselkedtek a kis üvegajtón át,
                  el-elkapva megbélyegzett arczukat, a mint az igazgató hátrafordult, hogy tapsra
                  adjon jelt a közönségnek.</p>
               <p>Rövid taps csattant fel. A grófné a régi divat szerint pukkedlit csinált s az
                  igazgató karjába öltve karját, lelépett a pódiumról, helyére vissza, a kontesz
                  mellé.</p>
               <p>- Hogy mulat kollega ur? - kérdé az igazgató.</p>
               <p>- Köszönöm, jól. Fájdalom, már csak egy fél órám van...</p>
               <p>- Kár, szerettem volna nagyságodnak egy pár érdekes esetet bemutatni. Egy
                  mellbajost, a kit sikerült kreozottal a halál torkából visszarántanom, most
                  tánczol és szaval... ime.</p>
               <p>Sovány, hosszu fiatal ember lépett a pódiumra.</p>
               <p>- Végzett szinésziskolai növendék, - sugta az igazgató.</p>
               <p>- «<hi>A holló</hi>», Poe Edgartól, - mondá meglehetősen csengő
                  hangon a szinész-fiu.</p>
               <p>Az igazgatóné zongorakiséretének mollja megszólalt. A szavalat megkezdődött,
                  eleintén elég jól, de később mind rosszabbul hangzott. A tüdővész-gyártó iskola
                  növendéke minduntalan változtatta hangját, mig végre a költemény közepén elrekedt
                  s szavainak értelmét alig lehetett kivenni többé. Ekkor hirtelen elkeseredett,
                  vad, elszánt jelleget öltött arcza. Szinte orditva kiáltá:</p>
               <p>«Jós! kiálték, bárki légy te...»</p>
               <p>Gyenge köhintés szakitotta félbe a strófát. A fiatal szinész kipirult arcza
                  elzöldült, s midőn az ajkához nyomott fehér zsebkendőt megnézte, ő is, de a
                  közönség is élénk piros foltokat látott rajta.</p>
               <p>Egy kis rémület támadt, a szegény, leszállitott áron gyógyuló betegnek nem
                  lehetett folytatnia a szavalást. Az igazgató boszankodott, félt a kollega
                  megrovásától, hát rákiált a segédorvosra:</p>
               <p>- Asszisztens ur... hol van ön... hozzon fel sekale kornutumot... Micsoda dolog
                  ez, megengedni ennek az urnak...</p>
               <p>A szavalót szobájába vezette a lefőzött segédorvos. Az igazgatóné szavalat nélkül
                  játszotta el a kiséretet. Az egyetlen ingyenes betegnek, - egy tisztességes nevü
                  beszélyirónak, - tétetett kötelességévé a szöveget aztán felolvasni.</p>
               <p>Magacsinálta zenemüvének hangjegyeit olvasva, nyugodtan, szép kéztartással
                  zongorázott az igazgatóné. Ő - a mint mondani szokták: betegeinek anyja -
                  uralkodott most a nagy vörös szalonban. Hatalmas, de azért nem idomtalan teste,
                  erélyes fekete haju feje oly világosan fejezte ki jellemét, hogy a tanár szinte
                  gyönyörködött benne. Meglátszott rajta férje fölött való felsőbbsége, nyilvánvaló
                  volt, hogy ő itt tulajdonképen minden. Ő a «betegek anyja», a ki rábirja a
                  férfiakat: maradjanak még, s a ki megszerzi a hölgyeknek a mulatságokat, az
                  ismerős egészséges fiatal emberek barátságát, mely a legjobb ittmarasztaló. Ha
                  kell: hizeleg mint a macska, ha nincs haszna a hizelgésből: energikus, mint egy
                  közhuszár. Ő figyelmezteti a hanyag fizetőket, ő babusgatja a gazdag urakat, ő
                  csinálja a prospektusokat, ő csinál a betegek előtt férjéből nagy tudóst, és ő -
                  várja titokban, immár husz esztendeje a meggazdagodott, de beteg, az ügyetlenül
                  haszonleső, tudatlan és elbizakodott férj halálát.</p>
               <p>Egy erélyes, <hi>fiatal </hi>orvos kellene ide s aranybánya volna ez
                  a hely. «Nagykereskedés betegekkel.»</p>
               <p>Mert a mi most folyt itten, az nem volt egyéb, mint egy jól csorrantó egészséges
                  forgalmu detail-üzlet korhadó emberekkel. Semmi az egész, ötven-hatvan beteg
                  mindössze, a mikor az ország és főváros tele van kórral...</p>
               <p>A mig «A holló»-fantázia zugott, a tanár a közönség vizsgálásába merült. Valakit
                  keresett ama hölgyek között, a kik tánczolni jöttek ide. Nem találta meg, és nem
                  talált senkit, a kin érdemes lett volna szemének megnyugodnia. De talált egy
                  eredeti férfi-tipust, a ki egykor növendéke volt s a kiről tudta, hogy valami
                  nagyon gazdag s egyszersmind beteg leányra vadász, addiglan azonban, a mig
                  megtalálja, megelégszik idős hölgyek barátságával is. A «hatvanhatos» frizuráju
                  fiatal ember köszöntötte egykori tanárát, a kinek belefusolt mesterségébe, ő is
                  «erkölcsi» hatásokkal gyógyitotta betegeit.</p>
               <p>A «kollega», gondolta magában Lengyel Dénes doktor undorral eltelve. Alig várta,
                  hogy véget érjen a hosszura nyult fantázia; ki vágyott innen, a hol a betegekkel
                  való lelketlen üzérkedés ugy hatott rá, mintha neki is része lett volna benne.</p>
               <p>Bánta, hogy idejött, el akart menni s ime a hangverseny befejezte után se
                  szabadulhatott. Várt valamire, nehezen, izgatottan, mint az a szegény ember ott az
                  ajtóban Ferhád efendire, mister Blacksonra.</p>
               <p>A diplomaták végre is megérkeztek. Kezdődött a táncz. Az igazgatónak dolga akadt
                  kivül, felesége pedig a kis szobában a tombolát rendezte, hát magára hagyták egy
                  kissé a tanárt.</p>
               <p>Az megállt a küszöbön s látszólag a tánczolók nézésébe merülve, az jutott eszébe,
                  a miért idejött. S mig a fékevesztett kedvü, fáradságtól s kéjtől lihegő
                  asszonyokat nézte, egy kissé nevetségesnek tetszett neki komoly czélja. A
                  kihajporozott, izzadó arczu hölgyek elfedték előtte azt a bizonyos titokzatos
                  asszonyt. S körülvéve a betegek árjától, nem látta többé a betegséget. Asszonyokat
                  látott, a kik többé-kevésbbé jót vagy rosszat, keveset vagy sokat esznek, okosak
                  vagy hóbortosak, érzékiek vagy hidegek, termékenyek, ha nem meddők. Részben
                  egészségesek, de tulnyomóan betegek. De mi ez a betegség? Ime vannak ennek is
                  szünetei, a mikor az illető oly jól érzi magát s annyira érzi, hogy most
                  egészséges, vidor, mikép ez a rövid állapot felér az egészségesek normalis
                  állapotával. A természet mérlege igy egyenliti ki a különbségeket, igy teszi
                  egyenlővé a szenvedőt a boldoggal, a beteget az egészségessel, a szegényt a
                  gazdaggal.</p>
               <p>Ez az örök törvény, ezen nem lehet változtatni, ördögbe hát a tudománynyal,
                  pokolra az emberfeletti czélokkal, éljen mindenki ugy, a hogy élnie a magasabb
                  törvények s az alacsony viszonyok megengedik...</p>
               <p>Egy másodpercz termékei voltak e gondolatok, melyeknek fejlődését hirtelen elállta
                  valami.</p>
               <p>Közelében egy uj alakot pillantott meg. Fehér mollruhában fiatal leányt, a ki a
                  «hatvanhatos» haju urral tánczolt. Az arczát nem is látta, csak feje formáját, kis
                  alakját, fehér kötőcskéjét. Valószinüleg valami házi kisasszony, a ki eddig
                  odakünn volt elfoglalva s most bejött a tánczra. Átment a másik oldalra, hogy
                  jobban láthassa. De igy sem sikerült arczát megpillantani, mert hirtelen lehajolt
                  s egy darab papirt vett fel a földről.</p>
               <p>A tanár jól hallotta, a mint gyenge hangon azt mondá tánczosának: «engedelmet» s
                  látta, a mint a papirlap olvasásába merül.</p>
               <p>Most már arczát is kivehette. Csodálatosan fehér s szinte gyerekesen gyöngéd arcz
                  volt. Szemét hosszu szemhéja, sürü fekete pillája egészen elfödte. De ez a fehér
                  gyengéd kis kép egy percz alatt - a mig a papir tartalmát elolvasta - egyszerre
                  megváltozott. Szinte világitó piros szin öntötte el a tejes arczbőrt, a sima
                  hosszu szemhéj egyszerre eltünt s megjelent a nagy malakit szinü, szürke emailyü
                  szem, mely nedves volt a könytől s egyszersmind szikrázott a harag, a
                  kétségbeesés, a fájdalom csodálatos élénkséggel kifejezett érzelmeiben.</p>
               <p>Mint a villám czikázása az égen - addig tartott ez a látvány. A másik pillanatban
                  már egy gyenge sikolylyal összeomlott alakot látott.</p>
               <p>Odafutott a lányhoz, hogy felsegitse.</p>
               <p>- Vizet, vizet! kiáltá parancsoló hangon.</p>
               <p>A táncz elállt. A czigányok gépiesen huzták tovább a valczert, a hirtelen támadt
                  zürzavarban senkinek se jutott eszébe elhallgattatni.</p>
               <p>A lány viz nélkül is felocsudott. Elbágyadt szemeit a föléje hajló tanárra
                  vetette, majd a mellette heverő papirra nézett. Egy ur felemelte azt és mondá:</p>
               <p>- Sürgöny.</p>
               <p>- Olvassa! szólt a tanár.</p>
               <p>- «Petrovics ma estefelé a bécsi közkórházban meghalt».</p>
               <p>- Apám! nyögte a lány.</p>
               <p>- Bátyám... az én sürgönyöm... ki merte!... hebegte az igazgató, a ki feleségével
                  a tombola-szobából most futott ide.</p>
               <p>A lány felemelkedett; kezét homlokára szoritva, karját kirántá a professzor kezei
                  közül s görcsös sirásra fakadt, mig körülte némán, meglepetve, mozdulatlanul
                  álltak a betegek. E zokogás, a valczer meglassudott hangja s az igazgató hebegése
                  hallatszott az izgatott csendben:</p>
               <p>- Este kaptam... nem akartam már a mulatságot elrontani... Idának megmutatni...
                  zsebembe tettem... itt esett ki...</p>
               <p>A lány zokogása benszakadt, könynyel s gyülölettel teli szemeit nagybátyjára
                  veté:</p>
               <p>- Mit tettetek velem... mit tettetek...</p>
               <p>A közönség egy része méltatlankodva zugott. A lány szivére szoritva kezét, ujra
                  megszólalt:</p>
               <p>- Tánczolni hagytak, a mig ő...</p>
               <p>Nem tudta kimondani a mit akart. De hirtelen ismét erély szállotta meg s a mint
                  csak kis torkán kifért, nagybátyja földszinüre vált képébe orditá:</p>
               <p>- Nyomorultak!...</p>
               <p>Aztán körülnézve, Lengyel Déneshez fordult:</p>
               <p>- Óh uram vezessen el! szólalt meg halk hangon.</p>
               <p>A vendégek egy része az öltözőbe futott. A betegek szobáikba szállingóztak. Egy
                  páran méltatlankodva s hangosan beszélték meg az esetet. Az igazgatóné néma dühvel
                  tekintett férjére. Nem tudta e pillanatban mit cselekedjék. Perczekig kellett
                  gondolkodnia, mig megtudta, mit fog csinálni.</p>
               <p>Kézen fogta a lányt, a ki éppen a tanár karjába akart fogódzkodni.</p>
               <p>- Ida, jer szobádba! szólt hozzá erélyes hangon.</p>
               <p>A lány engedte magát elvezettetni. A különös csoportban önfeledten állva, nézett
                  utána Lengyel Dénes.</p>
               <p>- <hi>Ez az! </hi>gondolta magában felvillanyozva.</p>
               <p>És czéljai ujra világosan ragyogtak fel előtte. «Ez kell nekem», ismétlé
                  félhangon. S egészen elmerülve gondolataiba, nem is vette észre, hogy alig van már
                  a szalonban valaki.</p>
               <p>Csak az agyalágyult várt az ajtóban a zöld turbános s a gyapat-frakkos urakra.</p>
               
            </div>
            <div type="chapter">
               <head>
                   V.
               </head>
               <p>Pest feküdt alant.</p>
               <p>«Ida... Petrovics Ida... Sajátságos, vannak nevek, melyek üdeséget és erélyt
                  fejeznek ki!» Ez jutott eszébe Lengyel Dénesnek, a mint az intézet terrasszára
                  lépve megpillantá a főváros balparti részét.</p>
               <p>«Szép idő», susogta azután és a lépcsőkön lehaladva, az intézetnek széltül, a
                  domboldalban kereste kocsiját, de nem találta.</p>
               <p>Szinte örült, hogy gyalog indulhat neki a hazáig való hosszu utnak. Mielőtt neki
                  indult volna, még egyszer megállt s megnézte óráját.</p>
               <p>Egy óra volt. Háta mögött a látóhatár sötét ezüstjén a budai hegyek barna tömegei.
                  Széltül a Gellért aranyos-barna idomtalan képe, mint valami földön fekvő óriás
                  kidüllesztett hasa. Szeme előtt vizszintes irányban a Duna világos sziena-alapu
                  teste, teli idomtalan ezüst pikkelyekkel, melyek egyre változtatták alakjukat,
                  inogtak, mozogtak, feltüntek, letüntek. Valami teménytelen nagy ezüstpikkelyes
                  állatot, milliószor nagyitott boa konstriktort csinált a világos, teli holdas
                  nyári éjszaka a hatalmas folyamból.</p>
               <p>A félelmetesen szép állat egy másik élő, de alig-alig mocczanó óriást kigyózott
                  körül. A balparti rész kolosszális tömegét, mely hangtalanul, némán, homályosan
                  terült el a messzeségben. Erdők, melyek a távolság és az éjjel homályában, egy-egy
                  idomtalanul nagy bokorrá tömörültek, aztán magas kürtők, melyek oly közel estek
                  igy messziről egymáshoz, mintha valami erdő lombtalan szálfái lennének: jelölték
                  meg itt-ott, rajzolták meg jól-rosszul a város határát. Ide-oda mozgó fénypontok a
                  parton, az utczák gázlángjaiból alakult szabályos fényvonalak és egy sötét
                  háttérből kiemelkedő ragyogó világosságu diadaliv - a központi pályaudvar
                  villamlámpás-fászádja árulta csak el, hogy a város él alant.</p>
               <p>A felragyogó fénypontok, az ismert utczákat jelző fényes vonalak daczára egy-egy
                  pillanatra ugy tetszett a tanárnak, hogy az a tündérséges tájék, a mely elterül
                  körülte, csak festett képek tömege, müve a tájfestők fejedelmének, a legnagyobb
                  Salvator Rosának, a holdas nyári éjnek. Pedig egyenesen szemeirányának láthatta a
                  feketévé zománczozott ezüstösen ragyogó összekötő hidat, melyen gyorsan, de emberi
                  sebességgel rohant át a vasut, s jól látta a lokomotivot, mely szintén nyáriasan
                  volt öltözve, fehér czilinderje világos szinü füstgomolylyal pásztázta a még
                  világosabb levegőeget.</p>
               <p>De hang nem hallatszott semerről, sehol.</p>
               <p>A tanár, a ki az egész mindenségben mindig a szerves életet látta: most valami,
                  titokzatosat, olyas valamit érzett, a mi tul van ezen a mindennapi életen. Mintha
                  valami rejtélyt sejtett volna, de mind a sejtelem, mind a rejtély ismeretlen
                  maradt előtte.</p>
               <p>Leért a Gellérthez s a város alant bontakozni kezdett homályából. A világosság is
                  növekedőben. Valami hang üti meg fülét. Hajósok, halászok, alsó dunaparti
                  csapszékek összevegyült muzsikája: guzslicza-szó, zongora-szó, csimpolya-szó
                  egyben.</p>
               <p>Élet van itt a parton s most van az igazi élet lenn a városban. A mi nappal sürög,
                  zajlik, zakatol az utczákon, a tereken, a hivatalokban s a bolthelyiségekben: az
                  csak a szinleges élet, a valódi ez itt. A nappali élet munkája, zaja, piszkossága
                  és erénye mind ezért vannak, ezért a homályos, szerelmes, kéjes éjjelért.</p>
               <p>A fáradalmak jutalma, a nehezen elért czél, minden legfőbb vágyakozások betelése:
                  itt él, itt sohajt kéjesen, álmodik szerelmesen, mosolyog boldogan, vagy meghuzza
                  magát félénken: az éjnek gázlángokkal kihimzett takarója alatt.</p>
               <p>Lengyel Dénes mindjobban közeledett a város felé. Már a part palotáit, sőt a
                  középületeket is megkülönböztette és mégis: más jelentősége még mindig nem volt
                  előtte az egész balparti résznek, mint egy olyan nagy háztömegnek, a hol
                  szerelmeskednek. Az élet minden más motorja hallgatott, csak ez, mindig ezzugta át
                  a csendes levegőeget.</p>
               <p>Ez zugott feléje abból az erdőből is, mely a Gellért baloldalán elterülve
                  egyszerre elfogta látóhatárát.</p>
               <p>A fiatal, gazos, elhanyagolt kis tölgyerdő titokzatosan szép volt az éj hazug
                  világitásában. Nagynak, mélynek, változatos rengetegnek tetszett. A gyalogut, mely
                  átvezetett rajta, későn nyiló ákáczczal volt beszegve. A fiatal, csenevész fákon
                  itt-ott az ákáczvirág ámbrás szagu fürtjei lógtak le.</p>
               <p>A tanár nem kontemplált többé. Petrovics Idára gondolt. Csodálkozott azon, hogy
                  nem volt elég világos képe a leány arczáról, csak szemét, ajkát, - sajátságos
                  ajkát - látta. Az alakjára sem emlékezett elég élénken és mégis: ez a
                  határozatlan, de kedves kép mindegyre villogott előtte. Hangját már egész
                  világosan hallotta, az zugott fülében akkor is, midőn letépett egy ákáczfürtöt. A
                  megfosztott ág, melyet lehuzott volt, zajjal csapódott vissza. A szélcsend daczára
                  lassan, de, állandóan s különösen zugtak a tölgylevelek, zörgött a makk.</p>
               <p>«Ha itt kezdhetném, ebben az ördöngősen poetikus környezetben a dolgot, bizonyosra
                  mennék», gondolta magában Lengyel Dénes s maga se tudta miért, hirtelen
                  visszanézett.</p>
               <p>Alakot pillantott meg a gyalogut végén. A távolság daczára azonnal felismerte.</p>
               <p>Valami plédbe burkolva, lehajtott fejjel, apró sebes lépésekkel sietett feléje,
                  előre - Petrovics Ida.</p>
               <p>A tanár egy pillanatra elvesztette következtető képességét. Csak egy másik
                  pillanatban kérdé magát:</p>
               <p>«Mit akar ez itt?»</p>
               <p>Nem tudott megfelelni magának, hát egy fa mögött meghuzódva várt reá, s mikor
                  egészen közel volt már, kilépett eléje.</p>
               <p>A leány reá se pillantva ment tovább.</p>
               <p>A tanár lassan, hogy meg ne ijeszsze, megszólalt:</p>
               <p>- Ida kisasszony!</p>
               <p>- Tanár ur!</p>
               <p>Szemben álltak egymással. A leány megrettenve, de zavar nélkül, kérő tekintetet
                  vetett a csodálkozó férfira s ő szólalt meg elébb.</p>
               <p>- Ugy-e nem visz vissza... hagy menni tovább?</p>
               <p>- Hová, éjjel, magában?</p>
               <p>- Apámhoz... el akarok...</p>
               <p>Buzgó lányzokogás vegyült az erdő egyhangu zugásába. És felhallszott a tanár lágy
                  csittitása.</p>
               <p>- Nem viszem, ne sirjon, hát nem eresztették?... szökött?... ne féljen!...</p>
               <p>A zokogás halkabbra vált. A lánynak ujra megjött a szava:</p>
               <p>- Ott fekszik egyedül... s én tánczoltam... körülötte senki...</p>
               <p>- Hát a rokonok?</p>
               <p>- Nincs, csak ez...</p>
               <p>- Testvérek? A mama?</p>
               <p>- Nincs... senki, senki!</p>
               <p>«Óh» - villant meg a tanár eszében, «milyen pompás dolgot lehetne itt csinálni,
                  egyedül álló fiatal leány, a kinek apja most fekszik kiteritve... Most kellene
                  összefacsarodott lelkét szerelemre ajzani. Micsoda perspektiva nyilnék ennek a
                  viharvert galambnak a szivecskéjébe!»</p>
               <p>A mig egy ákáczvirágot leszakasztott, addig tartott e villanásszerü gondolat.
                  Azonnal szánalom fogta el:</p>
               <p>- Hát hogy került a papa Bécsbe?</p>
               <p>- Gyógyittatni ment magát...</p>
               <p>- És hogy, fog maga egyedül odamenni?</p>
               <p>- Nem tudom, de odamegyek! szólt a lány határozott hangon; majd kérlelve
                  hozzátette: - messze van ide a vasut?</p>
               <p>Kiértek az erdőből. Egy nagy rét terült el előttük, azután a Duna s azon tul az
                  élénkülni kezdő város. A vizen kocsirobogás hallatszott át.</p>
               <p>Világosodott. A közeledő hajnal viola s krizopraz szinei vegyültek a
                  gyöngyházfényü szemhatáron.</p>
               <p>A tanár megmutatta a lánynak az indulóház villamos lámpáját.</p>
               <p>- Messze van, de majd csak <hi>odaérünk</hi>!</p>
               <p>Némán ballagtak előre. A erdő zugását nem hallották immár. A lány egészen
                  lecsendesedett. Kérdő tekintetét is fel merte vetni a mellette ballagó,
                  gondolataiba mélyedt férfira. Sőt egy kis habozás s némi zavar után zsebébe nyult
                  és kopott kis bőrtárczát szedett elő.</p>
               <p>- Elég ennyi az utért? kérdé egy uj ötforintos aranyra mutatva.</p>
               <p>Lengyel Dénes mosolygott, aztán szárazon felelt:</p>
               <p>- Nem, ennyiért el sem viszik.</p>
               <p>Kétségbeesett hallgatás következett. A tanár kémlelődve nézett a leányra. A
                  világosodó kis arczon kétségbeesés, marczangoló fájdalom.</p>
               <p>«Vajjon fog-e kérni tőlem?» kérdé magában a tanár, s elhatározta, hogy engedni
                  fogja, hadd küzködjék magával. De mindjárt mást gondolt:</p>
               <p>- No, nem kell kétségbeesni... nekem is dolgom van fenn épen, majd én felviszem,
                  szépen vissza is hozom.</p>
               <p>A Dunaparton voltak. Üres fiakker baktatott előttük. A tanár rákiabált
                  kocsisára.</p>
               <p>- Álljon meg!</p>
               <p>Abérkocsi megállt.</p>
               <p>- Nos jőjjön, siessünk, egy fél óra mulván megy a vonat.</p>
               <p>Petrovics Ida mozdulatlanul állott a kocsi előtt. Majd hirtelen Lengyel Dénesre
                  tekintett. Szokatlan szinü, nedves szemei ragyogtak, ajka egy kissé mosolygott, de
                  egyszersmind remegett is.</p>
               <p>Aztán bizalommal, mint egy engedelmes gyermek, beült a kocsiba.</p>
               
            </div>
            <div type="chapter">
               <head>
                   VI.
               </head>
               <p>- Tegyen velem, a mit akar!...</p>
               <p>Egyszerüen, halk hangon, melyet az izgatottság kedves lágyságuvá tett, szólalt meg
                  Petrovics Ida.</p>
               <p>Lengyel Dénes nem felelt rá semmit. Szemben ült vele s még se hallotta volna?</p>
               <p>A leány ismétlé szavait.</p>
               <p>- A mit akar... tegyen velem...</p>
               <p>Még többet is akart mondani, de a férfi hallgatagsága, - mintha csak észre sem
                  venné, - aztán az a sajátos ünnepiesség, mely a tanár szobájában uralkodott, nem
                  engedék gondolatait szavakra válni.</p>
               <p>Ült hát székén ő is, mozdulatlan, némán, lassu lélekzetvétellel, nehogy megzavarja
                  látszólagos elmélyedésében azt a férfit, kinek alakja nehány óra óta édes apjának
                  holtteste és közéje állt.</p>
               <p>A nagy, szines üvegü, íves ablak mellett karosszéken ült és olvasott Lengyel
                  Dénes. Az éjszakai utazástól arcza halvány, haja kuszált, szeme még jobban
                  beesett. Széles, de alacsony homlokán, szemöldöke fölött a két hatalmas dudort
                  ragyogással vonja be a betüző reggeli napfény. Széles vállán, nagy, fehér kezén a
                  szines ablakon megtört fény lángoló reflexe.</p>
               <p>Petrovics Idának szokatlanul magas volt ez az alak. Mintha magasabb és más volna,
                  mint mindama férfi, a kit csak valaha látott s mintha most látná először. Vagy
                  valaha talán látta már? Ugy érezte magát ez alakkal szemben, mint a gyermek, a
                  kinek soha még nem látott apja egyszerre csak megjelenik, vagy ugy mint a szerető,
                  ha szerelmese, sok, sok év után visszatér.</p>
               <p>Odarohanván hozzá, megcsókolni kezét, leborulva előtte térdét ölelni át, avagy
                  széles mellére szoritani, erős karjai alá füzni égő fejét: mindeme vágyakozás,
                  egymásután, majd egyszerre fogta el s remegtette meg a leányt, mig végre az
                  érzések e zuhatagjában kábultan, fáradtan, hunyta be szemét s valamely izgatott,
                  bizonytalan gyönyörüséggel eltelve, valami bizonyosra várt. És lélegzése még
                  rendetlenebb, szive dobogása még hangosabb lett.</p>
               <p>Tegnapelőtt látta édes apját holtan, kiteritve, a nagy bécsi kórház világos
                  halottas kamrájában. Az egyetlen ember, a kit forrón szeretett s a ki őt szerette:
                  ott feküdt a márványlapon, változatlan arczczal, de a halottnak azzal a rettenetes
                  végetlen közönyével. A szemei nyitva voltak, de nem nézett rá. Ő volt az egészen,
                  az egyetlen, a jó, a szegény apa, de nem szerette, nem birta többé leányát
                  szeretni.</p>
               <p>A mint lehunyta pilláit a leány, a sötétséggel, a mely szemére borult, nemsokára
                  feléledt ez a nyitott szemü alak. De alig szoritotta össze szivét az apa
                  holttestének képe, hirtelen egy uj alakot pillant meg a meghidegült kedves arcz
                  felett. Ott látja a teljes nap világosságában Lengyel Dénest, a ki szeliden néz a
                  halottra, megigazitja feje fölött a fürészporos párnát, kezének egy mozdulatával
                  lesimitja szemhéjait. Aztán ő hozzá lép, megfogja kezét s csak ennyit mond:
                  «viselje okosan magát».</p>
               <p>A halott eltünik, az élő vigasztaló egymaga foglalkoztatja most képzeletét. Látja
                  cselekedni, rendelkezni apjának temetése fölött. Látja: kérő szavát mind fogadják
                  parancsnak. És látja, halványan, szótlanul, a mint vele együtt utolsó utjára
                  kiséri az édes apát, a mint rögöt hajit az iszonyatos hideg, aranyos
                  érczkoporsóra, mely olyan hamar eltünik szemei elöl. Még látja... egy percz:
                  valami domb jelenti csak, hogy apja volt valaha.</p>
               <p>A domb felett egy alak állt. A temetőn kivül valami ismeretlen tompa zaj. Az
                  ismeretlen világváros lélekzése. Esteledik, s megint csak hátra tolja a holtat az
                  élő vigasztaló - a tanár megszólal:</p>
               <p>«Gyerünk Ida... ennek igy kell lenni!»</p>
               <p>Paloták során, csillogás, tarkaság, zaj között robognak tova. Ez lehetett a város.
                  Egyszer-egyszer valami kéz simitotta végigégő homlokát: a férfi keze volt. Vasutra
                  ülnek, az volt, hallotta sivitását, - talán jönnek hazafelé, valószinüleg
                  elaludt... <hi>Biztosan </hi>két szem szelid nézése ébresztette
                  fel.</p>
               <p>Annak a tekintete volt az, a ki ime szemben vele, még mindig egy könyvbe néz s még
                  azt sem látszik észrevenni, hogy valaki itt van közelében s ez a valaki felnyitván
                  szemeit, ugy néz rá, mintha azt akarná mondani:</p>
               <p>«Itt vagyok, tegyen velem, a mit akar! A mit velem tett, ismeretlen, haszontalan
                  lánynyal, mivel tudjam én meghálálni? Akarja, hogy szolgálója legyek, le akar
                  vetkőztetni, el akar hurczolni? csak tegyen velem, a mit akar»...</p>
               <p>Petrovics Ida ugy érezte, hogy égeti <hi>ez a hála </hi>s a milyen
                  gyönyörrel töltötte el elébb, ugy kinozta most. Torka kiszáradt, nem tudott ülni
                  helyén, felállt.</p>
               <p>A tanár feléje forditá tekintetét.</p>
               <p>- Igaz, ön van itt, kipihente már magát?</p>
               <p>A lány csak megerőltetéssel tudott válaszolni:</p>
               <p>- Igen.</p>
               <p>Szemeit köny nedvesité meg, karjai remegtek.</p>
               <p>Ujra az volt, ujra olyan, mint a Petrovicsék estjén. Csak fájdalom nem ült arczán
                  és a világos ruha nem volt kicsiny termetén. A hosszu galléru gyászruhából üdén
                  emelkedett ki világos-barna haju fejecskéje, tej-opál szinü, rózsaszin reflexü
                  arcza. Gyöngéd kis nyakából csak annyi fehérlett ki mint egy sor gyöngy. Fülének
                  csak rózsaszin gombocskája látszott ki a halántékáról lehullott haja alól.</p>
               <p>Szempillái majdnem egészen befödték szemét, halványkék árnyékkal vonva be annak
                  tiszta csillogását. S a mint fejét felemelte, hogy a tanárra nézzen, erős
                  állacskája alá besimult a szines ablak piros üvegének világossága.</p>
               <p>Mint a hogy ajka a hegyek gyopáros, fenyüillatos levegőjét szivja, olyan kéjjel,
                  olyan önfeledten nézte ezt az alakot Lengyel Dénes. És érezte, hogy abból az
                  asszonyból, a kit ismer, nincs ebben a lányban ugyszólván semmi.</p>
               <p>Ime, látja: teste van, gyengéd, harmatos kis teste. Lélegzik mint a többi asszony,
                  ha megbántják: fájdalmat érez, ha szive elszorul: sir, ha erős indulat fogja el:
                  világitó pirosság önti el arczát... Van formás, piros, vérdus ajka, ha érzékenyebb
                  is mint rendesen, de evésre, csókra s egyébre szánt mint a többié. Van karja,
                  melylyel lehet ölelnie, kurta kis, telt keble, hosszu, ives formáju alsó
                  teste...</p>
               <p>Lány ez, olyan mint a többi - és még sem olyan.</p>
               <p>Érzi, hogy nem birna ugy bánni vele, mint a többivel. Képtelen volna nyugodtan
                  megvizsgálni, ha beteg volna, nem telne el soha, ha örökké szerelmeskednék is
                  vele, nem unná meg, ha mindig mellette volna is, és hiányzanék, ha nem volna többé
                  itten.</p>
               <p>Talán fájdalmat is okozna, ha nem látná többé? És gyönyörüséget, ha mindig látná?
                  Igen, igen! viszhangzott a tanár szivében, ugy hogy szinte megerőltetésébe került
                  a beszéd:</p>
               <p>- Kisasszony, most már szépen vissza kell mennie az intézetbe...
                  nagybátyjához...</p>
               <p>- Igen! szólt a leány ajkába harapva, s olyan hangon, melyből a tanár kiérezte a
                  refraint:</p>
               <p>«Tegyen velem, a mit akar!»</p>
               <p>Még valamit akart mondani Petrovics Ida, még egy határozatlan mozdulatot tett a
                  tanár felé, de hirtelen, és ugy, mintha az saját akaratán kivül történnék, hátat
                  forditott.</p>
               <p>Lengyel Dénes már csak kissé megremegő vállait, selymes fényü tarkóját látta. S a
                  miközben felállt, hogy kikisérje, eszébe jutott: «nem volna-e most okosabb ezt a
                  világ legüdébb, legkedvesebb lányát vállon ragadni s ölembe vonni, a mikor
                  ugyszólván felajánlja magát, nem vagyok-e nevetséges, a mikor igy kibocsátom,
                  szinte kilököm karjaimból s csak azért, hogy egykoron majd valami kétes értékü
                  kórjelet fedezzek fel rajta, ha ugyan valamit is felfedezhetek?»</p>
               <p>Nem volt módja válaszolni e kérdésre. A lány kinyitotta az ajtót s meglepődve,
                  zavartan állt meg a küszöbön.</p>
               
            </div>
            <div type="chapter">
               <head>
                   VII.
               </head>
               <p>A társalgó-szobában egy férfi állva ujságot olvasott, s a mint észrevette a
                  leányt, udvariasan hajtotta meg előtte fekete nagy fejét, majd mikor a tanárt is
                  megpillantotta a küszöbön, egy kissé szintén megzavarodva köszönt:</p>
               <p>- Jó reggelt... talán korán jöttem?</p>
               <p>- Nem, éppen jókor! szólt a tanár s a lány felé fordulva, a nagy fekete fejü
                  férfira mutatott: - Richter Sándor ur, segédem... Ugy-e lesz szives Petrovics Ida
                  kisasszonyt, a Gellért mögötti gyógyintézetbe, nagybátyjához kisérni? Legyen
                  szives az igazgató urnak üdvözletemet is átadni... A többit a kisasszony
                  megmondja.</p>
               <p>- Igen! szólt halkan a leány.</p>
               <p>- Ha ugy tetszik! mondá Richter Sándor.</p>
               <p>A tanár az utczai ablakhoz ment s utánuk nézett, a mig csak látta őket. Látta,
                  hogy némán, szó nélkül mentek egymás mellett. Most nem látja őket,
                  befordulnak.</p>
               <p>Rosszul érezte magát, megfürdött, bágyadtsága nem mult el még sem. Visszaült az
                  utczai ablakhoz s ujságat olvasott, meg kinézett. S alig mult el egy félóra, már
                  látta visszajönni az asszisztenst. Nagyon lassan jött fel a lépcsőn, mégis
                  izgatottnak látszott, a mint a szobába lépett. Akadozva beszélt:</p>
               <p>- A kisasszony megszökött tőlem... bement egy házba, azt mondá mindjárt jön, dolga
                  van. Vártam rá, perczekig, aztán utána néztem: a háznak két kapuja volt... azon át
                  menekült... Miért?</p>
               <p>- Mit vett ön észre rajta az uton?</p>
               <p>- Nagyon keveset beszélt... valamit bécsi utjokról...</p>
               <p>- Mit tart ön erről a lányról?</p>
               <p>- Nagyon bájos teremtés... de mintha nem akart volna nagybátyjához menni... mintha
                  gyülölné ezt az urat?!</p>
               <p>- Hát hová lehetett? Nincs senkije a városba, alig ismeri Pestet, nem merül-e el a
                  város iszapjában... vagy a mi még rosszabb... Milyen könnyelmüség igy magára
                  hagyni...</p>
               <p>- Eltünt.</p>
               <p>- Meg kell lelnünk!</p>
               
            </div>
            <div type="chapter">
               <head>
                   VIII.
               </head>
               <p>A tanár kénytelen volt szemeit behunyni, a mint az őrszoba maró levegője megcsapta
                  arczát.</p>
               <p>Midőn kinyitotta szemeit, a szük helyiség egyik szalmazsákján meglátta Petrovics
                  Idát.</p>
               <p>A kicsi fejét a falhoz támasztva, ülve aludt. Gubbaszkodva huzta össze magát, mint
                  valami veréb az ágon, viharkor. A lecsavart petroleum-lámpa sárga homályában nem
                  lehetett jól látni arczát.</p>
               <p>Lengyel Dénes felcsavarta a rendőrségi őrszoba lámpását s közel lépett a lányhoz.
                  És megrettent, a mint annak kifejezését meglátta.</p>
               <p>Gyötrődés, félelem, kinos aggály árnyékai ültek a kimerült s a kissé idősödött
                  arczon. Ajkától álláig egy csikarás piros vonala. A haja kuszált, az ölében egy
                  darab kenyér.</p>
               <p>Ennek a darab kenyérnek a látása jobban összeszoritotta Lengyel Dénes szivét, mint
                  valaha bármelyik kedves halottjának holtteste. Ez az egész helyiség, a környezet,
                  mely lassanként bontakozott ki a homályos zugolyokból: a düh előtte eddig
                  ismeretlen erejü érzését keltette fel benne.</p>
               <p>Egy szál ingben, talpig fehérben, feküdt egy lóczán valami széles ábrázatu
                  paraszt, valószinüleg a szolgálattevő közrendőr. Az ajtó nyilására megfordult
                  álmában s ezen közben pálinkaszagu gorombaságot vágott ki.</p>
               <p>A földön, leppedt szalmazsákokon, közel a kicsihez, két czafatos ruháju kövér dáma
                  aludt, arczukat nem lehetett látni, felső szoknyájukkal volt befödve.</p>
               <p>A sarokban, az asztal mellett, sebesorru mesterlegény nézett farkasszemet valami
                  részeg, garázda jogászszal.</p>
               <p>A kerületi kapitányságok éjjeli őrszobájának egyéb járuléka egy elveszett gyerek s
                  az a bizonyos lakástalan napszámos, a ki megszokta már, hogy éjjelre a rendőrség
                  gondoskodik fekhelyéről, nyugodtan horkoltak valamely fülledt zuggolyban.</p>
               <p>- Ez az a kit keresek! mondá a tanár halkan kisérőjének, a szolgálattevő
                  rendőrbiztosnak.</p>
               <p>- Az alvó kisasszony?</p>
               <p>- Az, de beszéljen csendesen, nem szabad erőszakkal felköltenünk, hátha magától is
                  felébred.</p>
               <p>Hátrahuzódtak. A biztos felköltötte a közrendőrt, a ki ijedve, neglizsében
                  haptákba csapta magát a biztos és a detektivnek nézett idegen ur előtt.</p>
               <p>A tanár kinyittatta vele az ablakot s annak párkányához támaszkodva halkan
                  beszélgetett a biztossal.</p>
               <p>- Mikor hozták ide a kisasszonyt?</p>
               <p>- Éjjeli tizenegy felé.</p>
               <p>- Mért és ki hozta be?</p>
               <p>- Egy közrendőr fogta el épp akkor, a midőn az alföldi vasutra akart szállni egy
                  öreges asszonynyal.</p>
               <p>- Öreges asszonynyal?</p>
               <p>- A nagyságos ur tudni fogja, micsoda «öreges asszonyok» azok, a kik fiatal
                  lányokat visznek el a fővárosból.</p>
               <p>- A kisasszony tudta, hogy milyen czélra viszi el az az asszony?</p>
               <p>- Valószinüleg. Azonban lehet, hogy nem. Az öreg asszonyság azt állitotta, hogy
                  tanitónőnek viszi apró gyermekek mellé, leány-nevelőintézetbe. De mi ismerjük
                  ennek a derék hölgynek a nevelőintézeteit...</p>
               <p>- Mit mondott a kisasszony, a mikor ön felvilágositotta helyzete felől?</p>
               <p>- Ugy látszott, - vagy tettette magát? - nem ismeri a veszélyt, a mely fenyegette.
                  De valószinübb, hogy ismerte a madam czéljait. Nem akarta a nevét megmondani, most
                  sem tudom. Haza akartam küldeni, de hová küldjem, nem lehetett kitudnom. Hol van
                  az otthona, kik a rokonai, minderre nem akart megfelelni. Nem használt
                  fenyegetődzés, hiába ijesztgettem börtönnel, az ajkait összeszoritva, a szemeit
                  merően rámmeresztve hallgatott. Végre is ide kellett beszállásolnom.</p>
               <p>A tanár bólintott fejével... Aztán nem szólt többet. Türelmetlenül várta a leány
                  ébredését. Egyszer-egyszer heves vágy fogta el föléje hajolva csókot nyomni
                  megsebzett ajakára. De türtőztette magát és várt, a mig felébred magától.</p>
               <p>Egy pár hosszu percz telt el igy s Petrovics Ida mindmélyebben aludt. A
                  felfrissült légben a két kövér hölgy mozgolódott körülte, a napszámos nyugtalanul
                  horkolt, a közrendőr titokban vágyakozó pillantásokkal nyaldosta körül kipirosodó
                  arczát, gyerekes, vibráló ajkait. Nem zavarta mi sem, mintha az a kör, melyet
                  fekete ruhája alkotott körülte, egyszersmind egy egész külön világot is alkotott
                  volna.</p>
               <p>Lengyel Dénes türelmét vesztve közeledett hozzá. S alig állt meg mellette, alig
                  vetette rá tekintetét, a lány felébredt. Kinyitotta szemét s egy pillanatig merően
                  nézett rá, majd fájdalmas ijedtséggel hunyta be szempilláit ismét. A tanár meg
                  akarta szólitani, de a leány sajátságos nyöszörgése összeszoritotta torkát.</p>
               <p>Az élve bonczolt madarak nyöszörgése jutott eszébe.</p>
               <p>Megragadta a lány kezét:</p>
               <p>- Ida, én vagyok itt, ne féljen! szólt olyan hangon, mely a saját szivét is
                  megremegtette. Egy pillanatra megrémült, ugy érezte, hogy leküzdhetetlen erő
                  parancsolja most neki: ölelje magához ezt az ártatlanul vergődő elhagyott
                  madárkát.</p>
               <p>Szerencsére a lány kinyitotta szemét s lágyan, szeliden, örömmel simitotta végig
                  arczát. Ennek az odaadó nézésnek enyhe villamossága megnyugtatólag hatott reá.
                  Felemelte a leányt s karon fogta:</p>
               <p>- Jerünk innen Ida... gyorsan...</p>
               <p>A biztos mosolygása, a közrendőr irigy tekintete - ugy nézett utánuk, mint a
                  kutya, mely elől a konczot elviszi az erősebb - a mesterlegénynek a helyzethez
                  illő megjegyzése, az egyik kövér hölgy röhögése: kisérték őket az ajtóig. A tanár
                  összeszoritott ököllel nézett szét közöttük, a lány lesütött szemmel, gyengén
                  mosolyogva odasimult hozzá.</p>
               <p>- Szép álmokat! kiáltott valaki utánuk, a mikor már a küszöbön voltak. Lengyel
                  Dénes hirtelen visszafordult e szavakra. Megállt a küszöbön s végignézve ezeken az
                  arczokon, melyeken a vihogás megrögzött a meglepetéstől, érezte - először életében
                  - hogy vannak ocsmány emberarczok, melyeket nézni fertelem, eltörülni örökre kéj
                  volna.</p>
               <p>Rájuk akart rivallni, de meggondolta a dolgot s szó nélkül fordult ki ismét. Az
                  ajtóban a leány mozdulatlanul várt rája. Kis teste árnyékban volt egészen, csak
                  arcza világolt sápadt fénynyel.</p>
               <p>A tanár lehajolt föléje s megcsókolta megkúszált haját s ajka fölött piros vonalát
                  egy kicsiny sebnek.</p>
               
            </div>
            <div type="chapter">
               <head>
                   IX.
               </head>
               <p>- Mi történt magával... mit tett maga kis lány! Ilyet tenni! Hol hagyta el a
                  doktort - ügyetlen ember - hát nem akart hazamenni? Hát mért nem mondta?! Kitenni
                  magát ilyen veszélynek, nem félt, megérinteni ezt a büzös éjjeli iszapot? Mit
                  gondolt, mit tett volna? Mért nem hivatkozott rám? Irtózat elgondolni, hogy mi s
                  mi nem történhetett volna vele... De mit csinált egész nap? Evett-e valamit? Az a
                  darab száraz kenyér... Rettenetes. S ha arra gondolok, arra az asszonyra... Hogy
                  jutott hozzá? Mivel csalogatta!... Ki bántotta az ajkát. Szóljon valamit Ida... mi
                  történt vele?</p>
               <p>Kérdés kérdésre tólult a tanár ajkára, a mint ujra otthon, biztonságban, a kis
                  szalon nagy vörös divánján egymás mellett ültek.</p>
               <p>Petrovics Ida mosolygott tovább és nem válaszolt. Nyugodt és üde volt ismét, csak
                  perczre, pillanatra aggasztotta a vékony karczolás ajka fölött, melyet minduntalan
                  rejtegetni akart a tanár előtt.</p>
               <p>Ha ez a vékony vörös vonal nem sajog, talán nem is emlékszik vissza az elmult nap
                  gyötrelmeire, melyek rendetlenül össze-vissza ujra felsajognak a seb égésének
                  nyomán. S mint valami régi bünnek, egykori szégyennek homályos emlékei
                  összeszoritják szivét, elpiritják arczát.</p>
               <p>A rettenetes elhagyatottság érzése, a tegnap visszaszáll reá. Körülte az idegen,
                  ismeretlen, ellenséges érzületü város. Rettegése, félelme, halálvágya. Élni akar,
                  megélhetési módot keres. A czifra czimes elhelyező irodák. «Van beiratási pénz»,
                  «nincs», «alászolgája». Iszonyatos szavak, de százszor kedvesebbek, mint az
                  ölelésre kitárt kar, csókra csucsorodó ajak, nagy, reszkető kopasz fej... Kiüt
                  rajta a hideg verejték, szive dobogása mintha megállana... Fut az utczán... nyájas
                  öreg asszonyok... szives urak. Sajátságosan néző rendőrök, elegáns hölgyek, a kik,
                  mikor elsétálnak mellette, halkan szólnak «szervusz»... Az éhség gyötrelmei, a
                  fáradtság álma... narkozis a pályaházban, ébredés az őrszoba sarában... a bün
                  fojtó szaga... halálos álom közepette... kétségbeesett viaskodás egy emberrel, a
                  kiről nem tudja, hogy mit akar...</p>
               <p>Irgalom atyja!</p>
               <p>Piszkosnak, bünösnek, beszennyezett, tönkretett, méltatlan teremtésnek érezte most
                  magát a megkinzott leány. A bün, a szemérmetlenség ama képei, azok az ocsmány
                  szavak, a miket lelke türni, elfogadni volt kénytelen, nem tették-e magát, lelkét
                  is bünössé, szemérmetlenné? Azzá, azzá! Undorodott magától, megvetette magát s
                  ilyesmit szeretett volna a mellette ülő mindenható és nagylelkü férfinak fülébe
                  kiáltani:</p>
               <p>- Én vagyok a bün, a sár, vigyázz, hozzám ne érj, dobj el magadtól...</p>
               <p>Lengyel Dénes ölébe vonta a leány fejét, kezét rányomta forró homlokára, nedves
                  szemére:</p>
               <p>- Nem szabad semmire gondolnia, a mi rossz. El kell felednie a tegnapot, az éjet.
                  Csak álmodott, nem történt vele azóta semmi, itt volt mindig...</p>
               <p>A leány halkan zokogott. A tanár benn-benn szakadó hangon folytatá:</p>
               <p>- Vagy hát történt. Ruhája széle érinté az iszapot. De most itt van mellettem. Ki
                  mondja, ki meri mondani, hogy bepiszkolta magát?! Tiszta, üde, ártatlan, édes,
                  szép. Szeretem, az enyém, velem marad, akar, enyém maradni, örökre... Mondd: veled
                  maradni örökre...</p>
               <p>Sirásának csendes bugásából kihallszott a lány szelid szava:</p>
               <p>- Veled maradni örökre...</p>
               <p>- Mondd: mindig!</p>
               <p>A leány mondta: mindig. A férfi megcsókolta e szóért, aztán ujra szólt:</p>
               <p>- Mondd: nem hagylak el soha.</p>
               <p>- Soha! - rebegte a lány édes sohajtással, melyet egy forró ajak fojtott el. Egy
                  ajak, mely ugy odaforrt ajkához, hogy alig tudott lélegzeni már, gondolkozni meg
                  éppen semmit. Csak azt érezte, hogy üdvösség volna igy elfulni. Egyszerre
                  felolvadt és megdermedt e csók hatása alatt, majd a mikor véget ért az, kéjes
                  szédülés fogta el s nem hallotta jól a férfi lángoló szavait, nem is látta többé
                  gipsz-fehér arczát.</p>
               <p>És nem reszketett. Szemét se hunyta be. Tekintete szerelmet, ölelkezést fejezett
                  ki. Mig vágyra nyitott ajkai körül ártatlan mosolygás.</p>
               <p>A férfi még mindig föléje hajolt s igy nézte, kéjjel, önfeledten. Az élet és
                  minden czélja, titáni vágyakozások, tudásnak égő szomja: összpontosult - vagy
                  elveszett? - most neki két lila-zománczos leányszemben, két leányszem révedező,
                  bizonytalan fényében.</p>
               <p>Szonor hangu, vén, lábas óra éjjeli két órát ütött a háta mögött. Magát az ütést
                  nem hallotta már, csak az érczkalapács halk utócsengésére fordult hátra.</p>
               <p>A lámpás üvegét majd szétrepeszté a végig meggyuladt bél. Füst szállt fel a
                  lángból, nehéz, fojtó, fekete füst kigyózott a padmaly alatt.</p>
               <p>A tanár megigazitotta a lámpást. Aztán az órára nézett.</p>
               <p>- Két óra! mormogá, aztán hangosan mondá:</p>
               <p>- Ida, jó lesz lefeküdnie. Pihennie kell. Itt fog aludni.</p>
               <p>A szomszéd szobába vezette a leányt.</p>
               <p>- Ez lesz a szobája. Itt az ágy. Vesse meg magának: feküdjék le, nem fogja
                  háborgatni senki... Jó éjszakát.</p>
               <p>A leány mozdulatot tett ajkával, de a férfi nem vette észre. Csak a kezét
                  szoritotta meg és rája sem nézve, megfordult, előre lépett.</p>
               <p>Petrovics Ida kitárta utána karjait, szólni akart, de csak annyit tudott
                  mondani:</p>
               <p>- Jó éjszakát!</p>
               <p>- Jó éjszakát! - ismétlé Lengyel Dénes és ujra visszafordult.</p>
               <p>- Ejnye, meg sem csókoltam! - mondá zavartan s mindkét kezét a leánynak egy kezébe
                  szoritá. De most sem csókolta meg. Egyszerre egészen zavarttá tette. Kérdezni
                  akart valamit a lánytól s nem tudta, mit. Végre is a lány csuklóján megfigyelte
                  érütését és sietve távozott.</p>
               <p>Szobájába érve, majdnem hangosan susogá:</p>
               <p>- Egy kis láza van a kicsinek... egy csepp pszihikai láz... semmi változás, rajtam
                  is van annyi!</p>
               <p>Aztán sietve levetkőzött, folyton azt forgatván fejében, hogy nem fog tudni
                  aludni. A szarvasbőrrel kipárnázott, máskor hüvös ágy, szinte lángot vetett
                  alatta. Félt és örült álmatlanságának, de a szomszéd szobából kihallatszó zörej
                  bántotta. A lány talán még mindig az ágy szélén ül? Nem mer levetkőzni? Micsoda
                  felséges vegyüléke ez a szeméremnek és az odaengedésnek. Most mégis, mintha
                  vetkőznék?</p>
               <p>A tanár befurta fejét párnáiba. Csendre vágyott, aludni akart s minduntalan arra
                  gondolt, hogy nem tud aludni. Erőszakkal, akarattal egy-egy pillanatra megmenekült
                  mindenféle gondolattól. Hiába, ujra forró agyába villantak azok. Ujra meggyujtotta
                  a gyertyát.</p>
               <p>«Jól van, hát gondolkozzunk, legyünk tisztában magunkkal!» mondá magában.
                  «Legelőbb is bizonyos az: kár ezért a lányért!» gondolta tovább, szemeit a gyertya
                  lángjára meresztve. De a mint tovább akarta füzni ezt a fogalmat, a gondolatok
                  mindjobban homályosultak, torzultak, fakultak fejében. Küzdeni akart a közelgő
                  álom köve ellen. Egy pár pillanatig ki is kerülte, még hallotta azt a szabályos
                  lélegzést is, mely a szomszéd szobából behallatszott, de már nem tudta ki él,
                  alszik ott.</p>
               <p>Elaludt.</p>
               
            </div>
            <div type="chapter">
               <head>
                   X.
               </head>
               <p>- A kisasszony vezeti mától fogva a házat. Mindnyájan engedelmeskedni tartoznak
                  neki. Az ő rendelkezése az én akaratom... Igy szólt másnap délelőtt a tanár háza
                  cselédségéhez, kik közül csak a szakács merészelt kelletlen kifejezéssel fordulni
                  az uj házi kisasszony felé.</p>
               <p>Az nyugodtan, szinte vidáman ült az ebédlő asztala mellett és mintha már megszokta
                  volna, olyan bátran, ügyesen töltött tejsürüt a Lengyel Dénes teájába.</p>
               <p>A cselédség dolgára ment, a házi ur és kisasszonya magára maradt. Egy kissé
                  zavartan, mindazonáltal meghitt barátsággal néztek egymásra.</p>
               <p>- Hogy aludt? - kérdé a férfi.</p>
               <p>- Köszönöm, jól; - és uram?</p>
               <p>- Pompásan, régen igy.</p>
               <p>- Nem töltöttem sok tejet?</p>
               <p>- Köszönöm, igy szeretem. Hát ön, nem reggelizik velem?</p>
               <p>A leány tejet töltött a kis altwien csészébe és mohón megitta.</p>
               <p>- Nagyon éhes voltam! - mondá aztán szégyenlős mosolygással.</p>
               <p>Jelentéktelen dolgokról beszélgettek. A lány tudakozódott: hány szobát kell
                  takarittatni. Előterjeszté tervét a padló uj fénymázolása iránt. A szőnyegeket is
                  máskép akarta kezeltetni. A konyhát illetőleg is voltak reform-javaslatai.</p>
               <p>- Szeretném, ha a tanár ur nem bánná meg, hogy egy kóbor, elhagyatott teremtést
                  vett a házába! - mondá végül.</p>
               <p>- Csak magácska meg ne bánja! - szólt közbe az orvos. - Nem fél, - folytatá - a
                  megszólástól, otthagyta a nagybátyját és egy idegen, nőtlen férfihez jött lakni.
                  Nem retteg attól, hogy majd szeretőmnek tartják?</p>
               <p>- Nem! válaszolta a lány halkan, de határozottan. Majd maga elé mélázva, magában
                  hozzátette: van abban bün? Utóljára is ön azt teszi velem, a mit akar, s ha
                  cselédjévé, ha szeretőjévé tesz: én csak áldom érte.</p>
               <p>Az utolsó fogalomnál már elérzékenyült, ugy, hogy a tanárnak, a ki eltalálta
                  gondolatait, szinte kellemetlenül esett ez a feltétlen odaadás.</p>
               <p>- Nem az, nem szeretőm, se szolgálóm - barátném lesz. Együtt maradunk mindvégig. S
                  majd a mikor én már nem tudom mozgatni tagjaimat a köszvény miatt - ápolni fog.
                  Fog-e ápolni? Azaz, hogy nem lehet mindig igy maradnunk. Elfelejtettem, hogy
                  magácska is csak lány és férjhez kell mennie.</p>
               <p>- Soha! szakitotta félbe a tanár szavait a lány.</p>
               <p>- Soha! Ismerem én ezeket a «sohákat». Soha, örökre, mindig! ezzel a három szóval
                  élnek vissza önök a legtöbbet. Ments isten, hogy vádoljak érte bárkit is. Lányok,
                  mikor kimondják, bizonnyal nem értik mi az: soha, örökre, mindig! Ki is érti? Ki
                  tudja meddig tart az a kellemes vagy kellemetlen érzés, mely egyszerre felbuzdul
                  az emberfiában. Valami villamos szikra-e ez, mely a mint megjelen, hat, gyujt,
                  cselekszik s a másik pillanatban eloszlik a mindenségben. De meglehet, hogy
                  hirtelen megjelenő égi test, valami uj bolygó, mely napja körül forogni meg nem
                  szün <hi>soha</hi>, hozzá van csatolva <hi
                  >örökre</hi>, vele marad <hi>mindig</hi>!</p>
               <p>A lány gyönyörrel hallgatta a férfit, a ki egyszerre csak elnevette magát. Nagyon
                  komikusnak tünt fel saját magának a filozóf-poéta szokatlan szerepében. Hirtelen
                  változtatott is a beszédtárgyon:</p>
               <p>- Egyébként az a fődolog: én megmentem önt nagybátyja keserves kegyelemkenyerétől,
                  magácska pedig kényelmessé teszi otthonomat. Meguntam már egymagam étkezni, a
                  cselédség is tulon-tul lop. Ránczba fogja őket szedni s rendre szoktat engem.
                  Mindezek fejében én viselem minden kiadását, s ha el akar hagyni majd, ha megun,
                  nem bocsájtom üres kézzel a világnak... Mára elég ennyi, a házirend egyelőre a
                  régi marad. Az ebéd öt órakor... az asszisztens mától fogva velünk ebédel.</p>
               <p>Háziur és házikisasszony kezet fogtak. Egymásra néztek, tekintetük összesimult. De
                  a férfi nem emlékezett már a tegnapra, hiába nézett reá csodálkozó, selymes
                  nézésével a lány. És a tanár dolgára ment, a lány szobáját hozta rendbe, majd
                  röviden megirta nagybátyjának a történetét s holmiját kérte.</p>
               <p>Nagyon hamar elhelyezkedett, ugyszólván rögtön otthon érezte magát a tanár
                  házában. Kék tapettás, világos szobáját - régen vendéghálószoba volt - rendbe
                  hozta, a felszaggatott tapettákat helyükre igazitotta, valami kis
                  porczellán-medenczét kinevezett szenteltviz-tartónak, odaszögezé ágya fölé.</p>
               <p>S a mikor az ebédnél találkozott Richter Sándorral, az asszisztenssel, kevésbbé
                  volt zavart, mint az, s még bocsánatot is kért tőle. A cselédeket is hamar
                  lekötelezte, mindenkire mosolygott, de tettetés és tetszés vágya nélkül, mindenkit
                  szeretett - ugylátszik.</p>
               <p>A szobaleány kamrájában valami ócska pianinót fedezett fel, melyről a hagyomány
                  azt tartotta: a tanár játszott rajta egykor. Kitatarozta a hangszert s szobájába
                  állitá. Lefekvés előtt játszott rajta vidám könnyü sluzzokat, lüktető
                  valczereket.</p>
               <p>A komor házba, a hol eddig - mint a czinteremben - hangosan se mertek beszélni:
                  nyugodt vigság lett urrá. Az a nyugodt vidámság, melyet egy világos
                  «millflör»-ruhás kis lány árasztott szét. Maguk a várószoba déli növényei, a
                  disz-virágok is üdébbek lettek. És a professzor ágya előtt egy reggelen fehér
                  peluche-papucsot pillantott meg.</p>
               <p>Vendégek jelentek meg a házban. A háziur kollégái, a kik nyaratszaka is itt
                  maradtak a fővárosban. Egy öreg cranioskopus, selyp és szószátyár, az önzés
                  maniákusa, a ki a szerint mérlegelte az embereket, a hogy hasznot hajtottak neki.
                  Minden kiválóbb fejet szeretett volna gyüjteményébe, spirituszba tenni. Ebédre
                  eljött vagy kétszer a törvényszéki orvostan tanára is, egy folyton következtető
                  éles eszü ur, a kinek örökös konzekvenczia-vonásait a lány egyszer-egyszer ki is
                  gunyolta. Répánszky, a szülészeti kórház igazgatója is elnézett egyszer-másszor.
                  Folyton édességgel - szóval és bombonnal - traktált mindenkit, és magával
                  kollégájával is ugy bánt, mint egy betegágyas asszonynyal. Egyetlen egyszer az
                  egyetem nagyhirü sebésze, Lakatos, is vendégük volt. A finom lanczet és az otromba
                  dorong nagy mestere nem türtőztethette magát itt sem, és «enyelgett» a maga módja
                  szerint Richter Sándorral, a ki helyett Petrovics Ida adta vissza az
                  enyelgést.</p>
               <p>Lengyel Dénes maga se tudta: boszankodik-e vagy örül azon, a mivé ez a lány
                  kinőtte magát. Egyszerü, szerény, alázatos volt most is, de csak vele szemben. Más
                  különben a ház igazi kisasszonya lett. Akárki jött, mindenki foglalkozott vele. És
                  ő finoman háritotta el magától a bókokat, ügyesen viszonozta az ellene intézett
                  vágásokat. Távol tartott magától mindenkit, szemébe nézett bárkinek, tiszta kedves
                  tekintete csak akkor változott meg, ha reája nézett, ha egyedül voltak.</p>
               <p>Ritkán maradtak egyedül. A tanárnak különösen sok dolga volt, és az étkezésen
                  kivül alig találkoztak. Egyszer-egyszer megtörtént, hogy esti tiz után a tanár
                  megállott a lány ajtajánál s kopogtatott.</p>
               <p>- Ki az? kérdé ágyából a leány.</p>
               <p>- Én - felelte Lengyel Dénes - lefeküdt már?</p>
               <p>- Igen. Hanem azonnal felöltözök. Parancsol?</p>
               <p>- Dehogy. Aludjék. Jó éjszakát.</p>
               <p>Egy este azonban hiába kopogtatott, a lány nem felelt, aludt már. A tanár
                  megnyomta a kilincset, az ajtó nem volt bezárva, kinyilt. Akarva nem akarva be
                  kellett lépnie.</p>
               <p>Zöld üveges éjjeli lámpa világánál aludt a lány. A párna fehér alapjából is
                  kifehérlett arcza, feje alá tett meztelen karja. A fehér pikké-paplant álmában
                  lerázta magáról egészen övéig.</p>
               <p>A tanár visszafojtott lélekzettel lábujjhegyen közeledett feléje. Szivére nyomta
                  kezét, hát ha el tudná nyomni hangos dobogását.</p>
               <p>Pillanatokig állt igy, már lehajolt a lány nyitott ajkai fölé, de erőt vett magán,
                  felemelte fejét s ugy a hogy jött, kiment.</p>
               <p>Ezen az éjjelen csakugyan nem tudott aludni. Egész a kétségbeesésig nem volt
                  magával megelégedve. Boszankodott magára merényleteért és szégyelte magát, hogy
                  megállt utja elején. Ma ostobaságnak tartotta kisérletezni ezzel a lánynyal, és
                  ostobának tartotta magát, mert semmi eredményre se lelt még. Félt magától és
                  féltette a lányt. Nem tudta mit érez-e iránta: a férfi érdeklődését a nővel
                  szemben, avagy <hi>egy </hi>férfi mániákus érdeklődését <hi>egy </hi>bizonyos nővel szemben?</p>
               <p>Egy-egy pillanatra elfelejtette: micsoda czéljai is voltak, és ugyan e
                  pillanatokban arra gondolt: jó volna ezt a lányt örökre magához lánczolnia. Immár
                  nem volt azzal se tisztában: kivánja-e avagy nem. Vádolni kezdte odaadásáért s
                  megállapitotta magában, hogy az csak szorultságból ragaszkodik hozzá, majd abban
                  volt bizonyos: «nevemre, vagyonomra vágyik... és ügyesen csinálja... ennyi az
                  egész!» Aztán szégyelte magát e gondolat miatt és haragudott azokra, a kik furcsa
                  szemmel néznek a házi kisasszonyra.</p>
               <p>És álmatlansága közben félhangon beczéző szavakat suttogott hangon és egész lénye
                  belemerült abba a gyönyörüségbe, melyet Ida alakjának, hangjának intenziv képe
                  idézett elő. Sem kritika, sem semmiféle kitüzött czél, magas vezéreszme, aprólékos
                  gondolat nem akadályozta többé gyönyörüségét. Nem volt többé «Faust az orvos», sem
                  Lengyel Dénes a nők és az idegek hires tanára: ember volt csupán, férfi, semmi
                  más.</p>
               <p>És kicsiny hija volt annak, hogy lányának alakját csak ugy eszményitse ő is, mint
                  akármelyik szerelmes ispán, csak olyan egyedül valónak tartsa, mint bármelyik
                  szenvedélyes poéta. Vajjon szerette volna-e már az ölében tartani örökké és ugyan
                  rettegett már is attól, hogy egykor majd nem hallja többé hangját...?</p>
               <p>Hálószobájának nyitott ablakát kerekedő vihar rázta meg. Kénytelen volt kinézni
                  rajta. Az elsötétült városrészben csak a kis szinésznő eladó palotájának jól
                  ismert ablakai világitottak...</p>
               <p>Mielőtt elaludt volna, alig várta, hogy reggel legyen; legutolsó zavaros
                  gondolata, öntudatának legutolsó bágyadt hullámzása ez az elhatározás volt: reggel
                  bemegy a lányhoz s igy szól hozzá: «Nem, se szeretőm, se szolgálóm, se barátném ne
                  légy... akar-e, akar-e feleségem lenni?»</p>
               <p>Csakhogy ez az elhatározás félig álom volt már.</p>
               
            </div>
            <div type="chapter">
               <head>
                   XI.
               </head>
               <p>Reggeli hét órakor kopogtatott Petrovics Ida szobáján. Az már felöltözve ült
                  himzése mellett az ablaknál s eléje futott.</p>
               <p>Meghökkenve állt meg előtte.</p>
               <p>- Tanár ur, talán beteg?</p>
               <p>- Dehogy, boszankodom. Nincs kedvem s el kell utaznom. Azéjjel jutott eszembe,
                  hogy holnapután kezdődik Brüsszelben az a gyülés, melynek én titkára vagyok...
                  Csomagoltassa be holmimat rögtön... Egy óra mulva utazom...</p>
               <p>- Viselje jól magát! - szólt vissza tréfásan Lengyel Dénes, a mint kocsijába lépve
                  házikisasszonyával kezet fogott.</p>
               
            </div>
            <div type="chapter">
               <head>
                   XII.
               </head>
               <p>Egy álló hétig maradt magára Ida. Emez idő alatt szorgalmasan, ugyszólván
                  mindennap irt a tanárnak. Annak rendelkezéséhez képest megirta: ki volt ott,
                  nincs-e valami baj? A rövid levelek hivatalos jellegét néha egy-egy megjegyzés
                  rontotta el. E megjegyzések majdnem mindig Richter doktorról szóltak, Wagner urat,
                  - igy nevezte bizalmasan asszisztensét a tanár - parodizálták.</p>
               <p>Lengyel Dénes «Wagner»-ja, Faustjának távollétében is hüségesen eljárt ebédelni.
                  Sőt lassanként olyan bátor lett, hogy ebéd után is ott maradt és kisérte a házi
                  kisasszonyt az ereszkedett húru zongorán.</p>
               <p>Beethoventől, Berlioztól, de különösen Mendelsohntól, - a ki kedvencze volt a
                  doktornak - játszottak négykezeseket. És ritka bajuszu husos ajka a doktornak
                  egyre mosolygott a fenségesen komor dallamok alatt. Az élvezet szinte torzzá tette
                  arczát, mely valaha sovány lehetett, de ma kövér volt, azonban olyan kövér, melyen
                  meglátszott, hogy eredete uj: - félős volt, hogy zöldes-barna bőre megreped
                  rajta.</p>
               <p>Igy ültek kénytelenségből egymás mellett s igy lettek lassanként bizalmasak. A
                  doktor szivesen beszélgetett mindenről, a lány pedig hallgatta örömmel.</p>
               <p>Csupa harmonia volt ez az ember. Meg volt elégedve, mert mindent ugy vett, a mint
                  van. Fajának, - a zsidó fajtának - fatalitása, aztán hivatása, okos, tudni vágyó,
                  de nem nyilt esze, olyan emberré tették, a ki egészen otthon érzi magát ezen a
                  világon. Az életben való gyönyörüségét nem zavarta egyéb, mint az az ellenséges
                  hangulat, mely fajtája iránt hazájában felkerekedett. Ez néha kihozta a sodrából,
                  olykor dühössé is tette. Jogos nyugalmát, egyéni boldogságát, szabadelvüségét
                  sértette ez a felkerekedett bolondos forgószél, melyet ő, - sokad magával -
                  viharnak vélt.</p>
               <p>És minduntalan mutogatta ezt a gyenge pontját. Sokat beszélt családjáról. Apja
                  előimádkozó és hitközségi szolga volt Egerben, azelőtt meg Gyulán, a hol
                  elkergette a zsidó előljáróság, mert sok gyerekkel vala s az érdemes hitsorsosok
                  féltek, hogy nekik kell eltartani a nagy családot, ha az apa meghal...</p>
               <p>Ilyen dolgokat beszélt a lánynak Richter Sándor. Egy cseppet se szégyelte
                  eredetét, sem fiatalkora gyötrődéseit, nyomorát. Sőt egyszer egész őszintén azt is
                  elbeszélte Idának, hogy két évi egyetemi életét egy <hi>leány
                  </hi>apja tette neki elviselhetővé. Havonként negyven forintot küldött neki. Ez
                  összeg a lány hozományának előlege volt. Ha tanulmányait elvégzi, el kellett volna
                  vennie, de a szegény Hanna, ismeretségük második évében meghalt és a «negyven
                  forintok» elmaradtak.</p>
               <p>Hanem helyében megjelent - a professzor. Az utolsó éveket a Lengyel Dénes
                  segélyével huzta ki. A mikor doktorrá lett, az segitette kenyérhez, ehhez a
                  kenyeréhez, melyet annyian megirigyeltek tőle.</p>
               <p>A legtöbb szót mégis csak tanárjáról ejtette Richter Sándor. És beszélt róla, ugy,
                  a mint csak egy zsidó tud beszélni arról, a ki hálára kötelezte. Tulozta
                  fensőségét, nagyitotta nagylelküségét, az a kép, a mit róla adott, már nem is volt
                  ember mása. És igy történt, hogy mig távol volt a tanár: az ő neve, cselekedetei,
                  sajátságaival volt tele a kék-tapettás kis szoba.</p>
               <p>A házi kisasszony és az asszisztens gyakran nézték együtt a tanár arczképét. Mind
                  a ketten szép férfinak találták.</p>
               <p>- Csókolja meg! - mondá tréfásan a doktor.</p>
               <p>A lány megcsókolta. Mindketten nevettek.</p>
               <p>A doktort sajátságosan kellemes érzés töltötte el. A mikor elhangzott már, akkor
                  is hallotta még a leány kaczagását.</p>
               <p>Feltekintett a lányra és meglepődött. Valami alak nélküli vágyakozás, szokatlan
                  fellendülés pezsdült fel benne.</p>
               <p>Este, vacsoránál azt mondá barátainak:</p>
               <p>- Akadtam egy lányra, a kit elvennék, ha zsidó volna.</p>
               <p>- És ha elmenne hozzád!</p>
               <p>A doktor egy kissé megzavarodott, az jutott eszébe, a mi még soha: a viszonozatlan
                  szerelem gyötrelmei.</p>
               <p>- Természetes, ha zsidó volna s ha eljönne hozzám. Le tudnék érte mondani a
                  gyönyörüségről, melyet a magányos alvás okoz... nagy szobában...</p>
               
            </div>
            <div type="chapter">
               <head>
                   XIII.
               </head>
               <p>A ház ura kedden reggel, váratlanul érkezett meg. Egyenesen szobájába vonult s nem
                  üdvözölte Idát sem. Estefelé azonban átüzent érte, legyen szives hozzá
                  befáradni.</p>
               <p>Ur és kisasszony meglepődve észlelték egymáson ama lényeges változást, mely egy
                  rövid hétnek müve volt. A tanár pompás szinben, frisnek és ruganyosnak látszott.
                  Ida pedig elegáns utczai ruhájában, - Petrovicsék elküldték ruháit végre, -
                  nagyobbnak, erősebbnek, másnak tünt fel. Aztán haja is máskép volt fésülve, «à la
                  grek», tarkóján fölfelé simitva.</p>
               <p>- Ejnye, hiszen maga megnőtt, a mióta nem láttam! - szólt Lengyel Dénes örömmel,
                  majd egy kissé tréfás-gunyos hangon hozzátette: valóságos kis kameleon...</p>
               <p>Ida zavartan, szomoruan nézett végig ruháján és elfogultan kérdé:</p>
               <p>- Parancsol?</p>
               <p>- Kérem, legyen szives vegye ki innen a ládából az uj könyveket és rakja be a
                  dolgozó-szoba polczaira. Ha lehet rendezze szerzők szerint.</p>
               <p>A lány szó nélkül engedelmeskedett, nyomban hozzá látva munkájához, mig Lengyel
                  Dénes a divánon heverészett, uppmannjának gomolygó fehér füstjére meresztvén
                  tekintetét:</p>
               <p>- Ez a bolond ut kifárasztott, különben nem terhelném önt - mondá Idának, a ki ma
                  nem volt beszélgető kedvében és a tanár kérdéseire csak röviden felelt.</p>
               <p>A tanár végre is lemondott arról, hogy beszédbe ereszkedjék vele. Rá sem nézett
                  többé, de még mindig vele foglalkozott.</p>
               <p>A szegény kis egyszerü lány helyett, a kit elhagyott, im egy tökéletes urhölgy áll
                  előtte. Zárkózott, nyakig begombolt kisasszony. Kissé megkövéredett állán akarat
                  és dacz.</p>
               <p>Eh végre is nincs mit szánni rajta!</p>
               <p>Az utazás, az uj környezet, az ideggyógyászok gyülésének tudományos vitái és tudj’
                  isten milyen apróságok - ezek között bizonynyal a légváltozás is -
                  elzsibbasztották benne azt az érzést, mely a lány iránt kelt benne és
                  felélesztették ujfent azt az emésztő vágyat - tudni, látni, a mit mások nem
                  tudnak, nem látnak.</p>
               <p>Az asszonyi szervezet apró és nagy titkainak ellesése és ennek alapján egy sikeres
                  gyógyitó mód megállapitása: ujra ez volt életének irányadó gondolata, az a
                  lokáltonus, mely minden mást, összes érzését, egyéb gondolatát viszfényével vonta
                  be.</p>
               <p>S a mig előtte a lány szorgalmasan végzé munkáját, nem is sejtette, hogy egy
                  méternyire tőle, abban az emberi fejben, melyet legjobban szeret a világon: most
                  fő, forr sorsa, most határoztatik el feláldoztatása.</p>
               <p>De milyen legyen utja a Golgotháig?</p>
               <p>A tanár hidegen, világosan számitgatta: mit kell tennie, hogy szép legyen ez ut a
                  lánynak s mennél hasznosabb neki.</p>
               <p>Regénytárgyak jutottak eszébe. Forgatni, alakitani, gyurni kezdé e tárgyakat. Ime
                  az expoziczió:</p>
               <p>Lány: okos, ötletes, ép, fiatal, üde kedélyromlatlan vér, jó és hálás sziv:
                  szenvedélyre lobban egy férfi iránt.</p>
               <p>Férfi: nem viszonozza e szenvedélyt, bár néha - illuzió és tévedésből félreérti
                  magát - s az a czélja, hogy ez elemi érzést lehető legmagasb fokára csigázza, mert
                  czélja: ezenközben megfigyelni e szenvedély utját, jelenségeit, következményeit,
                  teljes gazdagságukban és egész mélységükben.</p>
               <p>A bonyodalmat ama események adják, melyek a szenvedély felcsigázása közben
                  támadnak. Például: a lány mellé vetélytárs adatik. Küzdelme, legyőzetése, majd
                  győzelme. A férfi közönyt szimulál, majd heves szerelmet hazudik, aztán eltaszitja
                  a lányt és a gaz szinében tünik fel. Gyorsan szint változtat. A kegyetlen ember
                  alakjából - mint a mesében - hatalmas, ifju királyfiképen kél ki...
                  Megközelithetlen királyfiképen, a ki a szegény leánynak örökre elveszett. Valami
                  kupja a férfinak, epedése a lánynak. Egy gyermek... betegség... halál...
                  tanulságos halál.</p>
               <p>Ida a bonczasztalon!</p>
               <p>Fehér füstfelhők mögül a tanár Petrovics Idára nézett. És az élő, virágzó lányra
                  nézve, látta annak kihült tetemét, a véres, piszkos márványlapon.</p>
               <p>Gyenge reszketés vonaglott végig testén. Fájdalmas rémület, melyben valami
                  groteszk gyönyörnek is volt része. E gyönyör nyomán eszébe jutottak ama csodálatos
                  s nem éppen ritka esetek, a mikor a szerelmes férfi szenvedélyét csak ugy tudja
                  betölteni, ha annak tárgyát megöli. Praxisában is talált már ilyen kóros
                  szerelmesre, de leirások után egy egész legiót ismert. A pszühopatia sexualis
                  megdöbbentő alakjai, élükön ama olaszszal, ki szerelmi dühében csak ugy öldöste a
                  lányokat, ezek az alakok most mind megjelentek képzeletében. A nem ez iszonyatos
                  őrültjeinek csapatát az a csehországi szabó zárta be, a ki abból meritett szerelmi
                  kéjt, ha valami leányt éles késével megszurhatott, ha annak fájdalmát, kiontott
                  vérét láthatta.</p>
               <p>A tanár megdöbbent, midőn ez eseteket vizsgálgatta. Hasonlatosságot lelt ez esetek
                  és az ő különös vágyakozása között. Vajjon csakugyan a tudás és a humanizmus-e az
                  ő czélja, midőn ezt a szegény lányt a kárhozatba, a halálba készül hurczolni,
                  avagy csak lényének a szabólegényével analog kóros állapota buvik e magasztos czél
                  magasan szálló fellegeibe?</p>
               <p>Nem játszik-e véle beteg szervezetének végzetes hatalma s a mikor az egész
                  emberiség érdekében vél tenni, nem megzavarodott idegrendszerének hozza-e
                  áldozatul ezt a lányt?</p>
               <p>Czéljában bizonynyal van hóbort. Feláldozni egy virágzó életet, a mikor affelől
                  sem bizonyos, hogy ez elpocsékolt élet árán megment egy beteg kisujjat! S midőn
                  mélyebbre vágy nézni, mint mindenki más, a mikor meg akarja tagadni emberi
                  természetet, - és azt teszi, ha folyton öntudatos akar lenni - szállni akar
                  szárnyak, lélekzeni tüdő nélkül.</p>
               <p>Soha nem ment még ennyire gyakori önmegfigyelései közben. És, a mint igy magába
                  nézett, minden látható kontaktus nélkül ujra eszébe jutott kedves alakja,
                  századjának képviselője - Faust.</p>
               <p>Végre is, mint Goethe-Faustnak, neki sincs más czélja a földön, mint faját előbbre
                  vinni. Nevetséges volna, ha meghagyná magát állittatni hipohondriájának Mephistója
                  által.</p>
               <p>Előre, előre!</p>
               <p>Fris erő, nagy munkára lázasan vágyó, forrongott benne.</p>
               <p>A szivar majdnem lángot vetett szájában. Petrovics Ida szólt:</p>
               <p>- Készen vagyok.</p>
               <p>- Köszönöm. Hány óra?</p>
               <p>- Hét lesz.</p>
               <p>- Nem volt még itt Richter?</p>
               <p>- Igen, a mikor még a tanár ur itthon sem volt, korán reggel...</p>
               <p>- Minek?</p>
               <p>- Nálam volt.</p>
               <p>- Hogyan?</p>
               <p>- Jött, megállt előttem s csak ennyit mondott: «akar-e feleségem lenni!» Felelni
                  akartam, nem engedett s azt mondá: «ne feleljen, gondolja meg, gondolja meg!» és
                  elrohant.</p>
               <p>A beálló csendben a lány elfojtott sohajtása hallatszott. A tanár felkelt
                  fekvőhelyéről és közel lépett a lányhoz:</p>
               <p>- És ön?</p>
               <p>A lány nem felelt.</p>
               <p>- Nos mit fog neki mondani?</p>
               <p>- Óh uram! Mit mondanék? A mit ön akar!</p>
               <p>- S ha azt mondanám: menjen el hozzá.</p>
               <p>- Elmennék - felelte alig hallhatólag a leány.</p>
               <p>- S ha azt mondanám: ne menjen?</p>
               <p>- Megragadnám s megcsókolnám az ön kezét.</p>
               <p>- S ha nem volna kit kérdeznie, csak magát?</p>
               <p>A lány ujra hallgatott.</p>
               <p>- Akkor ugy-e elmenne hozzá?</p>
               <p>Petrovics Ida felemelte a férfira tiszta, komoly tekintetét:</p>
               <p>- Óh, uram, ön nagyon megaláz!</p>
               <p>Csend állott be megint. A tanár megszólamlása szinte kitörés volt.</p>
               <p>- Richter Sándor, hiszen nem is lehet, zsidó!</p>
               <p>- Holnap kikeresztelkedik.</p>
               
            </div>
            <div type="chapter">
               <head>
                   XIV.
               </head>
               <p>- Szabad, tanár ur? hangzott az ajtón át a segédorvos kérdése. Ida ki akart térni
                  előle, s a tulsó ajtó kilincsére tette a kezét.</p>
               <p>- Maradjon! szólt Lengyel Dénes és kikiabálta a kérdezőnek:</p>
               <p>- Tessék!</p>
               <p>Richter Sándor belépett, üdvözölte tanárját, köszöntötte a kisasszonyt.
                  Meghatottságát, változását csak még szögletesebbre vált modora árulta el. És a mig
                  kérdezősködött a tanár utjáról, természetes hizelgései között akadt egy-egy
                  konfidens kérdés is.</p>
               <p>A tanár türelmetlenkedni kezdett:</p>
               <p>- Doktor ön ma nagyon ünnepélyes hangulatban, azonkivül szalon ruhában van. Jelent
                  ez valamit?</p>
               <p>- Igen. Nem mondta meg a kisasszony?</p>
               <p>- A kisasszony, hogyan?</p>
               <p>A segédorvos Petrovics Idára nézett, az még jobban belemélyedt a Dorée képes
                  bibliájának nézésébe, nem lehetett idevonzani figyelmét s neki felelnie kellett.
                  Rekedt hangon szólt:</p>
               <p>- Holnap... áttérek... arra kérem, legyen keresztapám...</p>
               <p>- Szivesen, hanem mit jelent ez a játék?</p>
               <p>- Játék? Nem játék az, nagyon is nem...</p>
               <p>- Vallást cserélni ilyen korban!</p>
               <p>- Ilyen korban! viszhangozta az asszisztens akaratlanul.</p>
               <p>- Nincs megelégedve állásával, előre akar haladni, kifogása van ellenem?</p>
               <p>- Ön ellen, kifogásom, istenem? motyogta a doktor, hogy szinte kétségbeejtő volt
                  hallani.</p>
               <p>A tanárnak egy darabig jólesett, de végre is megelégelte ezt a kegyetlen
                  játékot:</p>
               <p>- Hová lett az ön harmoniája Richter? Fajának szeretete, családjához való
                  ragaszkodása? Mindennel szakitani akar és miért?</p>
               <p>A doktor felállt és az ablakhoz támaszkodva, szemben tanárjával: sárgás szemeinek
                  bágyadt tekintetét a falra mereszté. És a mikor beszélni kezdett, ugy tetszett
                  mintha magának szólana: tompa hangja, furcsa pátosza olyan hatást tett, mintha nem
                  is szivéből jönnének mondásai, mintha egy rosz szinész beszélne belőle.</p>
               <p>- Nem minden küzdelem nélkül született bennem ez az elhatározás. Hónapos szobámat
                  - akár milyen rossz volt is - mindig sajnáltam elhagyni, hát még azt, a miben
                  születtem, a miben én és mindenki, a ki velem rokon, annyi éven át élt, hogy ne
                  sajnálnám elhagyni fajtám, vallásom egyházát? Nálunk zsidóknál szokás, sőt törvény
                  az, ugy tekinteni a kitértet mint a holtat. S miközben elhatározásom érlelődött
                  bennem, akárhányszor láttam, mint fognak értem bőjtölve, gyászolva szakadt ruhában
                  napokig a földön ülni apámék, öreg anyám, testvéreim, a kiknek örömük,
                  büszkeségük, életük jobbik része voltam. Mint eltemetik a szülők legkedvesebb
                  gyermeküket is ha meghalt, ugy el fognak ők temetni engem habár élek...
                  Mestergerendás szobája a vén előimádkozónak nem lesz világos többé soha... Lelkem
                  üdvösségeért kis olajmécses hiába ég benne éjjel-nappal... A vád, hogy akkor
                  lettem renegáttá, a mikor fajtám legjobban szorongattatik, fog ugyan sajogni
                  mindig, de az a vád, hogy boldogtalanná tettem azokat a kik szerettek: szivembe
                  markol mindörökre.</p>
               <p>Ida nézett a bibliába, de mit sem látott. Lengyel Dénes is szelidebben szólt
                  közbe:</p>
               <p>- És mégis!...</p>
               <p>- És mégis - folytatá Richter Sándor - és mégis, és lennének kardélekből az
                  akadályok, melyek elválasztanak... körösztül mennék azokon is... S ha elvéreznék
                  féluton: - jól esnék az is!</p>
               <p>- Richter! Richter!</p>
               <p>A segédorvos egy kissé összeszedte magát, elhallgatott, leült. Ida lassan, hátra
                  se tekintve, kiment a hátsó ajtón.</p>
               <p>- Ugy-e a tanár urnak is komikusnak tetszem. Magamnak is mosolyognom kell néha -
                  saját magamon. Néha, ha tükörbe nézek, ugy tetszik, mintha olyan volna a képem,
                  mint egy beteg birkáé... És ez az egész változás egy hét alatt... Azaz, hogy nem,
                  azt hiszem régibb, nagyon régi... De csak egy hete vettem észre...</p>
               <p>A segédorvos egy keletkező s hamar megerősödő szerelem történetét kezdte
                  elbeszélni:</p>
               <p>- A régi örömek, hogy elmultak. Egy jó ebéd - munka után - s az ebéd után egy jó
                  szivar: boldoggá tett azelőtt. Erős, csinos, nem fiatal hölgy járt hozzám rendes
                  napokon, látogatóba... és ez a szerelem kielégitett. Ha valami szép esetet láttam
                  a kórházban vagy itt, avagy olvastam ilyesmiről valahol: nyugodt öröm töltött el.
                  Valami jó quartett, egy szép operai este, jó bariton, mi kellett nekem ennél
                  egyéb!</p>
               <p>Sokáig tartott, azt hittem örökké igy tart, gyorsan megváltozott...</p>
               <p>A tanár kiváncsi mohósággal hallgatta segédjét. Pedig az nem beszélt valami
                  világosan, hogyan és miért szeretett épp Idába, azt ő se tudta elmondani. Hiába
                  faggatta a tanár:</p>
               <p>- Nem kaczérkodott vajjon önnel?</p>
               <p>- Nem.</p>
               <p>- Nem mutatott közönyt?</p>
               <p>- Soha, szeretett velem beszélni.</p>
               <p>- Mit gondol, van benne hajlandóság ön iránt?</p>
               <p>- Nem tudom.</p>
               <p>- Mit hisz?</p>
               <p>- Bizom és félek.</p>
               <p>A tanár összeszoritotta vékony ajkait és elhallgatott. Arra gondolt: ha ő most
                  szintigy vágyakoznék arra a lányra, mint ez az ember itt, s a lány nem őt, de ezt
                  szeretné!... Szerencsére a dolog nem igy áll.</p>
               <p>Lengyel Dénest szinte vidámmá tette az a gondolat, hogy a lány nem szereti ezt a
                  férfit - ezt a beteg kost - hanem őt, s neki mégis hatalmában, <hi
                     >erejében </hi>van összekapcsolni őket.</p>
               <p>Férj és feleséggé tenni! Óh, ez mégis kegyetlen egy kissé. Kegyetlen? és miért.
                  Hát ha még boldogok is lesznek? Esett már ilyen. És akkor a lány, ez a páratlan
                  kisérleti objektum, kiesik kezei közül.</p>
               <p>Férj és feleséggé tenni! Ez a gondolat végre is rosszul esett a tanárnak. Némi
                  gyülölet lángolt fel benne. Ennek az együgyünek a felesége? gondolta magában
                  méltatlankodva.</p>
               <p>Hamar legyőzte méltatlankodását. A megfigyelő ujra felülkerekedett benne, ujra
                  világosan ragyogtak fel előtte czéljai.</p>
               <p>Ha férj és feleséggé teszi őket. A lány nem szereti ugyan a férfit, de hozzá megy
                  szerelemből - ő iránta.</p>
               <p>Vajjon mig teste másé lesz: egész valója az övé marad-e? Ha az marad, folytatni
                  lehet az experimentálást, ha nem: hát nem, farewell!...</p>
               <p>Hát legyen a mi lesz, csak előre.</p>
               <p>Szinte vidáman ütött Richter vállára:</p>
               <p>- Ne féljen, minden jó lesz! Hanem ön meg sem kérdez: nem volt-e a kisasszony -
                  szeretőm.</p>
               <p>A segédorvos hallgatagon nézett a földre. A tanár folytatá:</p>
               <p>- Hát én mondom, szavamra, hogy nem!</p>
               <p>Mintha valami sulyos tehertől szabadult volna meg, olyan kifejezéssel emelte fel
                  fejét Richter Sándor.</p>
               <p>- Se az enyém, se a másé, soha! ismétlé a tanár s megnyomta a villamos csengő
                  gombját.</p>
               <p>- Kérje meg a kisasszonyt, jöjjön ide! mondá a parancsra váró inasnak.</p>
               <p>Petrovics Ida megjelent: ugyanazzal a vontatott, álomszerünek vagy nyugodtnak
                  látszó járással jött, s szemeivel néma kérdést intézett urához. Az megfogta kezét
                  és hallgatott. Egy egész percznyi szünet állott be.</p>
               <p>Mind a hármukon olyan érzés uralkodott, mint azon, a ki pisztoly csöve előtt áll,
                  s minden pillanatban várhatja a golyó eldördülését. Olyan érzés, melynek alapja a
                  megsemmisüléstől való félelem. Olyan érzés, melynek gyötrelmeit tulfeszitett volta
                  határozatlanná, s igy jórészt öntudatlanná tette.</p>
               <p>A nehéz tölgybutorok nyikorgása, a legyek zümmögése a szines ablakon: zajképen
                  hallatszott a kihaltsághoz hasonlatos csendben.</p>
               <p>S egyszerre, mint harangszó a pusztán, oly érczesen, világosan hallatszott fel
                  Lengyel Dénes szava:</p>
               <p>- Petrovics Ida kisasszony, önt megkérte Richter Sándor, hiszem, nem tagadja meg
                  tőle kezét?</p>
               <p>A leány mélyen meghajolva, szótlanul állott a két férfi között. A segédorvos
                  lassan, szinte sompolyogva közeledett hozzá s keze után nyult. A tanár gyengéden
                  megfogta Ida kezét s a férfiéba tette. Az nem ellenkezett többé, egy kissé
                  kiegyenesedve, oldalvást, kérdőleg nézett Lengyel Dénesre.</p>
               <p>Semmi szemrehányás, semmi gyülölség nem volt e tekintetben. Egy szelid kérdés,
                  mindössze ennyi: «és te?»</p>
               
            </div>
            <div type="chapter">
               <head>
                   XV.
               </head>
               <p>Káplán misézett az oltár előtt.</p>
               <p>A plébános a keresztelő medenczénél várt az anyaszentegyház uj szülöttjére.</p>
               <p>Délelőtti tizenegy volt, esős idő; a templom hideg, fáztak a ministráns-gyerekek,
                  az első padban összegubbaszkodva ült egy hálófőkötös öreg asszony. Alig volt
                  három-négy ember az egész templomban, mely a borus homályban még nagyobbnak
                  látszott. Nagy fülönfüggös vén kisasszony térdepelt a vizes fényü, hideg kelheimi
                  pallán, a sixtinai Madonna másolatának mosolygós, fris, üde képe előtt. Az
                  aranyozott szószék alatt kis masamód-lány ült s egy magánál nagyobb doboz árnyában
                  fájós lábáról lehuzta a czipőt, pihent.</p>
               <p>Koldusok bóbiskoltak a bejáratnál. Előttük öreg, törődött, félszeg ember állott;
                  nagy vörös kezében reszketett kalapja.</p>
               <p>A ministráns-fiu csengetett. A káplán mélyen meghajolt az oltár előtt, midőn a
                  sekrestyén keresztül Richter Sándor belépett a templomba. Bizonytalan tekintettel,
                  ingatag járással közeledett a plébános felé. És megállott a szentelt-viztartó
                  előtt.</p>
               <p>A nagy vörös kezü öreg leejtette kezéből a kalapot, utána nyult, fél térdre
                  esett.</p>
               <p>A keresztszülők két oldalt elhelyezkedtek az «ujszülött» körül, a keresztanya egy
                  magas, világos selyemruhás urnő, biztató mosolylyal fordult feléje, Lengyel Dénes
                  az oltárra nézett. Ott miséje végén volt a káplán. Az orgona közbe-közbe bugott, a
                  ministrálók éles hangja viszhangzott a szürke falak között.</p>
               <p>A segédorvos felemelte zöld arczát, kivörösödött szemeit végig jártatá a
                  templomon. Tekintete végig suhant Petrovics Idán, a ki komolyan, imakönyvébe
                  merülve, ült az első padban s megrémülve rettent vissza annak az öregnek az
                  alakjától, a ki még fél térdére esve, reszketett a háttérben. Apja volt itt. Annak
                  nagy fehér szemöldöke, szögnek álló kis szemei, beesett ajkai világoltak feléje a
                  homályból.</p>
               <p>Vagy csak apjának szelleme, a ki idejött kisérteni? Fázni kezdett, nem tudta mi
                  történik körülötte, a behallatszó csendes harangszót, az oltár előtti szertartást,
                  a keresztelő kérdéseit, a keresztszülők feleleteit, mintha lázas álomban
                  hallaná.</p>
               <p>A plébános közeledett hozzá, megérinté vállát ametist-gyürüs kis fehér kezével.
                  Olyan különösen hatott rá ez a kéz, felocsudott homlokát odatartá a kenetnek,
                  megizlelte a pap nyujtotta sót, meghajolt a mint a keresztviz érinté arczát, s bár
                  feje zugott, egész világosan hallotta, a mint a keresztelő diadalmas szava
                  viszhangzott az elcsendesült templomban:</p>
               <p>«Gabriel! Ego te baptizo in nomine Patris et Filii et Spiritus sancti Amen.»</p>
               <p>Nyöszörgést hallott Richter Sándor. Senki se hallotta kivüle.</p>
               
            </div>
            <div type="chapter">
               <head>
                   XVI.
               </head>
               <p>Ugyan az a templom. A főajtó zárva, a sekrestyén keresztül jön a nászmenet.</p>
               <p>Édes szeptemberi nap simogatja a fázékony falakat. Kopott freskói a mennyezetnek
                  ragyognak a fényben, mozognak az alakok, suhanván rajtok ide-oda napsugár és
                  árnyék. És az oltáron csakugyan sugárzik a szentség, lángol a kehely. A főoltár
                  fölött, kék felhők között, a Szent-lélek fehér galambja csakugyan száll előre
                  bátran, diadalmasan.</p>
               <p>Korán reggel csak két apácza térdel a tükörfényes pallán. Szent-Vincze szüzei a
                  szomszéd zárdából, piaczra menvést, betévedtek ide esküvőt látni. Arczuk nem, csak
                  fehér főkötőjük látszik, s az egyiknek fehér gallérja fölött még fehérebb nyakából
                  egy csik.</p>
               <p>A legutolsó padhoz támaszkodva áll az öreg ember. Zöldre kopott fekete kabátján
                  «Krie», bevarrhatatlan szakitás a halottért. Csak egy kissé reszket, bátrabb is.
                  De nagy fehér szemöldöke még összébb, még felebb huzódott véres kis szemei fölött,
                  barázdás sárga homlokán.</p>
               <p>Gyenge virágillat árad szét a templomon. A nászmenet megáll az oltár közelében. A
                  lefátyolozott fehérruhás menyasszony körül csupa fekete alakok. A vőlegény, szinte
                  fénylő arczczal, a násznagy kimagasló fekete fejével, a Petrovics-pár egész
                  feketében, de vidáman és ünnepélyesen.</p>
               <p>«Isten engem ugy segéljen» és «holtomiglan, holtodiglan», ezek a szavak
                  hallatszanak ki a csendes szertartásból, melynek egy pár percz végét szakitja. És
                  a pap áldólag terjeszti az uj pár fölé kezeit, aztán szólni kezd...</p>
               <p>Férj és feleség felemelik szemeiket. A férfi ujra látja a szakadt ruhás öreg
                  embert, ujra hallja azt a nyöszörgést, melyet nem hall kivüle senki, az asszony
                  előtt pedig megvillan a Lengyel Dénes alakja, feketén, ünnepélyesen, fehér
                  virággal a gomblyukban, gunyosan, - szinte félelmetesen.</p>
               <p>És a tanár nyöszörgést hall, megint olyan hangot, a milyent élve bonczolt madarak
                  adnak. Ő egész világosan hallja, de kivüle más senki.</p>
               
            </div>
            <div type="chapter">
               <head>
                   XVII.
               </head>
               <p>Lengyel Dénes magára maradt. A Petrovics-pár elkisérte az uj párt a vasutig, ő
                  azonban a templom előtt szerencsés utat kivánt, aztán gyalog indult lefelé a
                  várból.</p>
               <p>Ugy érezte magát, mint valami temetés után. «Splínem van», mondá magában, a mikor
                  észrevette, hogy még a köszöntések is boszantják. Valami rosszkedvü közönyösség
                  vett erőt rajta aztán. Azimádásra méltó szeptemberi reggel, a vasárnap szines
                  élénksége hiába sütött, élt, rajzott körülötte. Lassan-lassan kedélye egészen
                  elszürkült, a járókelők arczait «komiszak»-nak találta, mosolyuk, vidámságuk,
                  beszédjük, életük boszantotta. Olyasformát érzett az emberekkel szemben, mint a
                  mit a hitelező érez, a mikor hanyag adósát dobzódni látja, mig az ő pénze
                  elfogyott.</p>
               <p>Amikor hazaért, ijedve vette észre, milyen gyorsan váltakozik hangulata. Ime, ez
                  már beteges nervozitás. Majd örül valaminek, mintha nehéz dolgot hajtott volna
                  végre, sikerrel. Jó sokáig élvezte ezt az örömet, lelke ujra visszanyerte
                  ruganyosságát. Ujra tervelt. Bizonytalan, szintelen remény czikázott át e
                  tervelgetéseken.</p>
               <p>Dolgozó szobájából azonban nem mert kimozdulni. Egyszer mégis átnézett a szomszéd
                  szobába.</p>
               <p>A lány képét, illatát otthagyta a kék kárpitos falak között.</p>
               <p>A zongora nyitva, rajta kedvencz szerzői. Könyves asztalán nyitott könyv, valami
                  szindarab az «utolsó szerelem»-ről. Házi ruhájának egy kis ezüstös szinü gombja az
                  ágy előtti szőnyegen, két kis szattyán papucs mellett. A szenteltviz-tartó
                  tartalma sem fogyott még ki, mögötte a barka még fris, a szentelt ágak mellé
                  tüzött viola azonban sárga, száraz, poros volt már.</p>
               <p>Egy fris krizantin feküdt a toalett-asztalon. A tanár felveszi és megszagolja,
                  vagy megcsókolja? «Nincsen szaga», mormogja aztán s az ágyra dobja. Megint csak
                  utána nyul s a mikor fel akarja venni ujra, az ágy fejénél, egy darab
                  kárpitozatlan falon irást pillant meg, a saját keresztnevét körömmel
                  odakarczolva.</p>
               <p>El innen, el! Jóvá nem tehető hibákért komor önvád, erőszakkal, élve eltemetett
                  vágyak nyögése kél a sajátszerüen illatos és szokatlanul fojtó levegőben.</p>
               <p>Saját szobájában, könyvei, müszerei között mégis jobban érzi magát. Ott ismét ő az
                  ur, öntudata, kritikája ráhág az illuziók, a «hamis» érzések rózsaszin
                  nyakára.</p>
               <p>Mintha most sajnálná a leányt! De csakhamar megnyugszik s megállapitja, hogy az az
                  izgatottság, melyet most érez: hiuságából ered. Akarta, ő kivánta, hogy férjhez
                  menjen s a mikor az parancsához képest cselekedett: fáj neki e cselekedet -
                  hiuságból. Ugy-e, azt szerette volna, hogy inkább meghaljon a lány, mintsem másé
                  legyen, haljon meg, csak ki legyen elégitve az ő - hiusága. A lány csakugyan
                  elment s mert elment, hiányzik neki; maradt volna itt, nem törődne ittlétével, de
                  most hiányát érezi - hiuságból. Hiusága s nem más, a mi megremegteti a kék
                  kárpitos szobában, és hiuságának vonaglása az a fájdalom, a mit elvesztése fölött
                  érez.</p>
               <p>De mikor ez a vonaglás oly kinos, de ha ez az érzés, eredete legyen bár hiuság,
                  csakugy fojtogatja, mintha tisztán boldogtalan szerelemből támadna.</p>
               <p>Lehet itt okoskodni, bonczolhat, elemezhet bármennyit, vethet gáncsot érzelmeinek,
                  az mégis bizonyos:</p>
               <p>«Egyetlen szóval sem mondta a lány: tied akarok lenni, ne kényszerits máshoz, mert
                  meghalok!»</p>
               <p>Némán kérő tekintetek, szótlan esdeklések, hangtalan kétségbeesés: ez volt az
                  egész, a mit esküvője előtt rajta megfigyelt. Ha egyetlen egy kórjelenség lett
                  volna rajta, egy csepp láz, némi beteges izgalom! Csendes volt és komoly. Nem sirt
                  és nem könyörgött, nem fordult el irtózattal vőlegényétől, nem volt rajta semmi
                  rendellenes, csak olyan volt, mint a többi lány, a ki nem ahhoz megy, a kit
                  szeret.</p>
               <p>Az esküvőn hiába várta elájulását, hiába azután kezének görcsös ragaszkodását.
                  Összeszoritott kis ajkai, némasága csak ennyit mondott:</p>
               <p>«Te akartad, ugy legyen!»</p>
               <p>A tanár klorál hidrátot keresett. Át akarta aludni ezt a napot. Szégyelte magát
                  örökös töprengéseiért, mesterségesen akarta végét szakasztani.</p>
               <p>Este volt, a mikor felébredt. Fáradtan evett valamit és sietett ki a levegőre,
                  emberek közé. Benézett a népszinházba, kikocsizott a ligetbe, felkeresett egy
                  hölgyet, a kit megnézett és otthagyott. Kinézett a külvárosokba, egy korcsmában
                  találkozott egy kollegájával, a ki korhelységéről és arról volt hires, hogy
                  halhatatlanná tette magát egy könyve által s nem volt nála rendesebb, pontosabb
                  ember az egyetemen. Ezzel - józsefvárosi polgárokkal együtt - borozgatott egy
                  kissé, de hamar elszökött s végre is egy dunaparti kávéházban lyukadt ki.</p>
               <p>Tudta, hogy vasárnaponként Petrovics igazgató átjár ide képes ujságokat olvasni.
                  Szeretett volna találkozni vele, de az még nem volt itt, avagy nem is jön el?
                  Elhatározta, hogy várni fog rá s konstatálta: «furcsa, ebben a gázos, fülledt
                  levegőben milyen pompásan érzem magam!» Ujságokat olvasott, majd félre vonva a
                  függönyt, kinézett a Dunára, megnézte a nagy monumentumot, melyet eddig csak
                  futólag látott, azután az utczai publikumot kezdte vizsgálgatni. Egyszer Petrovics
                  Idát vélte látni, a mint a tükör-üveg előtt elsuhan férje karján, rejtelmesen
                  mosolyogva...</p>
               <p>Aztán a kávéházi népséget figyelte meg. Nem messze tőle, nagy márvány asztalnál
                  kis társaság ült, az urak egyikét ismerte is, kezelte valamikor, sőt most az is
                  eszébe jutott, hogy annak rokonaival, a Székelyekkel, gyerek korában, Erdélyben
                  még jó barátságban élt familiája.</p>
               <p>Látszólag egy ujságba merülve, jól hallhatta társalgásukat. Különben is, az urak
                  egészen otthonosak voltak itt, elég hangosan, teljesen zavartalanul
                  beszélgettek.</p>
               <p>«Ah, hisz ezek a franczia-magyarok», jegyezte meg magában a tanár. Ismerte ezt a
                  fajtát, mely mind jobban és jobban terjed s a kikbe Páris müveltségének vérét
                  ömlesztette át. Ismerte e transzfuzió következményeit is: az idegen elem birokra
                  kel a magyarral s a folytonos küzdelem vége egy nagy - meddőség. A tudás, az
                  izlés, a kritika ellenkezik az eredendő tehetségekkel s ez egyenlőtlen házaspár
                  elhálásából folytonos elvetélések származnak. Félig tulérett, fele részben meg
                  éretlen gyümölcsök, melyek beteggé teszik folyton vajudó szüleiket.</p>
               <p>A mi rossz a goloában: idegessége és természetellenes erkölcsei, még ezek is csak
                  ugy a hogy örökittettek át. De ezek lassanként mégis csak erősbödnek, haladnak
                  előre s akkorára, a midőn a város csakugyan a világé lesz: méltán el lehet majd
                  nevezni kelet Párisának.</p>
               <p>A dicsőséges rothadás e kor-jóslata lassan-lassan elfoglalta Lengyel Dénes
                  gondolkodását. Észre se vette, hogy a szomszéd asztal mellől lassanként elfogytak
                  a vendégek, csak ismerőse, Székely Antal ült még ott, tétlenül, nem minden aplomb
                  nélkül sziván regalia grandját.</p>
               <p>A 27-28 éves fiatal ember szép szőke feje egy kissé fénylett a meleg, gőzös
                  levegőben. Fehér homloka alatt okos szürke szemei ragyogtak. Ugy látszott, élvezte
                  a kávéház éjjeli levegőjét, mint a hogy élvez a morfium-evő. Nyugodtan nézett szét
                  maga körül, s a mint észrevette a professzort, udvariasan köszönt, az viszonozta
                  köszönését, sőt át is szólt hozzá:</p>
               <p>- Nos, hogy van?</p>
               <p>- Köszönöm, most jól.</p>
               <p>- Vár valakit? Ha nem, jőjjön át; elbeszélgetünk.</p>
               <p>A kis asztalkánál jól érezték magukat. Székely félte a betegséget, szerette az
                  életet és rettegte a halált, különösen szimpatiált hát az orvossal. Ezt meg a
                  szőke fiatal ember sajátosságai érdekelték. Tudta róla, hogy tüneményszerü
                  szerencséje van az asszonyok között, bár a korán kezdett szellemi foglalkozás
                  véznává, szinte betegessé tette. Hallotta róla azt is, hogy ez idő szerint a
                  legnagyobb magyar «irói talentum» voltak, a kik «kritikai lángésznek» tartották,
                  bár alig produkált valamit. A mit csinált: jeles modern francziák pompás másolata
                  egészben, részben pedig egy ötletes, de határozatlan, szintelen talentum termékei.
                  Olyan szerszámokkal dolgozott, melyekre keze nem volt alkalmatos, tudása más és
                  tehetsége is más irányra késztette. S mert tudása nagyobb volt, tehetsége
                  szenvedett.</p>
               <p>A tudás, ez marta, ez tette tehetetlenné ezt az egyszerre gyengéd és ugyancsak
                  markans szőke fejet. Tudta milyennek kellene lennie, de nem birt olyanná lenni, a
                  fejében rendezve volt minden, de hiába. Materiálista elveiben, romantikus és
                  idealista tetteiben. Vagy megforditva: életével megvédeni valami romlott leányt és
                  bepiszkolni könnyedén egy tisztességes embert: nála egyre ment. Tudta, hogy a
                  boszu: fikció és minden pillanatban készen volt kis boxerjét valami modortalan
                  zsidó mellének szegezni. Kaczagott az emberi hiuságokon s néha hiu volt az
                  őrültségig. A hazugságot senki se ismerte és gyülölte jobban mint ő, de azért
                  olykor czéltalanul gyerekesen füllentett. Tettvágy és lethargia, nagylelküség és
                  alattomosság rikitó szinekkel vegyült el benne. Jó szive, örökölt becsületessége
                  azonban őrt álltak beteges fantáziája előtt.</p>
               <p>«Ime, a legmodernebb ember, a ki csak ma mi közülünk magyarok közül kikelhet!»
                  gondolta magában a tanár, mig selymes szőke haját felfelé simitván, Székely Antal
                  beszélni kezdett:</p>
               <p>- A nervozémnak ugylátszik már vége van... a mióta abba hagytam az
                  asszonyokkal.</p>
               <p>- Hát csakugyan abbahagyott?</p>
               <p>- Elcsaptam őket magamtól... A legutolsó egy kis zsidó lány volt. Szükségem volt
                  az alakjára egy regényben... Tanulmányozni akartam, mert csak így lehet valamit
                  csinálni. Az embernek csak olyasmiről lehet irnia, a mit alaposan ismer.</p>
               <p>- Nos és alaposan megismerte?</p>
               <p>- Alaposan otthagyott, a mikor észrevette, hogy «valami rosszat akarok», a mint
                  mondá... Pedig kezdetben szeretett. Most se szerelem, se regényalak, csak egy
                  tanulság: nem birok én már se szeretni, se regényt irni... A nervozém azonban
                  lassan elmarad, most a tárklizásra adtam magam...</p>
               <p>Megdöbbentő keserüség volt ezekben a tréfás szavakban. A tanár is megdöbbentő
                  analogiát lelt e pillanatban ez «örökös» regényiró és maga között. Ime nem maga
                  van tehát, nemcsak egyedül ő akar sziklákkal lapdázni, asszony-szivekkel
                  játszani.</p>
               <p>Szinte örült a szőke ember kétségbeesésének; mohón faggatta:</p>
               <p>- Hát ön azt hiszi, valami olyasmit sikerül produkálnia, a mi értékes, ha a zsidó
                  lány faképnél nem hagyja?</p>
               <p>- Bizonynyal. Bizonyos vagyok benne, hogy csak azért nem tudok irni, mert
                  megszöknek mellőlem az asszony-modeljeim, pedig évek kitartása szükséges még ahhoz
                  is, hogy az ember egy epizodalaknak való modelt kiismerjen... Ezért készültek a
                  nagy regények olyan soká; ezért fog az én regényem - ha ugyan meg lesz valaha -
                  tiz-tizenöt évig készülni...</p>
               <p>A tanár meglepődve nézett szomszédjára. Ah, hisz ez még sem ő, ez más fajta, mást
                  keres, s a mire rá nem lel, azt egészen más okból nem találja:</p>
               <p>- Azt hiszem, ön csalódik... Egészen más okból nem tudja ön tehetségeit
                  érvényesiteni, nem az alakok kitartása hiányzik, hanem az öné. Nagyon okos ön
                  arra, hogy intenziv kedve legyen az alkotásra...</p>
               <p>Az orvos egészen belezavarodott beszédébe, meglátszott rajta, hogy nem egészen
                  őszinte, elhallgatta azt, a mit mondani akart:</p>
               <p>Idegrendszered haszontalan kis változása - melyet kimutatni se lehet -, ezen
                  feneklik meg minden erőd, minden vágyakozásod, ezen törik szárnya geniednek...</p>
               <p>Elhallgattak. Egy óra felé járt az idő. A kávéházban söprögetni kezdtek. Székely
                  dühösködött, kitudták őket innen.</p>
               <p>Hüvös volt, de az ősz még nem ismerszett meg a tájon. Még hajók, bárkák, a fürdők
                  faalkotványai lepték el a Dunát. A mély rakodó-partról az aszaltszilvás-zsákok
                  émelyitő szaga áradt szét az Akadémia körül. A tér apró kertjeinek hervadása nem
                  látszott a sötétben, késő szeptemberre nem vallott itt semmi, csak a fiatal fák
                  hurutos zizegése.</p>
               <p>Székely Antal «mindenek semmiségéről» beszélt a tanárnak. Kissé tompult, de
                  gyengesége daczára kellemes hangja meglepő módra harmoniált az éjjel s a
                  tájjal.</p>
               <p>Most abban a hangulatban volt, a melyben ezelőtt ugy háromezer évvel messze
                  Hindosztánban a Nirvana valamelyik kiváló apostola lehetett. Máját, az illuziók
                  haszontalanságát, a káprázatot emlegette s mig arról beszélt, hogy csak
                  egyetlenegy van - a semmi: gyönyörködött a saját hangjában, mély, szines, ötletes
                  szavaiban, melyeket kimondván, maga se hitt bennök többé:</p>
               <p>- ...Végre is az egész mindenség - semmiség. Nem lehet semmi, mert minden elmul.
                  Ennek a mulékonyságnak a tüneteit vegyem valaminek? Az élet csak egyik jelensége a
                  halálnak, a mely megsemmisülés - tehát semmi. Engedje meg, hogy nevessek egy kissé
                  a pozitivistákon, ámbár ön is...</p>
               <p>- Én is az vagyok! vágott közbe a tanár röviden, - de azért csak tessék...</p>
               <p>Mája hive nem nevetett. Szeliden beszélt tovább:</p>
               <p>- Én is voltam ugy, nekem is volt fontos az élet, megnyugtató a gondolat, hogy az
                  anyag minden, az az örökkévaló... Tul vagyok ezen is. Hiszem a semmit, azonfelül
                  néha, a mikor jó konyakkal iszom feketémet, gyermekkori érzések fris emléke,
                  husvéti harangszó erjesztő hangja csendül meg lelkemben s ujra hinni kezdek -
                  istenben...!</p>
               <p>Kiértek a bulevardra. Az osztrák vasutról borjuszállitó kocsik koczogtak lefelé a
                  vágóhidnak. A szegény állatok lecsüngő fejjel keservesen bőgtek.</p>
               <p>A Mája-hivő ráförmedt az egyik kocsisra:</p>
               <p>- Bezáratom... hogy hivják... gyalázat igy bánni a szegény állatokkal!</p>
               <p>Elválakoztak. Székely Antal a belváros felé ment. A tanár egy darabig hallotta még
                  a franczia monologot, melyre éjjeli társa hirtelen rágyujtott.</p>
               <p>... «Et jai mangé des écrevisses à cabinet particulier...»</p>
               <p>Ő is ezt dudolta, mig csak haza nem ért.</p>
               <p>Az inas álmosan nyitott előtte ajtót.</p>
               <p>- Nem jött sürgöny? kérdé tőle, maga se tudta miért.</p>
               <p>Nem jött. Ez alatt az iszonyatosan hosszu nap alatt nem történt semmi. Csak lakása
                  lett rettenetes, kietlen, mint egy farkasorditó.</p>
               <p>Kellemetlen, zöldes szinekkel kelt fel a hajnal.</p>
               <p>«Ma-holnap be kell füteni,» mormolta Lengyel Dénes. Teste fázott, bensejét olyan
                  gondolatok tették forróvá, a melyeket minden áron el akart nyomni. De mint szikrát
                  kapott zsup-fedél fellángolt az. És lángoltak a tanár érzései, a régi, az örök
                  törvény szerint, de agyában még sem váltak ki ezek a gondolatok:</p>
               <p>«Mellette lenni most... férje helyén... látni szemeinek, ajkának édes
                  hajnalodását, várni ébredését: - nem ez volt-e a legfőbb czél, a legfőbb
                  boldogság, melynek most már mindörökre vége!?»</p>
               <p>Tompa elkeseredés feküdte meg gondolkodását, mintha csak elbukásán kontemplált
                  volna.</p>
               
            </div>
            <div type="chapter">
               <head>
                   XVIII.
               </head>
               <p>Október elején, megérkezésüknek délutánján kopogtatott Richter Sándor a professzor
                  szobáján. Sokáig hangzott el a szabad s a mikor végre tanárja előtt állott az
                  asszisztens, megdöbbent, nem azt találta, a kit itthagyott.</p>
               <p>Alig volt annak fején változás, ajkának karakterisztikus pirossága, bronzszinbe
                  játszó arczának ragyogása a régi. Tekintetében volt valami, a mi a doktornak
                  torkába forrasztotta áradozásait, ugy hogy alig merte megszoritani az elébe
                  nyujtott hideg kezet, alig birt hebegni is.</p>
               <p>- Megjöttünk... Milyen boldogság... a Szemering...</p>
               <p>Többet nem szólt, a tanár hiába várt a folytatásra. Hidegen szólott hát:</p>
               <p>- Hanem most már munkához kell látni... Ön tudja, hogy családos ember létére az
                  egyetemen nem lehet többé segédem... hanem itt megmarad, azonkivül ajánlani fogom
                  háziorvosnak egy pár házba, helyettem. Csinált már háztartási előirányzatot <hi>őnagysága</hi>?</p>
               <p>- Csináltunk, igen, bámulatosan tud gazdálkodni... Alig kell nekünk valami, alig
                  tudom visszatartani a munkától... nem akar csak egy cselédet... Ma már a folyosón
                  maga huzta fel az ágynemüt, hátrakötött kendővel a fején... kis fehér
                  kendővel...</p>
               <p>A társalgás megint fennakadt. Vontatottan, mintha csak udvariasságból beszélne,
                  szólt Lengyel Dénes:</p>
               <p>- Nos hát boldogok?</p>
               <p>- Boldogok? Ezt el se tudtam képzelni. Ugy tetszik, mintha azelőtt kivert kutya
                  lettem volna... Milyen asszony, milyen asszony!</p>
               <p>- Ezen örülök. Csak aztán tartós legyen. Le kell szoknia bizonyos szokásokról... A
                  modor, asszonyoknál, nagyon fontos... A külsőségek, vigyázzon a
                  külsőségekre...</p>
               <p>Lengyel Dénes felállt:</p>
               <p>- Tehát ugy maradunk, a mint mondtam; kezét csókoltatom őnagyságának!... Isten
                  önnel.</p>
               <p>Richter kezébe fogta kalapját s leverten ment egészen az ajtóig. Ott végre
                  zavartan, elpirulva mondotta el a miért tulajdonképen jött:</p>
               <p>- Nem kegyeskednék meglátogatni... hogy örülne Ida... én!...</p>
               <p>- Mostanság nem, tudja, mennyire el vagyok foglalva azzal a kellemetlen
                  tankönyvvel, majd a jövő héten, a jövő hónapban...</p>
               <p>Másnap délfelé már ott volt. Ida a divánon feküdt, feje alá tett két kezével, az
                  ajtóra nézve. Richter a lábnál ujságot olvasott hangosan. Az asszonynak alig volt
                  ideje felugrani, maga a férj pedig zavartan szökött meg a másik szobába, hogy
                  felvegye kabátját. A mig visszajött, - mindössze egy másodperczig - magukban
                  voltak, szótlanul állottak egymással szemben, kezet sem fogva.</p>
               <p>Ida nem pirult el, nem sütötte le szemeit, mintha zavarban se volna, ugyanaz az
                  álmatag arcz, semmi változás rajta.</p>
               <p>Mégis. A tanárnak ugy tünt fel, hogy soha még nem látta egész világosságában,
                  teljes mélységében ezt az arczot. Életében volt ugy már vagy kétszer, midőn az
                  emberi arczok kifejezéséből egész világosan vélte látni a jellemet, az illető
                  valóját. Nem jellegzetes szemet, szájat, izmokat és csontozatot látott, hanem a
                  szellemet mindebben, csodálatos világossággal. Ilyenkor ugy érezte magát, mintha
                  felülemelkedne az embereken, látni azokat mindenestől, mintha csak külsejök
                  átlátszó üvegből volna. A clairvoyance e pillanatban - mint a két előző esetben -
                  egészen kicserélte, azt hitte: bármire képes, csak akarnia kell. Olyan felsőbbség
                  volt ez, a milyent egy óriás érezhet gyerekek között.</p>
               <p>Hirtelen kezet csókolt az asszonynak s csak egy gondolat választotta el attól,
                  hogy keblére ne vonja. Biztos volt abban, hogy ez az asszony most, házasságának
                  első hónapjában, épp oly odaengedő volna, mint a mikor felszedte az iszapból.
                  Látta: még mindig nála van a kulcs akaratához: érzése, gondolatai, álma, még
                  mindig ő körülte forognak. És álmodott addig, mig más feleségévé tette, álmodik az
                  a botor, a ki elhiszi, hogy igazán a felesége.</p>
               <p>De mindez csak egy másodperczig tartott: Richter felvette kabátját s meleg, husos
                  kezeit a tanár felé nyujtva, össze-vissza beszélt:</p>
               <p>- Isten hozta... ez ünnep... tessék a divánra, talán jobb a karosszék?... Nyissák
                  ki az ablakot, csukják be az ablakot...</p>
               <p>Ida gyengén mosolygott, és ebben a pillanatban már nem látott a tanár semmit, a
                  másodpercz világossága, gyönyöre elmult egy kinyilt piros ajkon, elnyelte az egész
                  ragyogást két kékes-fehér fogsor.</p>
               <p>Látott helyette mást. Egy kis asszonyt, a ki házasságának első heteiben jól érzi
                  magát. Tetszik neki az uj helyzet mindenestül. Örül kényelmes puha szövetü diszes
                  reggeli ruhájának, melyhez nem kell még vállfüzőt se venni. Örvend azontul a
                  férfinak, a férjnek, az önállóságnak, hogy a saját maga gazdasszonya lehet.</p>
               <p>Az anyaság, a háztartás apró gondjainak gyönyöre: erre van rendeltetve az
                  őkiválasztottja, ebben leli fel örömét, ebben felejti el őt csak oly könnyen, mint
                  ezer és ezer társnője, a kik nem ahhoz mennek a kit szerettek, de elfelejtik a
                  szerelmet és megszeretik a férjet a kit gyülöltek, még az esküvőn is.</p>
               <p>De a társalgás és modor nagymesterének szavaiból nem érzett ki e gondolatmenet.
                  Beszélt, kérdezősködött, vig volt, élczelt:</p>
               <p>- No lássa... pedig akkor, hogy felduzta az orrocskáját... talán nem is volt
                  szerelmes... ha valami vén kitanult mama volnék, akkor se adhattam volna jobban...
                  Aztán boldogok-e? Veszekedtek-e már? A doktor szereti-e még a tejbe rizst,
                  főzött-e neki bőven? De nézzenek egymásra, igy, különben azt kell hinnem, hogy
                  mindjárt el kell mennem...</p>
               <p>- Óh, tanár ur!</p>
               <p>- Sohse szabadkozzék nagysád... nem ugy gondoltam... De lássa, maguk egész máskép
                  néznek, mint más emberek...</p>
               <p>Richter Sándor csakugyan majd felfalta tekintetével Idát, mig az igyekezett
                  kikerülni ez olvadó nézést. Egy kissé zavarta az, talán szégyelte is magát, de
                  arczán e pillanatban nem fejeződött ki egyéb, csendes, nyugodt derünél.
                  Értelmesen, vidáman felelt a kérdésekre.</p>
               <p>- A Sándor rendes ember, meg vagyok vele elégedve... A Szemering - szép, Bécset
                  megint csak nem láttam... A tanár ur fehérnemüi ott vannak a kabinetben...</p>
               <p>Lengyel Dénes összeszoritotta ajkait: ez a lány, ez a kiváló medium a
                  legközönségesebb teremtés a világon! Egy tyuk nem lehet feledékenyebb, talán az is
                  emlékeznék arra a párra, a kire legelsőbb vetette a szemét, a ki buzát kapart ki
                  neki az ocsuból... Fülébe csengett a mondás «tegyen velem, a mit akar!» és nyomban
                  hangzott rá a másik: «a fehérnemü ott van a kabinetben!»</p>
               <p>Nos, ez a kis «fehérnemü» szépen rászedte. Nem, ő csalta meg magát. Hát nem ő
                  szavalta-e még csak nemrég a lánynak a «soha, örökre, mindig! » haszontalan,
                  hiuságos voltát? Van-e, ki jobban tudja, mint ő: milyen könnyen feledi el a
                  képzelt szerelmét a lány, az asszony szerelmének égő, igaz miszteriuma közben. És
                  vajjon nem élt-e lelkében titkosan a vágy: vajha megszabadulna bonczoló szándéka
                  elől ez az áldozatra szánt bárányka! Ártatlan bárányka akkor, - kezei közül
                  kisuhanó ravasz czicza most, a ki érzéki, piros kis nyelvével szansz zsén
                  nyalogatja előtte pákosztos ajkait...</p>
               <p>Fekete alapu, piros-pettyes, bő, otthoni ruha volt Idán. Ennek a ruhának a
                  kéjelmessége, nagy, levegős redői is hozzájárultak ama vádakhoz, melyek Lengyel
                  Dénes bensejében a kisiklott asszony ellen keltek. Vád, keserüség, guny zugott
                  benne és alig értette, mit és hogyan beszélt Richter Sándorné. Vagy ha jól
                  hallotta is, félremagyarázta, nyugodtságát vidámságnak, mosolyát örömnek vette.
                  Ruhájának véletlen rezdülését: kiszámitott kaczérságnak tudta be, mely nem neki,
                  de a férjnek szól.</p>
               <p>És akármilyen kitünő szeme volt is a jó tanárnak, olyan volt most, mint akármelyik
                  közönséges ember: nem gondolt egy pillanatra sem azokra a szegény asszonyokra, a
                  kik, hogy szánalmat vagy fájdalmat ne keltsenek másban: évtizedeken át képesek
                  tettetni a boldogságot, arczuk, ajkuk gyönyörről, megelégedésről beszél, a mikor
                  szivük oly rettenetesen üres... Nem jutottak eszébe azok a drága, jó teremtések,
                  azok a szerencsétlen martirok, kik gyermekeket szülnek, jó anyák, hü hitvesek,
                  szorgalmasok, odaadók, hivek férjeikhez, bár nincsen nap, nincsen óra, hogy
                  eszükbe ne jusson az a valaki, a kihez szivük egykor odatapadt, a kiről letenni
                  nem tudnak soha, mégse közelednek hozzá, talán futnak is előle, de rája gondolnak,
                  még haláluk óráján is - s ha már nagymamákká lettek, akkor is kéjesen rezdül meg
                  sziveiknek valamely csodálatos, örökké hangzó húrja...</p>
               <p>A tanár felkelt.</p>
               <p>- Nos, jó napot, isten önökkel!</p>
               <p>- Már? szólalt meg szelid szemrehányással az asszisztens meleg hangja.</p>
               <p>Ida felállt s feléje nyujtá kezét. Konvenczionális módra szoritotta meg a tanár,
                  de e mód daczára érezte annak kőszerü fagyosságát. Akart is rá valami megjegyzést
                  tenni, de a szó torkán forrott, a mint felnézett az asszony arczába. Dacz, gőg,
                  valami ismeretlen, de szilárd elhatározás látszott azon.</p>
               <p>«Mi ez?» kérdezte önmagától.</p>
               <p>«Az, hogy örökre elveszett nekem!» felelt meg magának.</p>
               <p>Richter ezalatt össze-vissza beszélt: ünnepről... szerelemről, estékről... teáról.
                  Az öröm szinte elfintoritotta, mintha náthás lett volna, a szemei nedvesek,
                  fényesek...</p>
               <p>Lengyel Dénes mögött becsukódott az ajtó. Lassan ment lefelé a lépcsőn s az jutott
                  eszébe: milyen mohón szaladnak most ezek egymás karjaiba... Látni vélte testük
                  összefonódását... Hangokat, kaczagást, csukló, tört hangokat vélt hallani és
                  sejtelme sem volt arról a halálos csendről, mely a fiatal pár kokett lakására
                  leereszkedett. Mindenféle látományok gyötörték, csak azt nem látta, mint
                  gubbaszkodik össze a diván sarkában a «ravasz kis czicza», mint hunyja be szemeit
                  s szimulálván az alvást, szól férjéhez:</p>
               <p>- Hagyjon Richter... álmos vagyok... fázom...</p>
               
            </div>
            <div type="chapter">
               <head>
                   XIX.
               </head>
               <p>- Ida, el kell mennem...</p>
               <p>- Hová?</p>
               <p>- Külföldre, tanulmányutra, az állam küld... Már a hét végével el kell indulnom...
                  Istenem, milyen jó volna, ha elvihetnélek, borzasztó, hogy nélküled kell mennem...
                  nem látlak talán hónapokig...</p>
               <p>- Hát ne menjen.</p>
               <p>- Mennem kell. A Lengyel ajánlatára küldenek... az ő kedve, czéljai velem... Nagy
                  kilátások a jövőre... Rendes tanárság, tarthatok neked kocsit...</p>
               <p>- Nekem, kocsit?</p>
               <p>- Kocsit, inassal! Istenem, mit fogsz csinálni ennyi idő alatt és mit fogok én? Ha
                  elvihetnélek, de az a rettenetes hajsza, klinikáról klinikára, folyton el leszek
                  foglalva...</p>
               <p>- Nos, nem fognak ellopni... Csak menjen, én majd csak el leszek valahogy, a
                  házbeliek, a zongora, a könyvek, a takaritás...</p>
               <p>- A professzorom igérte, hogy gyakran meg fogja látogatni...</p>
               <p>-Igen.</p>
               <p>- Fogadja jól, teára is meghivhatja, néha.</p>
               <p>- Természetes.</p>
               <p>- Most pedig kezdjük a bucsuzást... csak egy hét van adva.</p>
               <p>*</p>
               <p>Az egy hétig tartó bucsuzkodás után, Richter Sándor nehéz szivvel ült fel a
                  vasutra. A jegye Nápolyba szólt, de neki - maga se tudta miért - ugy tetszett,
                  hogy a kárhozatba megy. Mintha soha többé nem látná viszont feleségét, mintha
                  meghalni menne az örökszép városba. Hiába veszekedtek a kupéban, nem akarta
                  felhuzni az ablakot, mig csak kivehette az Ida köpenyének fekete prémjét,
                  kalapjának barna szalagját...</p>
               <p>Azt se látta már. Most gondolatban követte. Kocsira ül, - csak meg ne fázzék ebben
                  a havas-esős időben! - Rája gondol...</p>
               <p>Csakugyan, az asszony rája gondol. Beszélni hallja: «a professzorom igérte, hogy
                  gyakran meg fogja látogatni!»És csakugyan megborzong a hidegtől.</p>
               <p>- Sebesebben! szól a kocsisnak. Alig várja, hogy otthon legyen. Alig várja, hogy
                  visszabujhasson ágyába.</p>
               <p>Egész napon ott marad. Maga előtt gyengélkedéssel menti magát. Csakugyan, sajátos
                  izgatottság vesz erőt rajta. Izgatja a csend, az egyedüllét, a visszafojtott s
                  most kitörő gondolatok. Jól esik neki a magány, a szürke deczemberi ég, mely alól
                  sötétkék foltok tünedeznek elő.</p>
               <p>Másnap mégis felkel, de álmodozva jár a szobákban, tétlenül, fáradtan.</p>
               <p>Dél felé látogató-jegyet hoz be a szobaleány. Pillanatokig nézi a kártyát, aztán
                  határozottan szól:</p>
               <p>- Mondja meg, gyengélkedem, nem fogadhatom, bocsásson meg...</p>
               <p>Másnap ismétlődik ez az állapot, ismétlődik a látogatás, a válasz is a régi:</p>
               <p>- Nem lehet... bocsásson meg!</p>
               <p>Mindegyre sürübb szürkeség az égen. Havas eső hull, verebek reszketve bujnak össze
                  az eresz alatt. A gyerekeket nem bocsátják ki többé a folyosóra játszani... Olyan
                  rideg nélkülök ez a ház. Ida nem mer többé az ablakhoz sem menni.</p>
               <p>Egész napon át hazug történeteket olvas. Olyan meséket, melyekben, a kik szeretik
                  egymást, egymáséi lesznek... Este felé pedig ir a jó Richternek: «Minden
                  rendben».</p>
               
            </div>
            <div type="chapter">
               <head>
                   XX.
               </head>
               <p>Két napig kimaradt a tanár látogató-jegye. Az ötödik napon azonban ismét behozta a
                  szobaleány. Most azonban boritékban volt.</p>
               <p>Petrovics Ida gépiesen olvasta rajta az irást:</p>
               <p>«Beszélni akarok önnel, látni akarom önt. <hi>Akarom.</hi>»</p>
               <p>- Nem! szólt Ida csendesen. - Mondja meg, hogy nem lehet! szólt a
                  szobaleányhoz.</p>
               <p>Egy pár pillanat mulva hallotta, a mint Lengyel Dénes mögött becsukódott az ajtó.
                  A szobaleány végigmegy az előszobán, hozzá akar jönni. Hirtelen magára zárta az
                  ajtót.</p>
               <p>Aztán a magasba emelte karjait, hogy lélegzeni tudjon... Este felé járt az idő.
                  Ida leült az asztalhoz s irt férjének:</p>
               <p>«Jól vagyok, semmi baj, ne aggódjon, <hi>itthon minden
                  rendben!</hi>»</p>
               
            </div>
            <div type="chapter">
               <head>
                   XXI.
               </head>
               <p>Még csak a naptárban volt tavasz. Az utczákon vizes ősz, köd a város fölött.</p>
               <p>Alig mult délutáni hat s már mindenfelé gyujtották a lámpásokat, még nem esett, de
                  már is fekete esernyők mindenfelé. S a ködszállta aszfalt gázvilágitotta nedves
                  fényében őszi képek tükröződtek, felcsillogva, végigfutva, megkeskenyedve,
                  fantasztikus formákban, megnyujtva fa-hosszuságra az embereket, torony-nagyságra
                  az apró fákat. A szűk utczák még jobban megkeskenyedtek, de a végük elveszett a
                  ködben.</p>
               <p>A tanárt minduntalan letolták a gyalogjáróról, majd kényszeritették, hogy a fal
                  mellett suhanjon végig.</p>
               <p>«Ugy járok, mint egy tabetikus, a lábam alól elvész a szilárd talaj!» ezt gondolta
                  magában, de azért nem jutott eszébe, hogy a kocsiutra térjen, vagy bérkocsiba
                  üljön.</p>
               <p>Ment előre, ösztönszerüleg hazafelé tartott, a nélkül, hogy tudta volna, hová
                  megy. Nem volt szándéka, nem volt akarata, nem voltak tervei s mint utja elveszett
                  a homályos, vizes, ködös estébe: ugy vesztek el czéljai valami nyomasztó,
                  homályos, szintelen hangulatban. S a mikor természetszerüen azzal kellett volna
                  foglalkoznia, hogyan férjen ahhoz az asszonyhoz, a ki csak egy pár percze
                  utasitotta vissza? egészen másra, olyasmire gondolt, a mi egyszerre kitörülte
                  emlékéből az egész élő világ képét, az emberekkel, a tudománynyal, a szerelemmel,
                  a betegséggel, Petrovics Idával egyetemben.</p>
               <p>Egy kirakat mellett elhaladva, hirtelen, véletlen annak nagy tükörüvegébe nézett s
                  abban valami alakot pillantott meg. Saját magának szines alakját, fekete
                  háttérben.</p>
               <p>Az alak idegennek tetszett előtte, saját maga egészen ismeretlennek. Megdöbbent,
                  most vesztette el igazán lábai alól a szilárd talajt, elvesztette magát - az
                  Ént.</p>
               <p>Megállt a kirakat előtt - a kép eltünt, tovább támolygott, uj tükörüvegbe nézett s
                  a sajátságos alak ujra megjelent. Sötét háttérben ott, ragyogó, rezgő fényes
                  alapon az aszfalt vizes tükrében.</p>
               <p>Fején, szivén, egész testén nyilaló érzés, értelmében kinos villanás:</p>
               <p>«Ki vagyok - én?!»</p>
               <p>Nem tudott magának megfelelni. Értelme elnémult, hebegett, csak nyomorult,
                  szorongó érzése zajgott.</p>
               <p>Nem találta magát magában, nem ismerte képét, alakját; multja, cselekvései, élete,
                  hozzátartozói mind szétfoszlottak a vizes estben.</p>
               <p>Neve, eredete, szülei, fizikuma, állása, czéljai, a meggyőződések, a kételyek, az
                  érdek s mindama körülmények, melyek megalkotják az elkülönitett valakit, az Én
                  öntudatos fogalmának részei: csak mint homályos, összefüggés nélkül való emlékek
                  csillannak meg agyában.</p>
               <p>«Őrület! őrület!» ez volt első gondolata az egyensuly felé. Ez az itélet, ez a
                  megfigyelés adta vissza tudatosságát, ezen épitette fel ujra önmagát. S mohón
                  kapdosott ama adalékok után, melyekkel egyéniségét meghatározhatja. Visszagondolt
                  anyjára, a mikor az ölbe fogva felvarrta inge gombját, nénjére, a kivel együtt
                  bujkáltak a szinben, olvasta nevét a lapokban: «irta Lengyel Dénes tanár»,
                  megjelentette életének fontos eseményeit, sikereinek pillanatait, a kollegákat, az
                  ismerősöket.</p>
               <p>Mindez azonban olyan halványan, annyira határozatlanul állott előtte, hogy
                  szorongó érzése még egyre tovább tartott, még egyre zugott bensejében a
                  kérdés:</p>
               <p>«Ki vagyok - én?»</p>
               <p>Közel volt az őrültség izgatottságához, amint tovább kereste saját magát - másban.
                  És szinte megörült, a mint végre meglelte abban, a miben majdnem elvesztette.
                  Petrovics Ida alakja jelent meg képzeletében, hangja csendült meg fülében.</p>
               <p>Tudta már kicsoda. Tudta már azt is, mért ez a szörnyü káprázat. Annyit
                  foglalkozott mással, hogy magáról el kellett feledkeznie. Annyit évődött elvont
                  dolgokon, hogy emberi természete boszut állt benne azon, a mi nem emberi.</p>
               <p>Egy kissé lecsillapodott, régi hangulata visszatért, megérezte a hóval vegyes
                  esőt, kocsiba ült, hazahajtatott.</p>
               <p>Otthon nem tudta mihez fogjon. Szivarra gyujtott - eldobta, lefeküdt - felkelt.
                  Eloltotta lámpását, ujra meg kellett gyujtania.</p>
               <p>Pedig nem volt izgatott, egészen meghiggadt ezenközben. Sőt mosolygott is azon, a
                  mint ujra elgondolta, hogyan üzte énjét az imént. Hidegen hagyta az a gondolat:
                  milyen közel volt az őrülethez.</p>
               <p>Elhidegült maga iránt, közönyösség fogta el. Mindebben nem volt egy cseppnyi
                  keserüség sem, de unalom - tenger.</p>
               <p>Nem volt éhes, nem volt álmos, nem vágyott lányra, nem kivánt s nem akart semmit.
                  Még csak az sem jutott eszébe, hogy jó volna valami után epednie. Arra is csak
                  futólag gondolt, a mi alig egy pár percze a legszélsőbb lelkiállapotokba sodorta.
                  Egész higgadtan állapitotta meg magában a valóságot:</p>
               <p>«Nem akar többé, - ez az egész. Eleresztettem, elszállt, fölöttem van, nekem
                  elérhetlen magasságban. Nincs kedve magát föláldoztatni s ha egyáltalán szó lehet
                  áldozatról, ugy az én vagyok. Ez pedig be van fejezve, ez ellen nem lehet
                  küzdeni.»</p>
               <p>A küzdelem lehetetlensége, haszontalansága: ez volt kimeritett akaratának
                  eredménye. Ellentállási ereje végre is kimerült az erő fölötti küzdelemben. «Ez az
                  egész!» ebben megnyugodott. A mint megnyugodott mindenben. Abban is, hogy olyan
                  helyzetbe jutott, a melyből nincs több kibuvó, csak egy, egy - a halál.</p>
               <p>Nem küzködött, nem borzongott, nagyon természetesnek találta a dolgot. Annyira
                  közönyös lett maga iránt, hogy az élethez való akarata hasonlatos volt ahhoz a
                  czérnaszálhoz, mely egy darabig megbirja a nehéz tárgyat, de ez az idő csak nagyon
                  rövid időre terjedhet, a fonál szakad, a tárgy lezuhan.</p>
               <p>Lengyel Dénesnek egy kissé szédült a feje ettől a bizonyos és közel való
                  zuhanástól. De ez a kellemetlen érzés csak addig tartott, mig meggondolta mit
                  várhat az élettől:</p>
               <p>«Semmit, soha. Nincs és nem lesz mi sem, ami idekötné. Sivárság, pusztulás, unalom
                  minden. És ez igy tartana mindig, ez nem fog megváltozni soha!»</p>
               <p>Rossz óráiban - akadt ilyen is néha - mindig megvigasztalta magát az emberismerő
                  okos bölcseletével:</p>
               <p>«Mindez nem tarthat sokáig; sors, állapotok, hangulat jön és megy, mint ahogy
                  fakad és mulik az élet!»</p>
               <p>Immár ebből a filozófiából nem maradt meg semmi. Pusztaságban volt, a mely olyan
                  nagy, hogy nem látta végét, hát azt hitte nincs is. Nos tehát fog ő csinálni, hisz
                  már meg is van: jövel mindennek vége, jótékony: Halál!</p>
               <p>Milyen bolondság - gondolta magában - az ember nem maga határoz élete felett s
                  milyen gyönyör, hogy a mikor akar, elválakozhat az élettől. Egy férfi s egy
                  asszony összebuj - és bebujik a világba egy uj ember; sir, mert kedve ellenére,
                  mások akaratából kellett megjelennie, a mások akaratából kellett ittmaradnia.
                  Később aztán magának is tetszik a dolog, örül annak, hogy a milyen jogtalanul
                  hozták világra őt, ugyanigy lehet ő mások életének oka. Mig végre belátja: akkor
                  voltam okos, a mikor nem volt eszem, a mikor sirtam a kénytelen megjelenésen és
                  angolosan ajánlván magát a világnak, köszönti a: halált.</p>
               <p>A tanár bizonynyal nem gondolt e pillanatban Schopenhauerre, de azért bizonyos
                  volt ebben:</p>
               <p>«Milyen bolond a világ, s hogy nem gyilkolja magát rakásra!»</p>
               <p>Immár egyetlen czélt látott az életben:</p>
               <p>A halált!</p>
               <p>A többi? Mind arra való, hogy előlgessen ennek a legfőbb czélnak.</p>
               <p>Bolondulás és bolonditás mindaz, a mi az élethez köt. Bolonditás a szerencse,
                  csalogatás a szerelem, csalogatás a remény, hazug narkozis maga a szerencsétlenség
                  is, mert bizakodunk megváltozásában. Bolonditás és bolondulás: mindama millió
                  dolog, melynek közepette az ember jól érzi magát, látóhatárt elfogó hazugságok,
                  szemet vakitó silányságok, melyek elfödik, elrejtegetik, irtózatossá teszik az
                  édes, a jótékony: Halált!</p>
               <p>Csillogó szemmel, szomjas ajakkal nézett szét szobájában a tanár. Volt már gyönyör
                  is szivében: mennyi mindenféleképen lehet meghalnia! A legközönségesebb méregen
                  kezdve a kava-kavaig: válogathat kedve szerint. Ezer embernek, ezerféle halál -
                  egyetlen egy kis diófa-szekrényben.</p>
               <p>Melyiket válaszsza? Azokat-e, melyeknek látta már hatását, vagy olyasmit
                  próbáljon, a mit «müködni» nem látott még? Avagy talán a pisztolyt?</p>
               <p>A strihnint választotta. Csengetett:</p>
               <p>- Hozza be Milit.</p>
               <p>Az inas kövér, kékszalagos tengerinyullal tért vissza.</p>
               <p>- Elmehet.</p>
               <p>A tanár megsimogatta a felhizlalt szegény állatot. Az nem reagált e kedveskedésre,
                  mulyán, összegubbaszkodva ült a karosszéken.</p>
               <p>«Az exstirpácziók helye alig látszik a fején», jegyezte meg magában az orvos.</p>
               <p>A koponya-irtások csak sajátságos szelidségén látszottak meg. Fejét nem mozgatta
                  akkor sem, midőn az orvos keskeny, de hosszu sebet vágott testébe. Az állat vére
                  lassan csepegett a fotölre s az mégis olyan nyugodtan nézett maga elé, alig
                  pislogott.</p>
               <p>Az orvos a szekrényből kivette a strihnines üveget, «Milit» pedig letette a
                  földre.</p>
               <p>«Nos, nézzük, mennyi kell neked - mennyi kell nekem!» szólt aztán félhangon és a
                  méreggel megérinté az állat nyitott sebét.</p>
               <p>Alig egy percznyi vonaglás, valami tüsszögő, fura hörgés és a nyul nagy fehér
                  teste élettelenül feküdt a megfeketedett vértócsában, mig az orvos, tágra nyitott
                  szemmel, elmerülve állott előtte. Pillanatok teltek bele, mig felocsudott, mig
                  merev szemeit letudta venni a tetemről.</p>
               <p>«Kilencz óra van... tehát egy percz s nehány másodpercz!» állapitotta meg magában
                  és hirtelen, a nélkül, hogy gondolt volna valamire, feltürte kabátját, ingét s
                  lanczetájával végig vágott alsó karján; kicsiny, de erős sugárban vér szökkent ki
                  a sebből. Megszisszent, szédült, le kellett ülnie. Szeme káprázott, bal kezével
                  keresett valamit, de nem találta. A tehetetlenség rémitő érzése feküdt reá,
                  pillanatokig ült székében, a nélkül, hogy valamit cselekedni tudna.</p>
               <p>És mintha a Mili ujra felébredt volna, mozgást, zuhanást, zajt hallott.
                  Összeszedve minden erejét és száját összeszoritva, szemeit becsukva felugrott.
                  Mintha már is meg lett volna mérgezve: rettenetes küzdelem rutitotta el arczát.
                  Szemöldökei felnyultak, álla remegett, kapkodott, sietni akart, az ajtóhoz
                  szaladt, hogy becsukja és - kinyitotta.</p>
               <p>Az ajtó előtt, az előszoba sötétjében, hajadon fővel, reszketve és mosolyogva
                  előtte állott Petrovics Ida.</p>
               <p>Egy pillanatig mint két szobor, ugy álltak egymással szemben.</p>
               <p>- Itt vagyok! szólt a lány halkan.</p>
               <p>- Itt vagyok! ismétlé még egyszer.</p>
               <p>Több szó nem hangzott.</p>
               
            </div>
            <div type="chapter">
               <head>
                   XXII.
               </head>
               <p>Nem magyarázgattak egymásnak semmit. Csak... fölébredtek.</p>
               <p>Túl volt reggeli kilencz órán, a függönyök ujvörös csikjai fellángoltak a tavaszi
                  napsugárban, bántó világosság terjedt szét a szobán, fénysávok mászkáltak be
                  minden zugba. A husvét előtti nap kellemesen lázas zsibongása az utczán.</p>
               <p>- Ön most megvet engem! szólalt meg az asszony...</p>
               <p>Dél felé járt az idő, a mikor az utczán voltak.</p>
               <p>- Megyünk... el innét... szólt a férfi.</p>
               <p>- Hová?</p>
               <p>- El... tova.</p>
               <p>- Merre?</p>
               <p>- A hol magunk vagyunk.</p>
               <p>- Istenem... falura... ki?</p>
               <p>- Erdő aljába, messze, a hol nem tudják honnan jöttünk, hova megyünk.</p>
               <p>Az asszonynak nem jutott eszébe kérdezni: «meddig maradunk?» A férfi nem találta
                  szükségesnek mondani: «és ott maradunk mindig!»</p>
               <p>Nem magyarázgattak egymásnak semmit. Az asszony nem szólt küzködéseiről,
                  elhallgatta szenvedéseit, nem kérdezősködött: «mért dobtál oda, ha vissza akartál
                  venni? Mért taszitottál el, ha szerettél, mért mondtad csak egyszer, hogy
                  szeretsz, s mért mutattad aztán százszor, hogy nem!?» Hallgatott minderről, csak
                  azt mondta el, hogy jött el hozzája, hogyan kellett eljönnie. Valami
                  ellenállhatlan erő, valami csodálatos akarat hiva-hivta, s hiába ellenkezett,
                  hiába ragaszkodott mindahhoz, mi erény, becsület, hüség és szemérem: eljött, el
                  kellett jönnie.</p>
               <p>Lengyel Dénes is csak annyit mondott:</p>
               <p>- Ha öt perczczel később jösz...</p>
               <p>- Akkor?</p>
               <p>- Nem lettem volna - itthon.</p>
               <p>A többiről hallgattak. Csak az létezett számukra, a mit egymás karjaiban leltek; a
                  mi más volt és van: nem létezett többé. Mintha mindig igy lettek volna, mintha nem
                  történt volna velök egyéb, csak hogy ma... felébredtek.</p>
               
            </div>
            <div type="chapter">
               <head>
                   XXIII.
               </head>
               <p>Délután már a vasuton ültek.</p>
               <p>- Az a felhő ott Erdély felől száll... oda megyünk.</p>
               <p>- Kérdezze meg őket honnan jönnek?</p>
               <p>- Azt mondják a hazámból, Háromszékből, a hol olyan faluk vannak, melyek a mappán
                  sincsenek meg.</p>
               <p>- De ha maga ott egyetemet fog nyitni?</p>
               <p>- A maga tyukjainak, igen.</p>
               <p>- És a maga nyulainak.</p>
               <p>- Olyan nincs.</p>
               <p>- De engem tyukjaimmal együtt hamar meg fog unni... Nem lehet.</p>
               <p>- Mert már meguntam..<hi>.</hi> Nézze ezt a rettenetes urat a
                  sarokban, le nem veszi rólunk a szemeit, még csak a kezeit sem foghatom meg...
                  Milyen hosszu állomás...!</p>
               <p>- És tanitványai?</p>
               <p>- Vakáczión.</p>
               <p>- A betegek?</p>
               <p>- Szenvednek nálam nélkül.</p>
               <p>- Nem fél a világtól?</p>
               <p>- Óh az az ur... azzal a rettenetes pápaszemmel!</p>
               
            </div>
            <div type="chapter">
               <head>
                   XXIV.
               </head>
               <p>Négy nap alatt értek Erdélybe, kerülő utakon, nagy pihenőkkel. Nagyobb állomáshoz
                  ha értek, Lengyel Dénes szólt:</p>
               <p>- Ez hires város, ezt meg kell néznünk!</p>
               <p>Kéj volt nekik ismeretlen városokban ismeretlenül kóborolniok. Karonfogva, mint
                  férj és feleség, vidáman, fesztelenül, mint valami fiatal szinészpár.</p>
               <p>És a duplaszemüveges ur is elmaradt mellőlük végre. Maguk voltak egy kupéban s a
                  férfi, ha elfáradt, az asszony ölébe hajthatta a fejét, az asszony is
                  megsimogathatta az orvos fényes, fekete haját. Valami különös gyönyört találtak e
                  szeretkezésben, melyre a mindenfelől nyitott ablakokon keresztül ismeretlen tájak
                  mosolyogtak be, s a melyet minden pillanatban félbeszakithatott a vonatvezető, egy
                  tolakodó ur, sipitozó, kandi asszony.</p>
               <p>Hát még az éj, az utolsó, a mit igy töltöttek együtt. Zsibbatag fél-álom rajtuk,
                  áttetsző, csillagtalan, mégis világos, szellős, de már meleg tavaszi éjjel az
                  elsuhanó tájakon. A merre csak mentek, utjok peremén, a közel falvak határán, a
                  dombok körül: virág, virág. Baraczk, mandula rózsaszin virága, körtefa krém
                  ruhája, fehérbe öltözött szilvafák: mindenfelé kéjes, bolondos dolgokat sugtak be
                  hozzájuk a nyitott ablakon.</p>
               <p>- Nézze, báloznak a fák, ezek oszt’ a toalettek...! szólalt meg a férfi.</p>
               <p>- Én csak bóditó muzsikájukat hallom! felelt szembehunyva a nő.</p>
               <p>Mennél lejebb mentek a völgybe, annál több lett a fa, s a mint oszlott az éjjel s
                  harmaton át derengett a hajnali ég: annál szebb lett szinük, erősebb illatuk. De a
                  csend még mindig tartott, csak a mikor a dombok felett végig-végigfutott egy-egy
                  egyenetlen függőleges fénysugár: ekkor kezdődött meg az a zsongás, melynek
                  egyhanguságát ismeretlen hangok csodálatos fioriturája czifrázta.</p>
               <p>Mindez álomra késztette őket, s egyszersmind nem engedte, hogy elaludjanak.
                  Elveszteni öntudatukat ilyenkor, nem tudni arról, a mi bennük és körültük csupa
                  báj, csupa gyönyör, teli harmonia!</p>
               <p>Kölcsönösen ébresztgették egymást, ha egyikük, másikuk pillanatnyi szenderbe
                  merült.</p>
               <p>- Alszik? kérdé Ida.</p>
               <p>A férfi kinyitotta szemeit.</p>
               <p>Az asszony behunyta szemeit, ajkai nyitvák, egyenletes lélegzésén, egy kissé
                  elhalványodott arczán az álom jelei. S Lengyel Dénes lehajolt föléje, ajkát
                  rányomta ajkára s Ida pillái megrendültek, felébredt, mosolygott:</p>
               <p>- Ugy sem aludtam! mondá.</p>
               <p>Kimerülten, de vidáman utaztak tovább nappal. Lengyel Dénes beszélt arról a
                  faluról, ahol le fognak telepedni... csak már ott volnának.</p>
               <p>- Milyen életet fogunk ott élni, én megirom, hogy «egészségi okokból» ebben a
                  félévben többé nem tartok előadást, a betegeimet pedig odaajándékozom -</p>
               <p>A tanár gondolkozott, majd hirtelen Idára nézett s lassan szólt:</p>
               <p>- Richternek.</p>
               <p>Először ejtették ki e nevet utjokban, most jutott először eszükbe, hogy utazásuk
                  szökés, tettük hitszegés, szerelmük házasságtörés, hódolatuk bün, mely kivül
                  helyezi őket a társadalmon, elszakitja őket a világtól, számüzi messze, örökre,
                  rengetegbe.</p>
               <p>Ezek a gondolatok csak ugy átsuhantak az asszony fején. Igazában tettének
                  következményeképen csak azt látta, hogy im a mellett van, a ki nagy, erős,
                  hatalmas és szép: nagyobb, erősebb, hatalmasabb, szebb, mint a mit elhagyott maga
                  mögött, mint a mivel szakitott örökre.</p>
               <p>Egy pillanatra se remegtette meg szivét valamely bünnek tudata, mindaz a mi kivül
                  állott a férfin, a kinek keze szoritását érezte most is, csak olybá tünt fel neki,
                  mint valami kép, melyet látott vagy álmodott valaha.</p>
               <p>Alig hogy szemöldöke rándult meg e névre s a mint elhangzott az, a másik
                  pillanatban már igenlőleg bólintott fejével.</p>
               <p>A tanár meglepődött ezen a jelenségen. Közelebb huzódott Idához, hogy jobban lássa
                  s mereven, mintha csak faszczinálni akarná, szemeibe nézett.</p>
               <p>Sürü barna pillák mögül édesen, szeliden két tiszta szem ragyogott feléje. Nem
                  volt abban semmi titokszerü, semmi különös, nem szólt egyebet, csak ezt:</p>
               <p>«Szeretlek, szeretlek!»</p>
               <p>S magában e vallomásban mennyi titokszerüség, mennyi rejtelem! A tanár szinte
                  szédült, a mig e szemekbe nézett, a mig a titokra gondolt.</p>
               <p>Minden a mi miszteriozus a szerelemben, mindaz, a mi egy férfinek megfejthetlen,
                  hozzáférhetetlen az asszony lényegében: ujra megjelent neki, felrajzott benne -
                  kisérteni.</p>
               <p>Agyában felkeltek, kergetőztek azok a kérdő kis gnómok, melyek millió kérdést
                  intéznek a néma értelemhez s szinte örülnek, szinte gunyosan kaczagnak a
                  kérdezettnek szégyenkező, buta némaságán.</p>
               <p>«Mért jött el hozzája épp akkor, mért szereti éppen őt, mért nem omlott a karjaiba
                  a mikor még nem volt a másé, mért nem fél, mért kellett vele találkoznia, mért nem
                  tudja elhagyni, mi lesz ennek a vége, mi lesz az ő életével, mi lesz czéljaival,
                  csakugyan olyan imádásra méltó asszony-e, csakugyan örökre az övé, nem csak
                  illuzió és érzékiség az egész, mit rejt, micsoda gondolatokat forral szük kis
                  homloka megett, mi az a mi azt a mondhatatlan báju fényt ragyogtatja szemeiben,
                  milyen lehetett mint gyermek, milyen lesz ha megöregszik, meg fog-e öregedni
                  valaha, együtt haladnak-e életük vége felé, meghalni tudnak-e egymás nélkül?»</p>
               <p>Összevissza, rendszer és logika nélkül futottak, rajzottak, tánczoltak, röppentek
                  agyában a megfelelhetetlen kérdések apró manói.</p>
               <p>Ha csak egyre is tudott volna válaszolni, megbomlott volna a büvös kör s
                  menekültek volna szét a messzeségbe fehér lipék, aranyos diszélyek, pettyes kutóka
                  bogarakba bujva. De néma értelme csupán a kérdéseket viszhangozta, fáradt szemei
                  csak a kérdéseket keresték. Keze az Idáé után nyult.</p>
               <p>A vonat sebesen haladt velök előre, közeledett valami nagyobb állomás, Erdélyben
                  voltak.</p>
               <p>A nap ujra muló félben, a kupé fölött kigyult a lámpás, a vonatvezető bedugta
                  fejét az ablakon:</p>
               <p>- Nem méltóztatnak kiszállani a következő állomáson?</p>
               <p>- Nem... talán.</p>
               <p>Fél éjjel menniök kell még, hogy czéljokhoz érjenek.</p>
               <p>- Jó volna már ott lenni! szólt a férfi.</p>
               <p>- Mért? Itt olyan jó... felelt Ida.</p>
               <p>- Tán álmos? kérdezte azután.</p>
               <p>- Egy cseppet sem, hanem ez a folytonos rázkódás egyre izgat. Szeretnék már valami
                  csendes otthonban lenni, biztonságban, minél messzebb a fővárostól. Olyan
                  iszonyatos lassan megy ez a vonat.</p>
               <p>Csakugyan, közel az állomáshoz, már csak baktatott a gőzgép. A tanár megnézte
                  óráját:</p>
               <p>- Egy negyed, nem is egy egész negyedóra alatt érünk oda. De alig állunk egy fél
                  óráig, aztán tova még... Ezek a zökkenések! A szivemet is kirázzák helyéből,
                  valami ürességet érzek a helyén, várjon, keresem... hol is van maga?!</p>
               <p>A tanár kaczagott s megtapogatva szive helyét, folytatá:</p>
               <p>- Nézze, nem találom!</p>
               <p>Ida mosolyogva szoritotta fejét a férfi vállára.</p>
               <p>- Mosolyog, olyan bizonyos?</p>
               <p>- A mig ön velem van... nem félek...</p>
               <p>- S ha itt hagynám? Mi lenne?</p>
               <p>- Nem tudom.</p>
               <p>- Meghalna, ugy-e?</p>
               <p>- Nem tudom.</p>
               <p>Nem beszélgettek többé egymással. Ida csendesen ült a szögletben, lopott
                  tekinteteket vetvén Lengyel Dénesre, a ki homlokát a kupé ablakához szoritva - ugy
                  látszott - az elvonuló, a közeledő tájt nézi. Az asszony boldognak érezte magát
                  igy is, eszébe se jutott, hogy a férfi, a ki nemrégen még nem győzte csókolni kis
                  ujja vakkörmét, most, a mikor birtokában van, elfordul felőle, érintetlen hagyja
                  nyitott, piros ajkait s inkább nézi a tájat, mint őt, és számlálgatja a
                  sürgöny-póznákat, a helyett, hogy hozzája szólna. Mindebből nem jutott eszébe
                  semmi; csak ugy össze volt kötve, csak ugy együtt volt szerelmese lelkével, mintha
                  csók forrasztotta volna azzal egygyé. S mig a férfi arra gondolt: mit forgathat
                  most eszében az asszony? a házasságtörés foglalkoztatja-e avagy a minden
                  körülménytől független szerelem, a régi férfi képe kisérti-e avagy az uj veszt
                  előtte szinéből, erejéből? Ida nem gondolt tulajdonképen semmire ésgondolt
                  mindenre, csak arra nem, a mit a férfi forgatott fejében. Érezte: milyen jó élni,
                  s bár szivét olykor valami titokszerü szorongás fogta el: öntudatlan azt kivánta
                  maradjon igy mindig.</p>
               <p>A tanár szoritotta fejét a hideg üveghez, számolgatta a póznákat, s szive
                  egyszerre vergődni kezdett. Ismerős tájat, ismerős falut pillantott meg. Mintha
                  meg volna hatva.</p>
               <p>«Vénülök!» mondá magában kedvetlenül. És végre is megállapitotta azt a mi
                  alaktalanul ugyan, de az egész napon kinozta. Konstatálta erejének fogyását,
                  petyhüdtségét, általános dekadencziáját. Most foglalkozott először kritikailag az
                  utolsó napok történetével. Valami szégyenérzet lopódzott be szivébe.</p>
               <p>Maga mögött érezte Idát, az ablakon keresztül látta már a legutolsó őrházat az
                  utolsó előtti állomás előtt. Egy asszony s egy falu - ide lyukadt ki. A nő
                  titkának kitudása helyett itt az eredmény: egy asszony, a kinek nincsenek előtte
                  titkai, mégsem ismeri jobban, mint a mikor még titkai voltak. És a meggyógyitandó
                  főváros helyett egy egészséges kis zug, a hol a javasasszony se tud megélni:</p>
               <p>«Faust ur ide jutott!» minderre csak ez jutott eszébe.</p>
               <p>Hogyan jutott ide? ez a kérdés, válaszostul együtt, foglalkoztatta azután. Rossz
                  uton indult? Nem. Volt terveiben kivihetetlenség? Nem. Volt benne elég tudás és
                  erély? Volt -</p>
               <p>De meddig?</p>
               <p>Erők és vágyak, melyek erősebbek az intellektuális hatalomnál, álltak elébe utja
                  közepén. Egyetlen egy valami akadályozhatta meg a sikert, az egyetlenegy szerelem:
                  és épp ez lépett tárgya és czéljai közé.</p>
               <p>De hát csakugyan szerelem volt-e az, és ha az volt, az-e még? Erre a kérdésre száz
                  kitérő feleletet adott magának. És elemezni kezdé a lehelletet is, a mely tegnap
                  még megrészegité, élettanilag vizsgálta a hangot, melyet egy pár órája még a
                  legszebb zenének tartott. Felépitette, majd lebontotta ujra az utat, mely
                  érzéséhez, nagy szenvedélyéhez vezette. Minden apró dolgot, minden elejtett szót
                  számba vett. Vajjon nem-e az akadályok, a visszautasitás szitotta-e fel lángját,
                  melyen értelme, minden szellemi tulajdonsága elolvadt? S a mi most megtartja az
                  asszony mellett, nem az-e, hogy nem akarja magára hagyni, miután társadalmi
                  állását, világbeli erejét elvette tőle. S mi az, a mi megremegteti most is, midőn
                  az asszony halk lélegzését hallja maga mögött. Valami csudálatos gyöngédség fogja
                  el. Érzi, akarja, hogy ennek az asszonynak boldognak, virágzónak kell lennie.
                  Semmiféle nyomornak nem szabad hozzá férkőznie, ne érje lehellet.</p>
               <p>«Az arkangyal őrző szárnyai!» gunyolta magát Lengyel Dénes. De nem nyugodott meg e
                  gunyolódásban, s folytatta kérdéseit tovább.</p>
               <p>«Hanyatlás! ez az egész.» Ez volt az eredmény.</p>
               <p>Már-már belenyugodott abba, a mi ugyis megváltozhatatlan. És elhatározta, hogy itt
                  marad a vidéken, nem mutatja többé magát a fővárosban, nem megy feléje se többé
                  kudarczai szinhelyének. Hanem itt csinál egy minta-vidéket. Meg fogja mutatni,
                  hogy képzeli ő a közegészségügy rendezését Magyarországon. Mit lehet tenni, milyen
                  eredményeket lehet elérni, ha a legfontosabb ügyet nem hanyag vagy tudatlan és
                  ellenőrizetlen emberek kezébe adják. Ha most megvakulnak egész falvak a rosszul
                  kezelt, vagy elhanyagolt egyiptomi szembetegségben - hát látni fognak, a kik
                  vakságra kárhoztatvák. És elébe fog állani azoknak a gyerekpusztitó járványoknak,
                  melyek évente száz meg százezer olyan áldozatot szednek, melyek nem is a kór,
                  hanem az ügyefogyott vagy haszontalan egészségügyi hivatalnokok áldozatai.
                  Embereket fog megmenteni az országnak, életet az életnek...</p>
               <p>«Hanyatlás!» ujra ez volt a válasz a pillanatnyi föllendülésre, ez vágta ketté a
                  felpezsdült terveket.</p>
               <p>«Faust, mint megyei vagy járási orvos!» A tanár szeretett volna kaczagni magán.
                  Nem elég hát a két eredmény: az asszony és a falu, még egy harmadikat keres hozzá:
                  kutba fult szolgálók hullájáról irandó vizum repertumot...</p>
               <p>Csak most látta, hová jutott, milyen cserét csinált.</p>
               <p>A vonat alig hogy czammogott már. Gépje nagyokat fujt, mint az üres ember.</p>
               <p>Az ablakon keresztül látszott az állomás egyetlen emeletes épülete, s nem messze
                  ahhoz, tar hegyek alján, szürke kis házak, egy-két gyerekjátékhoz hasonló
                  templomtorony. Ez lesz ezután az ő fővárosa. Ide fogják hivni, ha valamelyik
                  előbbkelő hivatalnoknak a felesége a sok higanyos festék következtében idegbajos
                  lesz.</p>
               <p>Csak most érezte igazán mit cselekedett. Ah, mennyivel jobb lett volna
                  elmulasztani magát, mint itt elevenen eltemetnie. És az egyforma házakat, a
                  zöldzsalugáteros ablakokat, a kis várost körülvevő vizimalmokat nézve:
                  képzeletének délibábja a fővárost varázsolta elébe. A hatalmas, szinte mitikus
                  Budapestet, lázával, zajával, sürgésével, sokadalmával egyetemben, a mint nappal
                  az utczán vagy rendelő szobájából látta. Majd éjjel a távolság és a setétség
                  homályában még titokzatosabban, még nagyobbszerüen, ugy mint egykor, meleg s
                  világos nyári éjjelen...</p>
               <p>A vaggonok már csak riszálódtak, viz-árus gyerekek, pékinasok szaladtak a vonat
                  elé. Lengyel Dénes elfordult az ablaktól s Idára nézett. Az aludt csendesen,
                  édesdeden, mint egy fehér czicza a biztos tüzhely patkáján. Egész alakja
                  homályban, csak kövér, kis kezeire, kigömbölyödő térdeire esett a lefüggönyözött
                  lámpákból némi világosság.</p>
               <p>A tanár elfordult tőle s kinyitotta egy kissé az ablakot. A hüvös levegő kiszijja
                  tán fejének forróságát.</p>
               <p>Hiába volt minden, agyában visszatarthatatlanul száguldottak előre a
                  gondolatok.</p>
               <p>Nem, nem adja meg magát. Tudnia, látnia kell... Nem engedheti, hogy erőt vegyen
                  rajta az erőtlenség. Azért sem hanyatlás...</p>
               <p>A szive összeszorult gyáván, de csak egy pillanatra, a másik pillanatban már ujra
                  felizgatott agya diktált neki.</p>
               <p>Elhatározta magát. Sebtében kivett egy lapot jegyzőkönyvéből és egy pár szót irt
                  rá. Aztán felköltötte Idát.</p>
               
            </div>
            <div type="chapter">
               <head>
                   XXV.
               </head>
               <p>Kiszálltak. Egy fél óráig állott itt a vonat, addig kellett várniok. Bementek az
                  egyetlen váróterembe, Ida leült, a tanár valami szolga után nézett. Azzal
                  suttogott egy pár pillanatig s visszatért asszonyához. Egy pár perczig némán ültek
                  egymás mellett, mig a férfi egyszerre felpattant:</p>
               <p>- Most jut eszembe... be kell mennem a városba... Egy negyed óra mulva itt leszek,
                  nem fél addig?</p>
               <p>- Nem, menjen.</p>
               <p>Az asszony magában maradt. Szemben az órával azzal foglalkozott, hogy nézte milyen
                  hosszu idő egy percz is. Pedig nem unatkozott, sürgés-forgás, társaság
                  körülötte.</p>
               <p>A vidéki kis állomások rendes közönsége: a kikisérők, a bucsuzók nagyobb számmal,
                  mint az utasok. Hölgyek gavallérjaikkal, a kik minden este kisétálnak az
                  állomáshoz, a séta kedvéért s megnézni ki jön, ki megy. Szinház ha nincs, az is
                  mulatság mint indul meg a vonat...</p>
               <p>Hátul czigányok pesti operetteket huztak. Azegész váróteremben szétáradt egy-két
                  ujonan fagygyuzott vasárnapi bekecs nehéz szaga, miglen egy kiborotvált állu ur, a
                  ki után sok és szép bőröndöt hoztak, kivette zsebkendőjét. Most már ennek az
                  illatszerével volt tele a levegő...</p>
               <p>Ida körül, fel s alá sétáltak az utasok, a bucsuzók, a hangos beszédü sétáló
                  hölgyek. Hallja, hogy találgatják: «miféle», valami lovagló-korbácsos ur, a ki
                  segédszolgabiró lehetett, sugott valamit egy kövér nagy asszony fülébe. Nevettek.
                  Az illatszeres ur leült melléje, s elmondván, hogy a legnagyobb bécsi rőfös-áru
                  üzlet magyarországi megbizottja, kérdéseket intézett hozzá magyarul, de választ
                  semmiféle nyelven nem kapott.</p>
               <p>Azután egy mesteremberné tett le lábaihoz egy kaska tojást s kérte: vigyázzon rá,
                  a mig bejön. Ida mosolyogva intett igent.</p>
               <p>Szemben vele az óra mintha sietni kezdett volna. A negyedóra már elmult, repültek
                  a perczek. A bucsuzkodás ujra megkezdődött körülte, csókok czuppantak, sirás
                  hallatszott, majd becsengetett a portás és loholva jött be egy ur, a ki tőle
                  kérdezte: nem késett-e még el.</p>
               <p>A váróterem majdnem egészen kiürült, már csak tiz percz volt... Már csak hat...
                  két percz és indul a vonat nélkülök.</p>
               <p>Az asszony nem mert kimozdulni helyéből, valami szerencsétlenséget érzett... Mi
                  történt Dénessel? Értelme elsötétült, a mint erre akart gondolni... Harmadikat
                  csengettek, fázni kezdett, fogai vaczogtak, reszketett minden kis része. Igy,
                  el-elcsukló lábakkal vánszorgott ki az állomás városfelőli oldalához, s a mint
                  kiért, a vonat fütyült, elrobogott...</p>
               <p>Be akart szaladni a városba, kereste a vasuti szolgát, a kivel Dénes az imént
                  beszélt. Az éppen szemben jött vele:</p>
               <p>- Tekintetes asszony, egy levél...</p>
               <p>- Ki...!</p>
               <p>- A tekintetes urtól... a ki az elébb ment el. Ida felszakitotta a czimtelen
                  boritékot, és félhangon olvasta az irónnal irt egyetlen egy sort:</p>
               <p>
                  <hi>«Nem lehet folytatni utunkat együtt. Nem tudok hazudni
                     tovább.»</hi>
               </p>
               <p>Nem sikoltotta el magát, nem ájult el Richter Sándorné. Belékapaszkodott a
                  szolgába, s pár pillanat mulva már kérdést is tudott tenni:</p>
               <p>- Mikor adta...</p>
               <p>- A mikor elment...</p>
               <p>- Merre ment?</p>
               <p>- Nem a város felé, a határnak...</p>
               <p>Ida visszatámolygott helyéhez, leült és várt.</p>
               
            </div>
            <div type="chapter">
               <head>
                   XXVI.
               </head>
               <p>Hétkor eloltották a váróterem lámpásait. Homály és csend az egész épületben. Az
                  állomásfőnök szobájából, a leeresztett függönyön által, egy világos lap jelentette
                  a tovább folyó életet. A lapon meg-megjelent a telegrammos árnya, a csendben
                  állandóan hangzott a sürgöny-gép «kip-kip»-je.</p>
               <p>Ida öt perczig ült a sötétben. Aztán erőt vett magán, s kifelé indult a város
                  felől való oldalra, ki a városba.</p>
               <p>Nem birt tovább menni az állomás kertjénél. Kétségbeesése, s az a rettenetesen
                  aggasztó érzés, mely folyton hasogatta fejét, szivét, minden tagját:
                  megnagyobbodott. Nem tudta többé mi történik vele, nem érezte már idegeinek erős
                  lázát, tagjainak reszketését sem, csak azt, csak olyanformát, mintha valami
                  megmozdithatatlan, elbirhatatlan suly nehezednék reá, s a mig ő fuldokol, meghal
                  ezalatt, nem látja kinjait, nem hallja segélykiáltásait, jajját senki. Szürkén
                  terpeszkedett előtte a kietlen tájék. A ház előtt kopasz ákáczok, melyeknek hosszú
                  s még kopaszabb folytatása a városba vezetett. A városba, mely a sár és az este
                  feketeségében oly némán, mozdulatlan nyult el, mint valami tetem. Virasztó
                  világkép egy-két láng égett, pislogott fölötte.</p>
               <p>És a határ! Mindenfelől oly lapos, üres, fekete, végtelen. Sehol egy alak, egy
                  kocsi, valami állat.</p>
               <p>Ida ujra nekiindult a városnak, de ragadós sár és a gyengeség bénasága megfogták
                  lábait, csak a fasorig tudott eljutni, onnan nézett szét a mind jobban
                  összetömörülő sötétben.</p>
               <p>Mint mikor gyermekkorának rémes álmában mérhetetlen magasságból zuhant lefelé, a
                  bizonyos halálba: ugy érezte magát most. De épp ugy mint akkor kétségbeesésén,
                  kinján átvillant az a reménység, hogy mindez csak álom, s mielőtt összezuzná
                  magát, fölébred, puha, forró ágyon: most is bizott valamiben, várt valamire, nem
                  tudott végkép hinni a levélben, képtelen volt minden ellentállás nélkül
                  összeomolni.</p>
               <p>Reszketve várt, nedves szemmel nézett szét a tájon. Ha valami alakot pillantana
                  meg, valami kocsit, a melyen ő jönne vágtatva feléje...</p>
               <p>Csakugyan, egy mozgó fekete valami tünt fel a város alatt, az akáczok mentén.
                  Mozog, jön előre, siet hozzá megmagyarázni a szerencsétlenséget... Óh milyen
                  lassan jön, nem, áll, egy fa csupán...</p>
               <p>Nem, nem az, csakugyan élő ember, nem lehet más, mint ő. De milyen lassan halad
                  előre, mintha nem is menne. Áll, mi történt vele...</p>
               <p>Óh, ha elébe tudna futni!</p>
               <p>Két fekete folt a csillagtalan estén, alig látszott, elveszett a sötétben. S e két
                  fekete foltban fokozhatlan emberi szenvedély izzott láthatatlanul. Nyugodt
                  silhuettje az egyiknek, a másiknak váltakozó, mozgó. Egy darabig látták egymást,
                  érezték egymást, s igy szóltak magukban:</p>
               <p>«Ő az!»</p>
               <p>««Ez ő!»»</p>
               <p>Aztán eltüntek egy pár pillanatra s a szürke tájék, mely elébb derengeni kezdett
                  az egyiknek: vak, sötét lett ujra.</p>
               <p>««Most mult fél órája, vajjon mit tesz?»» gondolta magában az egyik
                  izgatottan.</p>
               <p>«Elhagyott...» szólt tompa hangon, kétségbeesetten a másik.</p>
               <p>Az élő folt ujra föltünt az uton. Nagyobb lett, alakja emberi.</p>
               <p>«Ő az... jön... semmi kétség... ha valami baja van!» csillámlott fel ujra a
                  reménység az egyikben.</p>
               <p>««Szegény asszony... milyen kín... elhagyatva... megbecstelenitve, ellökve
                  aztán... Hová jutott? Mit tett?»»</p>
               <p>A mozdulatlan fák mentén az árny most már sebesen haladt előre.</p>
               <p>«Ha még sem ő az!» szurt az asszony szivébe a kétely.</p>
               <p>««Ha a gőzgép... ha nem tudott ellentállni... beleszédült a fájdalomba!»» zugott
                  fel a férfi szivében az önvád.</p>
               <p>«Tréfa volt csak!» gondolta az egyik.</p>
               <p>««Milyen kegyetlenség, micsoda őrület!»» susogta a másik.</p>
               <p>«Kételkedett bennem! Tudni akarta...»</p>
               <p>««De mit akarok megtudni, látni mit? Mit akarhatok megtudni, mint...»»</p>
               <p>Már alakká vált a folt. Csak körvonalai látszottak ugyan még, de azok nem lehettek
                  a máséi...</p>
               <p>A táj a régi, semmi változás. Szürkeség, homály, csend. Egy farügy se
                  moczczant.</p>
               <p>«Megbecstelenitni azt, a kit szeretek, kinozni, a kit imádok, megölni azt, kinek
                  halála: nekem is halál. És miért, és minek? Mit akarhatok mást, mint szeretni,
                  szeretni, vele lenni mindig! Vele, hozzája, mindjárt!»</p>
               <p>Az árnyék még sebesebben suhant előre, az asszony belekapaszkodott egy fába, hogy
                  össze ne rogyjon; szive ugy dobogott, feje ugy zugott, hogy valami régi imádságból
                  összefüggéstelen szavak jutottak eszébe. Ugy érezte: meg kell halnia mostan,
                  imádkozott, hogy most meg ne haljon, meg ne őrüljön.</p>
               <p>Össze akarta tenni kezeit, égnek emelni szemét. De nem birt akaratának
                  engedelmeskedni többé: keze lehanyatlott, szemhéjai rátapadtak szemeire... Nem
                  hallott és nem látott többé semmit, csak azt érezte, hogy valaki ölébe fogja...
                  száll vele... Milyen gyönyör... Már hallja beszédét is, de nem érti... neve
                  hangzik:</p>
               <p>- Ida... Ida!</p>
               <p>Kinyitja szemeit, a váróteremben van, feje a a férfi ölében, melle szabadon.
                  Remegő kezével megszoritja a férfi karját s szeliden, alig hallhatólag szól:</p>
               <p>- Istenem... mit tett velem!</p>
               <p>Tompa, nyögő hang szólal meg fölötte a sötétben:</p>
               <p>- Semmit... csak megöltelek.</p>
               
            </div>
            <div type="chapter">
               <head>XXVII.</head>
               <p>Délfelé már szállingóztak fölfelé a betegek, de a tanár várószobáit zárva
                  találták. A lakosztályok hozzáférhetlenek, a függönyök leeresztve.</p>
               <p>- Itt még alszanak! szóltak tiszteletteljesen a betegek, s őgyelegtek a folyosón,
                  a lépcsőházban, a ház előtt mutogatták egymásnak: «ez a rendelő szoba, ez meg kis
                  szalonjának ablaka».</p>
               <p>Gyorsan egymásután érkező fogatok, bérkocsik rebbentették őket szét a kapuból.
                  Négy ismert alak, be se várva mig a kocsi végkép megáll, sietve ugrott ki a ház
                  előtt.</p>
               <p>- Professzorok! szólt az egyik ur.</p>
               <p>- Ez a hosszú veres ember meg bécsi tanár... a királyné orvosa! jegyezte meg az
                  asszony.</p>
               <p>«Mit akarnak ezek itt?» azon évődtek, azt találgatták mindannyian. És ujra
                  felballagtak a lépcsőn, próbálták kinyitni a várószobák ajtait.</p>
               <p>Most már beléphettek. Ajtók, ablakok nyitva, sehol egy szolga, még csak léptek se
                  hangzanak semerről. Nem gondolt itt velök senki, nem gondoltak itt többé semmivel.
                  A fekete butorokat sárga por vonta be, a virágok most, langyos tavaszszal,
                  öntözetlen, ápolatlan sárgultak, száradtak.</p>
               <p>Egy asszony ujjával a zongora porába irta nevét, egy másik pedig folyton a rendelő
                  szoba ajtaja körül őgyelgett, aztán olyan örömmel, mintha valami kedves dolgot
                  hallott volna meg, férjéhez fordult:</p>
               <p>- Vitatkoznak.</p>
               <p>*</p>
               <p>Négy orvostanár vitatkozott ott benn a halál fölött. Abban megegyeztek
                  mindannyian, hogy a beteg még ma meg fog halni, de hogy mi okozza halálát: ebben
                  eltérők voltak a vélemények. Egy öreg orvos: ideglázat emlegetett, mig a többi
                  három inkább nevén nevezte a betegséget: tiphus abdominális, a vége felé
                  kombinálva.</p>
               <p>E kombinácziók fölött való vitában mindegyiküknek külön véleménye volt. A bécsi
                  azt mondá, hogy a bajhoz már kezdetén fejlob járult, innen a kedvezőtlen
                  kimenetel, mig a többiek más bajokat konstatáltak. Egyikük, a ki a beteget már
                  régebben ismerte, egyre azt állitotta:</p>
               <p>- A frissesége öli meg... a frissesége, nem volt előkészitve...</p>
               <p>Végre is megállapodtak abban, a miből kiindultak. A test kimerült, a szivmüködés
                  elhaló félben, segiteni nem segithet többé a legnagyobb orvos, a véletlen sem.</p>
               <p>A betegszobából kihivták Lengyel Dénest, - a ki nem vehetett részt
                  tanácskozásaikban, a beteg mellett kellett lennie, - s tudatták vele az egyetlen
                  dolgot, a mit bizonyosra vehettek.</p>
               <p>- Ma délután...</p>
               <p>- Meglátjuk! szólt az, s egy udvarias, egy köszönő szó nélkül kezet fogott velök
                  és visszatért a betegszobába. Oda állott az ágy fejéhez, a beteg homlokára tette
                  kezét és nézte hosszan, áthatóan, mintha szuggerálni akarná.</p>
               <p>Petrovics Ida csendesen, szinte nyugodtan feküdt ágyán, szemében, egész arczán az
                  a kietlen közöny, mely nem is emberi többé. Érezte, hogy rája néznek, egy kissé
                  melegitette is ez a tekintet, s a mikor Lengyel Dénes keze után nyult, vissza is
                  szoritotta egy kissé annak kezét, de lelkének ébersége perczről pillanatra jobban
                  fogyott, mindjobban meglazultak azok a szálak, melyek egész az utolsó napig oly
                  erősen kötik az embert az élethez.</p>
               <p>Nem volt többé egy csep láza sem, sőt hőmérséke egészen leszállt, szive is halkan,
                  lassan, vontatva dobogott már. Szemhéjai minduntalan lecsukódtak, az egész napon
                  át folyton aludni akart, s a mikor nem engedte a tanár: szelid, szemrehányó
                  tekintetet vetett reá.</p>
               <p>Ez a tekintet! Ugyanaz, melyet esküvője előtt, majd az utolsó kisérlet után vetett
                  reá a megkinzott asszony: jobban megviselte Lengyel Dénest, mint az a kilencz éj,
                  melyet álmatlanul töltött a beteg ágya mellett. Bonczolókés nem okozhatott olyan
                  fájdalmat, mint ez a selymes lágy, enyhe tekintet. Ez tette reszketővé karját, ez
                  adta meg önbizalmának az utolsó kegyelemdöfést.</p>
               <p>Mit mindent nem tett, hogy ne lássa többé, hogy eltörülje s felváltassa a régi,
                  mosolygós, boldog nézéssel. Visszasietett vele a fővárosba, megvallott neki
                  mindent, elárulta neki legrejtettebb titkát, kegyetlen gunynyal fordult az ellen,
                  a mi egész életén át lelkesitette, kikaczagta előtte czéljait, bevallotta azt, a
                  mit magában is csak most mert bevallani: a tudás ostoba pöffeszkedését, az egész
                  iránynak emberietlen, őrületes voltát. - Saját magának se tárta még ugy fel
                  bensejét, a legbuzgóbb keresztény, papjának se gyónhatott meg ugy az isten
                  házában, mint ő ennek a kicsiny, szinte jelentéktelen asszonynak a főváros felé
                  vágtató kupé homályában.</p>
               <p>S az asszony azt se mondta: «Fázom tőled!» Belékapaszkodott karjába, s szemébe
                  nézett azzal a jóságos szemrehányással, melyben mindjárt benn volt a bocsánat
                  is.</p>
               <p>Ha csak egyszer szólt volna hozzá: «Megöltél!», ha átkozta, megvetette volna! De
                  még kezét sem engedte megcsókolni, s egyszer, a mikor nagy lázainak elején volt
                  még, ő kapott keze után, s ajkához szoritotta hosszan, hevesen.</p>
               <p>A megbocsátás: arczul ütötte, a megalázkodás: őt alázta meg. Magát vallotta a
                  betegség okának, magát vádolta, ha a láz növekedett, bizonyos volt abban, hogy az
                  is az ő tehetetlenségén mult.</p>
               <p>S be kellett látnia, hogy egy véletlen, fertőző betegség támadta meg azt, kit neki
                  nem sikerült martirrá tenni: kételkedett a bizonyos dolgokban is, nem hitte el,
                  hogy nem ő, hanem a véletlen a bünös. Inkább hazugnak tartotta a baj kétségtelen
                  kórisméjét, csakhogy magát nyomorultnak tarthassa.</p>
               <p>Ez a tudat óriási erőfeszitésekre sarkalta. Tanitványaival, betegeivel nem
                  törődött többé, s nem volt percz, melynek nagyobb részében ne arról gondolkodott
                  volna: mit tegyen, hogy megmentse? Megkisértett mindent, csak a drasztikus
                  gyógyitásokhoz fogott kinos évődés után. Reszketett olyasmit tenni, mi a beteg
                  életét megmentheti, de egyben halála is lehet. És volt nap, a mikor bátortalan
                  volt mint egy öreg falusi orvos. Gyáván összetett kézzel állt az ágy előtt, s az a
                  láz, mely kipiritotta betege arczát, jobban emésztette őt, mint azt, kinek vérét
                  lassan felitta.</p>
               <p>Gyáva lett, remegett attól is, hogy a férj, nem kapván feleségétől levelet, haza
                  talál jönni. Belép a szobába, megáll az ágy előtt, majd rája rohan... s neki még
                  védenie sem szabad magát.</p>
               <p>És voltak napok, a mikor vágyakozott e megbecstelenités után. Egyszer az is eszébe
                  jutott, hogy mindent megsürgönyöz Richternek, s csakis azért mondott le e
                  gondolatról, mert Idát féltette.</p>
               <p>Ezek a szenvedések azonban mind elviselhetők voltak azokhoz képest, melyeket az
                  utolsó napok okoztak.</p>
               <p>Kezdődtek a deliriumok. A beteg folyton beszélt, mindig vele vagy róla. És most
                  váltak testté azok a gondolatok, a melyek esküvője előtt és házassága első
                  napjaiban kelhettek agyában. A néma szenvedések megszólaltak s Lengyel Dénesnek
                  meg kellett tudnia, hogy milyen közel volt a «kokett» asszonyka az öngyilkossághoz
                  akkor, a midőn ő boldognak, kaczérnak, aljasnak gondolta. Hallania kellett
                  mindazt, a mi csak marczangolhatta szivét, meg kellett értenie mint szerette, s
                  mennyit szenvedett e szerelméért az a szegény leány, s éppen akkor, a mikor ő
                  vivódott magában: mire használja, arra-e a mire valami tengerinyulat, vagy
                  egyszerüen érzekeit elégitse ki véle.</p>
               <p>A mi legszebb dolog a világon: eltitkolt lányszerelem álomban kifecsegett édes
                  titkai, alaktalan epedések, ártatlan vágyak: a legkeserübb vádakra váltak benne.
                  Mindaz, a mi másnak a legnagyobb boldogság: a legnagyobb kínná lett neki.</p>
               <p>És nem volt ereje nem szenvedni, nem birt elmenekülni a fantáziáló asszony mellől.
                  Fogta kezét, csókolta homlokát, simogatta hulló haját s a mikor az fejét keblére
                  vonta, ő is szerelmes szavakat susogott fülébe. Majd megrázkódva emelkedett fel,
                  szétnézett maga körül, mintha a mozdulatlan tárgyakban látná a segedelmet.</p>
               <p>Immár minden gondolata abban egyesült: meg kell menteni! s néha olyan erősre vált
                  benne ez az akarat, hogy hitt, sőt bizonyos volt dolgában.</p>
               <p>- Meg fogsz gyógyulni, együtt fogunk élni, férj és feleség... a világ előtt,
                  mindenki előtt...</p>
               <p>A deliriumban kifáradva, közönyösen, mereven nézett maga elé Petrovics Ida. Mintha
                  nem is hallotta volna, mintha nem törődnék véle többé. Hiába beszélt hozzá,
                  legfeljebb halkan, szárazon azt felelte:</p>
               <p>- Igen!</p>
               <p>És ilyenkor eloszlott ujra minden bizalma s csak egy vágya maradt: ne érjen véget
                  ez a nap, ne legyen este soha. Babonásan félt az estéktől, úgy érezte, mintha a
                  setétséggel együtt a halál is besuhanna. Azablaknál leste a hajnalt s némi
                  nyugodtság enyhitette meg, ha fehéredni látta az eget.</p>
               <p>A beteg keveset aludt az utolsó napokban. Minduntalan felrezzent s arcza elborult,
                  ha a férfi kezét nem látta. Nem mondta soha, hogy mellette legyen, de állapota
                  mindjárt jobbra vált, ha maga mellett látta. És lázálmai is szelidebbek voltak, ha
                  a férfi keze hüsitette homlokát. Nem tört ki soha hevesen, a Richter nevét is csak
                  egyszer emlegette, akkor, a mikor azt képzelte, hogy levelet ir neki...</p>
               <p>Legtöbbet foglalkozott kisleánykorával. Ment az iskolába, ott volt, nevén
                  szólitotta a «kedves nővér»-t, táskáját sergette maga körül, óra előtt... Majd
                  fehér ruhában van, májusi ájtatosság körülte a templomban, jönnek a nővérek, a
                  fejedelem-asszony és a diákok ott állnak széltül, egy rája néz... milyen jó
                  az...</p>
               <p>- Te voltál, mondd... ugy-e?! kiált fel heves örömmel s a fölébe hajló férfinak
                  nyakába fonja karjait. És nevet, tartózkodás nélkül, mint iskolás lányok maguk
                  között, éles, csengő, kis-leányos hangon:</p>
               <p>- Miért nem mondottad? Miért nevezted magad máskép? Hová lettél aztán... Leveled
                  még megvolt... meg kell lennie...</p>
               <p>A katasztrófa napján hirtelen megváltozott Petrovics Ida. Nem fantáziált többé
                  magáról; anyjáról, apjáról, testvéreiről s valami öreg parasztról beszélt
                  össze-vissza értelmetlen dolgokat. Szóvá tett valami bábut is és selypitett,
                  mintha négy-öt éves volna. «Ne lármázzanak, Ila nem tud aludni» suttogta, mig a
                  konzultáló orvosok ott álltak fölötte s fejüket csóválva, latin szavakat
                  duruzsoltak.</p>
               <p>- Menjenek ki, mindnyájan menjenek ki... Ila nem tud aludni... ugy se nem...!
                  selypitette ujfent s takarójának csücskét, mint valami bábut, hajukázta
                  mellén.</p>
               <p>Az orvosok elmentek, Lengyel Dénes maga maradt betegével. Nincs mentség! szóltak
                  azok. «Élnie kell!», mondá a tanár határozottan. A kollegák összenéztek s némán
                  fogtak vele kezet.</p>
               <p>Lengyel Dénes a betegszobába hozatta könyveit: ott keresett vigasztalást, a hol
                  irva áll: ...és ilyenkor a kimenetel kedvezőtlen, rövidesen elkövetkezik a
                  halál.</p>
               <p>Meg fogja mutatni, hogy nem engedi hozzá, utjába áll. Jöjjön, ha tud! Tudott,
                  jött; látta, mint közeledik. A szivizgató szerekre alig reagált már a beteg, a
                  jeget nem igen érezte többé testén, az is kezdett fokozatosan hülni,
                  hidegedni.</p>
               <p>Mindenki letett volna már a küzdelemről, csak ő nem tudott letenni, mindenki
                  megrémült volna ettől az asszonyalakra valló váztól, csak ő imádta ugy, a mint
                  csak férfi valami csodaszép, üde leányt imádhat. A megnyult vonások, a megfakult
                  bőr, ritkult haj, a beesett halántéku éles koponyán: nem ez volt, a mit szeretett,
                  hanem az, a kinek bár vonásai megnyultak, bőre bár megfakult s beesett halántéku
                  koponyáján haja kihullott: mégis a régi maradt annak, a kit nem ezek gyujtottak
                  szerelemre, hanem valami más, titokzatos, kikutathatatlan lényegek... Ki tudja
                  milyenek, mindenki érezte, nem látta senki!</p>
               <p>Az utolsó napon a vérátömlesztést akarta megkisérleni Lengyel Dénes. De nem tett
                  többé egyebet, mint akart, s lemondott akaratáról.</p>
               <p>És multak az órák. A beteg csendes lett és nyugodt. Engedte, hogy a konzultáló
                  professzorok nézegessék, vizsgálgassák. Most már nem szégyenkezett, midőn a
                  takarót is levették róla. Nem egy jó, kedves, szegény szép asszonynyal történtek
                  már meg ezek a dolgok, hanem egy szerepe végére ért organizmussal, melynek egy-két
                  óra mulva ebben az alakjában meg kell szünnie.</p>
               <p>És nemsokára a várószobák betegei különös illatot éreztek. Az utolsó illat, az
                  éter terjedt szét közöttük s szinte felvillanyozta őket.</p>
               <p>Bent a szobában Petrovics Idának is felragyogtak még egyszer szemei, megélénkült
                  még egyszer arcza. Mohón szivta be az élet végső kéjes érzését. Szemében, ajkán
                  szerelem és gyönyör, szive körül a halál...</p>
               <p>A tanár leült a halott mellé és nézte. Nem sirt, fájdalma mintha csillapodott
                  volna. Kábult volt, nem gondolkodott öntudatosan többé. Mindössze egy homályosan
                  kifejezett gondolata volt, az, hogy a ki holtan fekszik előtte, nem az ő asszonya;
                  az nem halt, nem halhatott meg, csak eltünt előle, hová lett, viszontlátja-e
                  még?</p>
               <p>Egy óra telt el, mig felujhodtak gyötrelmei, egy teljes óra kellett ahhoz, hogy
                  fel tudja fogni, mi történt.</p>
               <p>«Meghalt!» szólt halkan s ülve maradt helyén.</p>
               <p>«Meghalt?» kérdé magától s nem hitte magának. Felkelt s lehajolt a halott fölé.
                  Csakugyan sziv-hangokat hall még... káprázat, semmi, vége van.</p>
               <p>Lábujjhegyen ment vissza helyére, behunyta szemeit s ujra felnyitotta: nézte a
                  halottat. És észre se vette, meg se mozdult, a mint háta mögött megjelent Richter
                  Sándor.</p>
               <p>*</p>
               <p>Szemben állottak - közöttük a halott.</p>
               <p>A kinek reszketnie kellett volna, meg se mozdult, a ki boszut állani, törvényt
                  tenni jött: összerándult egész testében. Ölni jött s egy halott feküdt előtte.</p>
               <p>Rózsaszin ágyon nyitott szemü sárga váz, kiszáradt tetem - az ő üde, szép,
                  egyetlen felesége. S az ágy fölött - ő ugy látta - nyugodtan, gunyosan áll a
                  férfi, ki előbb elcsábitotta, aztán megölte a világ leghűbb, legimádandóbb
                  teremtését.</p>
               <p>És most szárazon rámutat, nyugodtan szól:</p>
               <p>- Meghalt!</p>
               <p>Értelmetlen állati hang tör ki Richter Sándor szük melléből. A halott eltünik
                  előle és egyszerre eltünik mindama kötelék, a mi valaha a szemben álló férfihoz
                  füzte, szertefoszolnak azok a szálak is, melyek az embert a világhoz füzik.</p>
               <p>A tanár és tanitvány nincs többé, a férj rohan a csábitó felé, emberi kifejezés
                  nélkül való szemmel nézi meg pisztolyát s a düh legmagasabb fokának biztonságával
                  emeli rája.</p>
               <p>Szemben állnak, közöttük nincs többé a halott s a gyilkos még se reszket a
                  törvényttevő előtt, megáll előtte merőn, feléje forditja mellét:</p>
               <p>- Ide, ide! szól a heves vágy suttogó hangján és behunyja szemeit, epedi, várja a
                  halált.</p>
               <p>De véle szemben megremeg a boszuálló kéz, kihull belőle a fegyver, s a tanitvány
                  reszketve, zokogva áll a mester előtt.</p>
               <p>Közöttük a közös halott arczán opálszinü fény, lángoló, élő, rózsaszin... Ezentul
                  minden homályban, a függönyök leeresztve, az égő lámpa serczeg.</p>
               <p>...Három óra, odakünn is álmos csend; a várószobák betegeinek izgatott zsibongása
                  hallszik be csupán. Kopogtatják, nyitogatják a rendelőszoba ajtaját, a csalódás, a
                  türelmetlenség tört szavai hangzanak.</p>
               <p>Fekete ruhás inas nesztelenül nyit be a szobába:</p>
               <p>- Három óra mult, a betegek nyugtalankodnak, nem lehet velök birni... Be akarnak
                  rohanni.</p>
               <p>Lengyel Dénes kezeibe rejté arczát, s nem felelt. Majd hirtelen felugrott
                  székéből, s a kétségbeesésnek azon az egyetlen hangján, melynek fokozása nincs -
                  kiáltá:</p>
               <p>- Mit bánom én, ha meg is döglik az egész világ!</p>  
         </div>
      </body>
  </text>
</TEI>
