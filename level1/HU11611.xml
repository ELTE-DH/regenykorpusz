<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU11611" xml:lang="hu">
   <teiHeader>
      <fileDesc>
         <titleStmt>
            <title>A fekete apostol</title>
            <author ref="viaf:65665747">Gaál Mózes (1863–1936)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">31906</measure>
            <measure unit="pages">82</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>A fekete apostol : Egy néger fiu története</title>
               <date>2013-05-17</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/11600/11611"/>
               <respStmt>
                  <resp>Original Electronic Edition</resp>
                  <name>Szever Pál</name>
                  <name>Erdélyi Zsolt</name>
               </respStmt>
             
             
                  <bibl type="digitalSource">
                     <title>A fekete apostol : Egy néger fiu története</title>
                     <date>2013-05-17</date>
                     <ref target="https://mek.oszk.hu/11600/11611"/>
                  </bibl>
              
                  <bibl type="printSource">
                     <title>A fekete apostol : egy néger fiú története</title>
                     <author>Gaal Mózes</author>
                     <pubPlace>Budapest</pubPlace>
                     <publisher>Légrády</publisher>
                     <date>1924</date><ref target="https://mek.oszk.hu/11600/11611/pdf/"/>
                  </bibl>
            
            </bibl>
            <bibl type="firstEdition">
               <title>A fekete apostol : Egy néger fiu története</title>
               <author>Gaál Mózes</author>
               <date>1924</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T5"/>
         </textDesc>
      </profileDesc>
      <revisionDesc>
         <change when="2020-07-24"/>
         <change when="2020-12-07"/>
      </revisionDesc>
   </teiHeader>
  <text>
      <body>
			<div type="chapter">
            <head>
               ELSŐ FEJEZET.
            </head>
            <p>
               A postakocsi este érkezett meg a kis amerikai város kocsmájához. Itt
                  szoktak az utasok éjjeli szállást fogni s útjokat másnap reggel váltott lovakkal
                  folytatják Richmond felé.
            </p>
            <p>
               A kopott postakocsiból nyolcan szállottak le, magukkal cipelték
                  podgyászaikat, siettek, hogy szobát béreljenek. Fáradtak is, éhesek is voltak,
                  mert egyfolytában nyolcórai utat tettek meg s a postakocsi igen kényelmetlen
                  alkotmány volt ahhoz, hogy lábukat kinyujthassák, ülőhelyzetükön
                  változtassanak.
            </p>
            <p>
               A kocsi fedeléről utolsóul mászott le egy néger fiu.
                  Tizenhárom-tizennégy éves lehetett. Durva, kockás vászonból készült, kopott ruha
                  volt rajta, nyakára csavarva kék gyapjunyakravaló, kezében egy régi vászon
                  utazókoffer.
            </p>
            <p>
               A többi utas mind fehér volt, ő az egyetlen néger.
            </p>
            <p>
               Amint a postakocsi fedeléről leszállott, a kocsis nyomban elindította
                  a lovakat s bekanyarodott a szomszédház kapuján. A lovak is éjjeli szállásra
                  vágyódtak, a kocsis pedig minél előbb a söntésben akart lenni, hogy száraz torkát
                  az úti portól kissé lemossa.
            </p>
            <p>
               A kocsmáros kemény, parancsoló hangon rendelkezett, hogy az utasok
                  megkapják a szobákat s a csámpás lábú mindenest szidta, hogy rakja félre a
                  bejáratnál rakásban álló podgyászokat.
            </p>
            <p>
               Ez minden alkalommal így szokott történni, ha a postakocsi
                  megérkezett. Volt aztán sürgés-forgás, szaladás, kulcsok csörömpölése; a konyhában
                  készítették a megrendelt adagokat, a söntésben hordót csapoltak. A konyha ajtaján
                  ínycsiklandó illat áradott ki, éhes embernek kivánatosan.
            </p>
            <p>
               A kocsma pitvarából, melyet a szállók fennhéjázóan előcsarnoknak
                  szoktak nevezni, gyorsan eltüntek a podgyászok, a nyolc utas nehány perc mulva már
                  az ebédlőben keresett és talált helyet. Várták a vacsorát s mohón itták a frissen
                  csapolt sört.
            </p>
            <p>
               A néger fiú hosszú ideig tanácstalanul állott az utcán, maga mellé a
                  kövezetre tette le a vászonkoffert s nézett jobbra-balra.
            </p>
            <p>
               Azon tanakodott, hogy már most mitévő legyen. A világon
                  legtermészetesebb dolog az lett volna, ha ő is bemegy a vendégfogadóba, mint a
                  többi utas, ő is rendel valami olcsó szobát s ő is bemegy a söntésbe s rendel
                  valami olcsóbb vacsorát, mert bizonyára elfáradt ő is, bizonyára éhes ő is, mint
                  útitársai a fehérek közül bármelyik.
            </p>
            <p>
               Csakhogy a szoba- és vacsorarendeléshez pénz kell. Olcsó szobához és
                  olcsó vacsorához kevesebb pénz, mint a drágához: de mégis csak pénz.
            </p>
            <p>
               A néger fiú tudta, hogy az utolsó pénzdarabokat mellénye zsebéből
                  akkor kaparászta elő, mikor a postakocsi fedélzetére felkéreződött s mióta útban
                  van: folyton azon törte a fejét, hogy ide érkezve mit csináljon.
            </p>
            <p>
               Mert tagadhatatlan, hogy nagyon éhes, nagyon fáradt s hogy neki ebben
                  a városkában egy lélek ismerőse sincs.
            </p>
            <p>
               Bátortalanul bement az utcáról a kocsma pitvarába s megállott a
                  söntésbe vivő ajtó előtt. Maga sem tudta miért, csak az utcán nem akart már tovább
                  állani.
            </p>
            <p>
               A csámpás mindenes tízszer is elhaladt mellette, de mert állandóan
                  sürgős dolga volt: ügyet sem vetett reá.
            </p>
            <p>
               Ki törődik egy négerrel? Kinek is jutna eszébe, hogy megkérdezze
                  tőle: Kihez tartozik? Kinek a kofferjét őrzi? Mit keres a pitvarban?
            </p>
            <p>
               A konyha ablaka nyitva volt, a néger fiú hallotta, amint a kiszolgáló
                  pincér az ételek nevét kiabálta; az ablakon kiáradt a konyha csalogató illata s a
                  néger fiú nagyokat nyelt.
            </p>
            <p>
               A kocsmáros kövér, piros arca is többször felbukkant a pitvarban,
                  palackborokat hozott fel a pincéből. Ő is látta a néger fiút, de ő sem törődött
                  vele. Végre, mikor már ötödször jött ki a söntésből, a néger fiú elébe állt s
                  levette kalapját:
            </p>
            <p>
               - Uram! - mondotta nagyon alázatosan. - Uram, én -
            </p>
            <p>
               - Mars félre!... Még csak az kellene! - durva hangon ripakodott reá,
                  olyan véghetetlen megvetéssel, mint ahogy az emberek egy hernyót szoktak
                  eltaposni.
            </p>
            <p>
               A néger fiú leült a pitvar szögletében a koffere mellé s lehajtotta a
                  fejét. Talán sírt is, de hiszen azzal sem törődött senki.
            </p>
            <p>
               Alapjában véve a kocsmárosnak tökéletesen igaza volt. Ha a néger
                  kéregetni jött a kocsmába: az ő elhatározására bizta, hogy meghallgatja-e vagy
                  nem. A kocsma olyan hely, ahova az emberek pénzzel jönnek, pénzért szobát és
                  vacsorát kapnak. Aki kofferrel jön a kocsmába, annak szállás kell, de viszont
                  annak tudnia kell azt is, hogy szállást ingyen nem szoktak senkinek adni.
            </p>
            <p>
               Így tehát mindenképen a kocsmárosnak és nem a néger fiúnak volt
                  igaza. Az érzékenyebb szívű emberek talán szoktak máskép is gondolkozni, de ez a
                  lényegen nem változtat, főleg ha azt is meggondoljuk, hogy a kocsmáros fehér volt,
                  a kéregető pedig néger.
            </p>
            <p>
               Tizenegy óra tájban a csámpás mindenes a pitvar ajtaját jött bezárni.
                  Az ebédlőből már felmentek sorjába a szálló-vendégek, a konyhában elmosogatták az
                  edényeket, a piros arcú korcsmáros kiszedte a ládafiából a pénzt s a napi bevételt
                  számlálgatta. Ilyenkor kellett a pitvarajtót bezárnia a mindenesnek.
            </p>
            <p>
               A söntés ajtaján jött ki s a világosság rávetődött a néger fiúra, aki
                  a szögletben üldögélt.
            </p>
            <p>
               - Hollá, ho, ki az? - kiáltott rá a mindenes.
            </p>
            <p>
               - Uram, én... - mondta félénken a néger fiú s feltápászkodott.
            </p>
            <p>
               - Mit keresel itt?... Egy-kettő!... Ott ni, de hamar.!... Na még!...
                  Hogy is ne!...
            </p>
            <p>
               Nyilvánvaló, hogy a mindenes a gazdájától tanulta el ezt a
                  határozott, apró, tördelt mondatokban való kegyetlen parancsolást. A maga példáján
                  okult s hasonlóképen cselekedett.
            </p>
            <p>
               Kikergette a néger fiút, mint ahogy a konyhából ki szokták kergetni a
                  kutyát. Hiszen néger volt. A mindenes pedig fehér, mint a gazdája.
            </p>
            <p>
               A néger fiú kiment megint az utcára. Most már eltűnődött azon, hogy
                  akár be se jött volna onnan. Valamint arról a homályos reményről is le kellett
                  mondania, hogy fedél alatt töltheti az éjszakát, valamit eszik is. De pénz nélkül
                  hogy is lehet ilyesmiről álmodni?
            </p>
            <p>
               Ne vegye a nyájas olvasó zokon tőle, hiszen csak tizenhárom éves volt
                  s most indult világgá, hogy embert ismerjen.
            </p>
            <p>
               Az utcán hidegség és sötétség fogadták. Ha ehhez édes testvérekül
                  hozzávesszük a fáradtságot és éhséget: be kell vallanunk, hogy a néger fiúnak a
                  helyzete nem volt irígylendő.
            </p>
            <p>
               Tapogatózva ment előre, azaz hogy azt sem tudta, hogy vajjon előre
                  megy-e, közeledik-e ahhoz a helyhez, mely a lelkében élt akkor végcél
                  gyanánt.
            </p>
            <p>
               Csak ment, csak ment, s még akkor is valami homályos reménység
                  kecsegtette: hátha fedél alá jut, hátha valamit enni is adnak. Meg-megborzongott,
                  mert hűvös éjjeli szél kerekedett s ősz elején Virginiában már foga van a szélnek,
                  az ő vászonruhája pedig a hideg ellen nem igen védhette. Még szerencséje volt a
                  gyapjúnyakravalóval. Igen, az öreg Jack ajándékozta neki ezt a nyakravalót, mert
                  egyebet adni nem tudott neki. De milyen szívesen adta, hogy mosolygott hozzá, s
                  hogy megveregette vállát:
            </p>
            <p>
               - Csak eredj, Booker, légy több, mint Jack és a többiek mind!...
                  Eredj!... Én is veled mennék, ha nem volnék hetvenöt esztendős!... Eredj
                  Booker!
            </p>
            <p>
               Eszébe jutottak a vén Jack szavai, mig a gyapjúnyakravalót a mellén
                  körülcsavarta s hátul megkötötte. Jó meleget tartott. Belül is meleget érzett
                  attól a szíve táján.
            </p>
            <p>
               Azután előbukkant a felhők mögül a hold. Ez is segítségére jött, mert
                  legalább látta, hogy hol van a gyalogjáró, hol van a sánc. Kereshetett egy
                  alkalmas házszögletet, ahol meghúzhatja magát, ha a járásban elfárad. Legalább a
                  széltől megóvja.
            </p>
            <p>
               Igen, örvendenie kell a hold világának, mert a sötétség nagy és
                  vigasztalan szomorúság!
            </p>
            <p>
               Szeretett volna aludni, de nem tudott: nagyon fázott, s nagyon éhes
                  volt. Eszébe jutott, hogy otthon is sokszor hideg volt. A kunyhó nyitott ablakán
                  befütyült a szél. A tűzhely mellett kuporgott s mégis fázott. Anyja ócska ruhával
                  betömte az ablak nyilását, hogy a szél ne fúhasson be olyan barátságtalanul.
            </p>
            <p>
               És eszébe jutott az is, mikor anyja őt és bátyját, Johnt, meg a
                  leánytestvérüket éjjeli álomból felköltötte s tyúkhúst adott nekik. Éjjel főzte
                  meg a tyúkot. Isten tudja, honnan kapta a tyúkot, de nekik adta.
            </p>
            <p>
               - Milyen jó anyám van!...
            </p>
            <p>
               És csodálatos módon ez is megmelegítette a néger fiú szivét.
            </p>
            <p>
               Csupa ilyen gondolatokat keresgélt össze, hogy megfeledkezzék a
                  hidegről meg az éhségről. Pedig vacogott a foga s didergett egész testében.
            </p>
            <p>
               Surolgatta a kezét, lóbálta; majd szaladni kezdett, hogy kifogjon a
                  hidegen.
            </p>
            <p>
               Nem is volt az a végén szaladás, hanem ide-oda tántorgás. Közben
                  folyton arra kellett ügyelnie, hogy a vászonkoffert el ne veszítse. Ez volt minden
                  vagyona.
            </p>
            <p>
               Ebben a vászonkofferben van még egy inge, van ruhakeféje, fogkeféje,
                  szappana, két törülközője (mind a kettőt az anyjától kapta), az egyik meg van
                  foltozva, már ócska, de a másik csaknem egészen új. Van tűje (öt), van cérnája
                  (fekete és fehér gombolyag). Van foltnak való rongya is, mert tud varrni,
                  foltozni. Most már mindenről neki kell gondoskodni, mert az anyja nem lesz
                  mellette.
            </p>
            <p>
               Szegény, ha mellette volna is, már beteges, erőtlen, tőle hát nem
                  várhat semmit. Eleget adott, sokat is.
            </p>
            <p>
               Mikor erre gondolt a néger fiú, jobb tenyerével a szeméhez nyult.
                  Bizony nagyon hideg volt. De nemcsak a hideg csalta ki szeméből a könnyet.
            </p>
            <p>
               Most táncolni fog és topogni a lábával, attól fölmelegszik. Otthon is
                  úgy tett ő is, meg John is, ha nagyon hideg volt télen a kunyhójukban. A többi
                  néger gyerek is érzékeny a hideggel szemben. Különösen a szél nagyon
                  kegyetlen.
            </p>
            <p>
               Ilyenkor a Rufner-házban, fenn a nagy házban, hol az urak laktak,
                  hatalmas tűz lobogott a nagy kályhában s a kályha nyitott ajtaja elé heveredett le
                  Raff, a kurtaszőrű vizsla. Igen, Raff! Raffnak jó dolga volt, sokkal jobb, mint a
                  néger inasoknak. Raffal játszottak az úrfiak és kisasszonykák, és Raffot nem
                  merték megrúgni, mert Raff bizonyára megharapta volna őket, de a néger inasoknak
                  nem szabad harapni Rufnerné nagyon szigorú volt, de azért mégis szerette, mert
                  megengedte neki, hogy a reggeli iskolába járjon. Pénzt is kapott tőle ajándékba
                  karácsonykor, hogy könyvet vegyen!... Igen, ezek az ő nagy kincsei. Mind a kilenc
                  könyv benne van a vászonkofferben. Mindeniket sokszor elolvasta s el fogja
                  Hamptonban is olvasni. Kölcsön adja a többi néger gyereknek is, hogy elolvassák.
                  Hogy fognak azok örvendezni!...
            </p>
            <p>
               Ragyogott az arca, mikor erre gondolt és frissebben topogott, hogy a
                  teste is megmelegedjék. A lelke már meleg volt.
            </p>
            <p>
               Eszébe jutott, hogy a maldeni iskolába öreg négerek is jártak, s hogy
                  azok, akik nem tudtak olvasni, nagyon szomorúak és nagyon kiváncsiak voltak.
                  Minden vasárnap összegyültek, s az irástudó felolvasta nekik az ujságot. Hogy
                  hallgatták, hogy kimeresztették a szemüket, hogy csóválták a fejöket, hogy
                  szerettek volna még többet hallani a világról s a fehér emberekről, akik
                  hatalmasak és harcolnak egymással, de mégis megengedték, hogy a néger is ember
                  legyen! Igen, ezt megengedték. Az öreg négereknek ez tetszett a legjobban...
            </p>
            <p>
               Amint ide-oda botorkált, egy ház szögletébe ütődött. Megtapogatta a
                  tenyerével. Csakugyan házfal volt. A szél sem fujt itt. A ház fala felfogta.
                  Jóságos, emberséges szöglet volt az. A néger fiú lekuporodott a földre, maga elé
                  tette a vászonkoffert és előreguggolva ráhajtotta a fejét. Nagyon fáradt volt.
                  Szemehéja le-lecsukódott, mintha az álom kerülgette volna.
            </p>
            <p>
               Távolról egy-két kutya ugatott. De ő ezt nagyon messziről hallotta.
                  Az egyik kutyának a hangja hasonlított a Rafféhoz. Akkor is így ugatott, mikor
                  Barkist megharapta. Szegény Barkis akkor nagyon sírt, s a lába szárán lecsurgott a
                  vér... És a konyhában egy dézsa vízben mártogatta, úgy mosogatta. És nem is
                  sajnálták, mert Raffot jobban szerették a háznál, mint Barkist... Hát éppen így
                  ugatott Raff, de mégis talán mérgesebben...
            </p>
            <p>
               Holnap reggel pedig elindul és megy... megy s addig meg nem áll, amíg
                  Richmondba nem érkezik. Estére oda fog érkezni, s aztán megint megy... megy, s
                  addig megy, amig Hamptonba nem érkezik.
            </p>
            <p>
               Hampton a világ legszebb városa; mert ott van az iskola... az a híres
                  iskola, ahonnan a néger gyerekeket sem kergetik ki. Ott jó lesz, ott nagyon jó
                  lesz... és aztán minden jó lesz, minden...
            </p>
            <p>
               Ekkor elaludt. A vászonkoffert, melyben az ő kilenc könyve volt,
                  mindkét karjával átölelte.
            </p>
         </div>
         <div type="chapter">
            <head>
               MÁSODIK FEJEZET.
            </head>
            <p>
               Ismeritek az érzékeny történetet a „Megfagyott gyermek”-ről? Ne
                  féljetek, ez nem fog most megismétlődni. A néger fiú nem félt az élettől, csak a
                  vászonkofferét féltette. Nem is az első éjszaka volt ez, melyet az utcán töltött.
                  Otthon, Virginiában a kunyhójuk sem védte meg őt, mikor még sokkal kisebb és
                  gyámoltalanabb volt, a hideg széltől. Besüvített az ablaknyiláson, s legérdekesebb
                  álmából ébresztette fel.
            </p>
            <p>
               Pedig akkor kicsiny volt, szerette a meleget, sírt, ha éhes volt, s
                  panaszkodott, ha a kóckenderből készült vászoning felsurolta a hátát. Nemcsak
                  panaszkodott, hanem sírt is. Az anya akkor megsajnálta, s ráadta az uj inget
                  Johnra, hogy ő egy kissé koptassa le a hátáról a szúrós szálakat. Az anyja azért
                  sajnálta őt, mert kisebb volt, mint John. De az apja nem sajnálta sem Johnt, sem
                  őt. Bizonyosan őt sem sajnálták, mikor gyermek volt. Igaz, hogy mostohaapja volt.
                  Az édesapját Booker nem ismerte.
            </p>
            <p>
               Így történhetett meg, hogy mikor Amerikában kihirdették, hogy ezentúl
                  már nincs rabszolga, tehát a négerek mehetnek oda, ahova nekik tetszik,
                  kereshetnek új gazdát s otthagyhatják a régi urokat: hát a mostohaapja ezt
                  mondotta:
            </p>
            <p>
               - Szedjük össze mindenünket, s menjünk innen.
            </p>
            <p>
               - Hova menjünk? - kérdezte az anyja és nagyon szomorú volt, mert
                  sajnálta a kisebbik gyereket, aki még gyenge volt.
            </p>
            <p>
               - Akárhova, mindegy, csak menjünk! Szabadok vagyunk, hát
                  menjünk!
            </p>
            <p>
               Igen, ez olyan szép volt, ez úgy tetszett az apának: most már
                  szabadok vagyunk, hát menjünk. Menni kellett. Hogy hova: azt nem tudták, de
                  mentek. Beraktak mindent a kétkerekü taligába s az apa húzta a taligát, az anya
                  tolta, s a három gyerek ment utánok. John megfogta kis öccse és huga kezét s
                  vezette.
            </p>
            <p>
               Akkor ezer meg ezer ilyen kis karaván kelt útra. Nem kérdezték hova,
                  csak mentek, mert ők szabadok voltak, mehettek. Nem állította meg senki, nem
                  kergette vissza senki, nem is marasztalta senki. A régi gazdájuk sem. Nem
                  parancsolhatott már nekik.
            </p>
            <p>
               Gazdát és munkát mentek keresni. Más gazdát, más munkát. Mert ők
                  szabadok voltak és most már választhattak gazdát és munkát.
            </p>
            <p>
               Most már nevet is választhattak. Mert eddig nem volt nevök sem. A
                  gazdájukról nevezték el a rabszolgát is. Hiszen nem volt ember, csak jószág,
                  gazdájának a jószága.
            </p>
            <p>
               Ekkor kapta a néger fiú is a nevét. Booker Washington, ez lett a
                  neve. És most már
               
                  ember
               
               volt, mert két neve volt, mint a fehéreknek.
            </p>
            <p>
               Ott botorkált a hosszú, hosszú úton napról-napra, hétről-hétre
                  Johnnal a taliga után. Megkérgesedett a talpa, arcát kifujta a szél; gyapjas haját
                  sütötte a nap. Meg-megálltak, pihentek egy kissé, ettek a magukkal hozott ételből.
                  A gyerekek galyakat szedtek össze s az anya a szabad ég alatt tüzet rakott s
                  főzött valamit. Éjjelre meghúzták magukat valamely oduban, ha találtak s reggel
                  folytatták az útat. Szakadó esőben mentek néha, míg fedelet találtak s több heti
                  vándorlás után megérkeztek Maldenbe, a Sós-tavakhoz. Nem messze Charlestontól,
                  Nyugat-Virginia fővárosától. Itt aztán az apa azt mondta:
            </p>
            <p>
               - Itt maradunk!...
            </p>
            <p>
               A Sós-tavak gazdájához mentek s munkát kértek tőle. Sófőző munkások
                  lettek mind: a gyermekek is. Igen, a néger gyermekek játék helyet dolgoznak. Ezt
                  látják a szüleiktől, a hétnek hét napja a munkáé.
            </p>
            <p>
               Aztán kunyhót róttak össze fából, földből, amint lehetett s
                  beköltöztek. Az első nap már kész volt a kunyhó, ropogott a tűz, hogy száradjon a
                  kunyhó friss fala. Másnap hajnalban talpon voltak s a Sós-tavakhoz mentek, hogy
                  dolgozzanak.
            </p>
            <p>
               Így kezdődött a szabadság, melyről olyan sokat álmodoztak.
            </p>
            <p>
               A Sóstavak mellett telt el a kis néger gyermekkora. Vasárnaponkint a
                  kunyhó előtt kuporgott s a homokból rakott házakat kavicsokkal dobálta, a
                  felnőttek beszélgetését hallgatta, a kék eget s a kék égen úszkáló felhőket
                  nézegette. Anyjához húzódott s a fejét lehajtotta az ölébe, vagy Johnnal elment
                  csavarogni a Charleston felé vivő útra. John szerette őt, ha elfáradt, a hátára
                  vette s úgy hordozta.
            </p>
            <p>
               Igen, John nagyon jó testvér volt, erre később is sokszor gondolt. És
                  arra is gondolt, hogy Johnnak vesz majd tarka kendőt és kemény kalapot, de
                  fényeset és magasat.
            </p>
            <p>
               Egyszer aztán Maldenbe jött egy kockásnadrágú ember, vászoncipője
                  volt és a szemén ablakok voltak, azon keresztül nézett egy nagy papirosra, a
                  papiroson apró fekete pontok, foltok, figurák voltak. A kockás nadrágú is néger
                  volt, de messziről, más országból jött és nagyon büszke volt, igen hangosan
                  beszélt s mindig a papirosra nézett, abból beszélt. A négerek tátott szájjal
                  hallgatták, bámulták, csóválták a fejüket, néha kacagtak is, máskor
                  felkiáltottak:
            </p>
            <p>
               - Oh, oh!... Nono!... Ejha!...
            </p>
            <p>
               És minden vasárnap délután összegyültek a piacon s hallgatták a
                  kockás nadrágú, ablakos szemü négert.
            </p>
            <p>
               Booker is ott kuporgott s hallgatta, csodálkozott, de nem értett az
                  egészből semmit. Csak az tetszett neki, hogy a kockás nadrágú mind beszél, beszél
                  s az egész falu hallgatja őt. Igen, ez nagyon tetszett Bookernek. Milyen jó az, ha
                  valakire mindenki hallgat és olyan csöndben ül mellette!
            </p>
            <p>
               Egyszer azt mondta az anyjának, hogy ő is szeretné, ha olyan ablak
                  volna a szemén, amelyen keresztül a fekete figurák a nagy papiroson
                  megszólalnának.
            </p>
            <p>
               Erre az anyja nevetett, de nem szólott semmit. De talán valamit
                  gondolt is hozzá, mert nagyot sóhajtott.
            </p>
            <p>
               Megint hónapok teltek el munkában, gondban, szegénységben. Az apa nem
                  volt megelégedve a bérrel s egy kőszénbányában keresett munkát. Szabad volt, tehát
                  gazdát cserélt.
            </p>
            <p>
               A gyermekek is a kőszénbányába jártak, nekik is akadt munkájuk.
                  Piszkos, nehéz munka ez. Olajmécses világa mellett a föld gyomrában, bokáig fekete
                  sárban talicskázták a kőszenet. Felrakták a kocsikba, egy vak ló húzta a nehéz
                  kocsit, amely sínpáron siklott lova.
            </p>
            <p>
               A kis Booker félt a bányától, mert sötét volt s az olajmécses pislogó
                  fénye mellett olyan különös volt az emberek arca.
            </p>
            <p>
               Inkább szeretett volna a nap világossága mellett eljárni abba a
                  házba, hova a fehér emberek gyermekei járnak. Minden reggel elmennek, a
                  könyvestáskájukat kis néger fiúk vagy leánykák viszik utánok, az iskola kapujánál
                  átadják a fehér gyermekeknek, mert a küszöbön átlépni nem szabad a néger
                  gyermekeknek.
            </p>
            <p>
               Miért nem?
            </p>
            <p>
               Ezen a kérdésen sokszor eltünődött Booker. Ezen is, más kérdéseken
                  is, de csak Johnnak említette s egyszer aztán az anyjának is elmondotta:
            </p>
            <p>
               - Végy nekem könyvet!
            </p>
            <p>
               Az anyja összecsapta a kezét:
            </p>
            <p>
               - Mi jut neked eszedbe, gyerek?
            </p>
            <p>
               - És küldj engem az iskolába!
            </p>
            <p>
               - Oh, oh! Mi jut neked az eszedbe! Ki beszélt neked ilyesmiről?
            </p>
            <p>
               - Én gondoltam, sokszor gondoltam. És a bányában egy ohiói ember
                  mesélte a másiknak. Bizony a néger is jár iskolába, a néger is tanul mindent.
            </p>
            <p>
               - Hol, te gyermek?... Ugyan hol? - kérdezte az anya.
            </p>
            <p>
               - Messze innen, Hamptonban. Azt mesélték s ott mindenkinek adnak
                  könyvet, ott nem kergetik ki. Ezt mesélte, anyám, az ohiói ember. Ő pedig tudja,
                  mert onnan jött.
            </p>
            <p>
               A Booker szeme, az az élénk barna szem villogott, abban a szemben
                  fényesség és vágyakozás volt. Az anya szivében pedig szomorúság volt.
            </p>
            <p>
               Ettől az időtől kezdve sokszor faggatta Booker az anyját, hogy vegyen
                  neki könyvet, engedje őt az iskolába. A mostohaapja mérges lett s rárivallt a
                  gyerekre:
            </p>
            <p>
               - Kenyér kell nekünk, hallod? A könyvvel nem töltheted meg a
                  hasadat!... Egy mukkot se halljak többet!
            </p>
            <p>
               És megint csak a sötét, félelmes bányába kellett járni, kőszenet
                  rakni a kocsiba s nógatni a vak fehér lovat, hogy húzza a kocsit...
            </p>
            <p>
               Otthon az anya titokban sírt. Nagyon sajnálta a gyermeket. Ugyancsak
                  titokban félrerakosgatott az apró pénzből s arra gondolt, hogy vesz a gyereknek
                  könyvet, hadd teljék benne öröme.
            </p>
            <p>
               Az anya tanulatlan, egyszerű néger asszony volt, nem ismerte a
                  világot, sem az embereket, de szerette Bookert s arra is gondolt, hogy talán az ő
                  élete nem lesz olyan keserves, mint a szüleié, ha tanul s ha elkerül erről a
                  vidékről.
            </p>
            <p>
               Ezért súgta egyszer a fülébe, mikor este fáradtan ült a tűz
                  mellett:
            </p>
            <p>
               - Te csak ne búsulj!... Én mondom!... Lesz neked könyved, de ne szólj
                  senkinek.
            </p>
            <p>
               Ezután következett, hogy Rufnerné, a gazdag asszony, akinek Maldenben
                  a legszebb háza volt, egyszer az utcán megszólította Bookert:
            </p>
            <p>
               - Hol laktok?
            </p>
            <p>
               Booker az úriasszony szemébe nézett s bátran felelt. Bookernek szép,
                  értelmes nézése volt s ez megtetszett Rufnernének.
            </p>
            <p>
               Elment a Bookerék kunyhójába s kérte az apát, hogy engedje a házához
                  inasnak Bookert.
            </p>
            <p>
               A Rufner-háztól a néger gyerekek féltek, mert a kis inasok, akik ott
                  szolgáltak, nagyon rövid ideig maradtak ott. Rufnerné rendkivül szigorú volt.
                  Szeme mindent látott, semmit előle eltitkolni nem lehetett. Abban a házban minden
                  ragyogott a tisztaságtól. Olyan tiszta volt még a ház padlója is, hogy rajta enni
                  lehetett volna. Az inasokat rászorította a munkára; aki piszkos és rendetlen volt:
                  nyomban elkergette; aki hazudott: nyomban elkergette; aki nyalakodni merészelt:
                  nyomban elkergette.
            </p>
            <p>
               A kis néger gyerekek, akiket ő elkergetett a szolgálatból, sohasem
                  vallották meg, hogy miért zavarták el őket Rufneréktől s így mindenki csak
                  Rufnernét okolta, nem a gyerekeket.
            </p>
            <p>
               Ehhez a házhoz került a piszkos, félelmes kőszénbányából Booker. Itt
                  kapott rendes, tiszta ruhát, itt mindennap szappannal kellett az arcát, a kezét, a
                  mellét megmosnia. Itt hetenkint inget kellett váltania. Itt kapott fogkefét is,
                  hogy mindennap megmossa és megkefélje a fogát. Itt megtanult seperni, port
                  törülni, tüzet gyujtani, surolni, cipőt takarítani, edényt mosni, fát aprítani, a
                  gyermekekkel játszani, nyáron a légycsapóval legyeket csapkodni, hogy az alvó
                  gyereket ne háborgassák az arcátlanok.
            </p>
            <p>
               Ilyen sok mindent tanult meg másfél esztendő alatt Booker, de
                  legkivált megtanulta azt, hogy Rufnerné nem félelmes, hanem igazságos. Tőle nem
                  félni, hanem őt tisztelni kell. Rufnerné vette neki az első könyvet, Rufnerné
                  küldötte őt az iskolába s dicsérte meg először.
            </p>
            <p>
               A Rufner-házban gyüjtött össze kilenc darab könyvet, itt csinált
                  fából egy ládikát s erre ráirta: „Könyvtár”.
            </p>
            <p>
               A maldeni néger fiúk másfél év alatt mindennap azt várták, hogy
                  Booker majd sírva fut végig az utcán, amint ők futottak annak idején. De ezt az
                  örömet nem érték meg. Azt is várták, hogy titokban panaszkodik, s rosszat mond a
                  Rufner-házról, amint ők panaszkodtak és rosszat mondottak, de ezt sem érték
                  meg.
            </p>
            <p>
               A Rufner-gyerekek nem rugták, nem csípték Bookert, mert sohasem adott
                  rá okot; nagyon jól el tudott velök játszani, mikor pedig tanultak, csöndesen
                  állott a szoba szögletében és nagyon figyelmesen hallgatta őket.
            </p>
            <p>
               A bérét minden hónapban haza vitte s odaadta anyjának. Így aztán a
                  mostohaapa is meg volt Bookerrel elégedve, mert szolgálatának hasznát látta.
            </p>
            <p>
               Csak az a vágy nem hagyta el Bookert egy pillanatra sem, hogy
                  Hamptonba akar menni; sőt napról-napra nőtt benne. Az úri ház s a fehérek élete, a
                  ház rendje, tisztasága minduntalan eszébe juttatta azt a piszkot, nyomorúságot,
                  amely a négerek hitvány kunyhóit olyan szomorúvá teszi. Mert hiába szerette az
                  anyját, azért mégis tudta, hogy otthon olyan sivár, olyan rendetlen minden. És
                  éppen azért, mert szerette: nehéz lett a szive, valahányszor hazament s látta az
                  otthonlevő nagy és vigasztalan szegénységet.
            </p>
            <p>
               Rufnerné sokszor leszidta a néger családokat piszkosságuk és
                  rendetlenségük miatt. Booker gyermekésszel is belátta, hogy Rufnerné nem ok nélkül
                  haragszik - s mégis úgy tudta sajnálni néger testvéreit, ha a konyhában
                  panaszkodtak. Egyszer az egyik ökölbe szorította a kezét s villámló szemmel
                  megfenyegette az úri házat.
            </p>
            <p>
               Booker megijedt, oda ment Jimhez - így hívták a mérges négert - s
                  kérte:
            </p>
            <p>
               - Ne... ne, édes Jim, ne!...
            </p>
            <p>
               Jim megfogta a gyermek kezét, eltaszította s ráordított:
            </p>
            <p>
               - Menj, csókold meg a korbácsot!...
            </p>
            <p>
               Ez a néhány szó a szivébe hasított Bookernek. Évekig a fejében
                  motoszkált s nem felejtette el soha.
            </p>
         </div>
         <div type="chapter">
            <head>
               HARMADIK FEJEZET.
            </head>
            <p>
               És most már kisérjük őt tovább Richmondba. Mert Booker nem fagyott
                  meg, hanem reménységgel ébredt fel. A hamptoni iskoláról álmodott. Arról a dicső
                  iskoláról, amely az egész lelkét eltöltötte már hónapok óta.
            </p>
            <p>
               Fölkelt a földről, nagyot nyujtózott, kezébe fogta a vászonkoffert s
                  elindult.
            </p>
            <p>
               Az első embertől, akivel találkozott, megkérdezte, hogy merre visz az
                  út Richmond felé. Az az ember fehér volt s igen jókedvű lehetett, mert hangosan
                  elkezdett kacagni.
            </p>
            <p>
               - Teringettét! Hogy merre visz az út Richmondba? Hahaha!
            </p>
            <p>
               - Alázatosan kérem! - mondotta Booker s levette a kalapját.
            </p>
            <p>
               Erre a jókedvű fehér belenyult a nadrágja zsebébe s beledobott a
                  Booker kalapjába egy pénzdarabot...
            </p>
            <p>
               - Ehun úti költségül, te feketepofájú! Menj az orrod után! Hahaha!...
                  Ez nagyon jó! Én is ezt kérdeztem ezelőtt tíz esztendővel, ugyanezen a helyen s
                  ugyanezt a választ kaptam... Szervusz, csavargó!
            </p>
            <p>
               Booker roppant zavarban volt, dadogott valamit, talán köszönetfélét s
                  aztán gyorsan tovább haladt. A pénzt megsimogatta. A hatalmas pénzt, amely
                  váratlanul jött s éppen a kellő időben jött. Ilyesmi vele később is
                  megtörtént.
            </p>
            <p>
               Az a pénzdarab különös módon erőt öntött a tagjaiba, a szivébe.
                  Elfeledtette vele, hogy az éjjel fázott, hogy tegnap este, mikor a vendégfogadóból
                  kikergették: nagyon szomorú volt.
            </p>
            <p>
               Kenyeret vett egy pékboltban s mohón evett. Soha ilyen jól még nem
                  esett neki kenyér, pedig elég savanyú volt. De annyi erőt adott Bookernek, hogy
                  akár a világ végéig is el tudott volna menni. Ráadásul a nap is előbukkant. A
                  biztató nap, a vigasztaló nap, a diadalmas nap!
            </p>
            <p>
               Így kezdődött a richmondi út s harmadnap estefelé azon végződött,
                  hogy a fáradt s megint éhes Booker megpillantotta a richmondi nagy házakat. A
                  három nap alatt gyalogolt is, szekérre is felkéreződött, vándor-cirkusztársasághoz
                  is szegődött, kapott is enni, nem is. Hált egy elhagyott csősz-kunyhóban, a
                  cirkuszi bohóccal egy cirkuszi kocsi tetején. Csúfolódtak vele, sajnálták is, ott
                  akarták fogni, hogy komédiást csináljanak belőle. Ez mind nem változtatott rajta.
                  Neki a maga útján kellett haladnia. Csak Hampton!... Csak oda akar menni, az
                  iskolába.
            </p>
            <p>
               Ődöngött a richmondi utcákon. Megállott a kirakatok előtt. Nézte a
                  sült tyukokat az üvegablakon keresztül, a halomba rakott tortákat. Kicsordult a
                  nyála, mert éhes volt. Miért nem adta volna, ha egy combot valaki a kezébe nyomott
                  volna. Végül egy darab száraz kenyérrel is megelégedett volna...
            </p>
            <p>
               Néhány szegényebb kocsma ajtaján bement, levette kalapját s
                  illedelmesen kérni akarta, hogy fogadják be éjjeli szállásra.
            </p>
            <p>
               Nem hallgatták végig. Csavargónak, kéregetőnek nézték s azonnal
                  elkergették. Ehhez is hozzászokott s tovább ment. Az utcán sürgött-forgott a sok
                  ember. Egyik sietett haza, hogy vacsoráljon, másik vacsora után a szokott
                  vendéglőjébe vagy kávéházába ment egy üveg sörre vagy egy pohár borra, vagy fekete
                  kávéra, ki amihez hozzászokott.
            </p>
            <p>
               Ezek nem törődhettek Bookerrel. Nem is látták meg, még akkor sem, ha
                  beléjük ütődött.
            </p>
            <p>
               Lassankint hazaszéledtek a járó-kelők, Booker a fényesebb, nagyobb
                  utcákból sötétebb mellékutcákba került. Éjjeli szállást keresett a szabad ég
                  alatt, olyan helyen, ahol kevesebb ember jár.
            </p>
            <p>
               - Hopp, ez jó lesz! - mondotta magában, amint egy néptelenebb utcának
                  deszkával berakott gyalogjáróján kopogott végig. Olyan volt ez a gyalogjáró,
                  mintha híd lett volna. Erről akart Booker meggyőződni s lelépett a gyalogjáróról.
                  Ekkor látta, hogy a deszkapadló alatt pompás üreg van, éppen alkalmas arra, hogy
                  valaki bebujjon oda. Meghúzta magát, mint valami fülkében. Igen, mondjuk így:
                  hálófülkében.
            </p>
            <p>
               Ezt cselekedte Booker minden további fontolgatás nélkül. Még azt sem
                  mondhatja, hogy nincs fedél alatt. De még milyen érdekes fedél alatt lesz. Mikor
                  bebujt a padló alá s elhelyezkedett, feje alá vánkosul téve a vászonkoffert,
                  egyszer csak hallatszott:
            </p>
            <p>
               - Kopp!... Kopp!... Kopp!...
            </p>
            <p>
               Majd:
            </p>
            <p>
               - Kipi-kopp!... Kipi-kopp!... Kipi-kopp!...
            </p>
            <p>
               Feje felett jártak az emberek. Lassúbb, sebesebb, könnyebb, sulyosabb
                  léptekkel. Ezek a kipi-kopik voltak a Booker altató nótája. Hozzászokott a füle,
                  zsongította, elaltatta, reggel pedig, kora reggel álmából fölverte. Ekkor már sürű
                  volt a léptek kopogása. Igen sokan jöttek, mind egy irányból. Sulyos lépések
                  voltak.
            </p>
            <p>
               Booker kibujt hálófülkéjéből s első pillantása egy nagy uszályos
                  hajóra esett. A kikötő mellett volt. A nagy hajóból folyt már a kirakodás. A
                  munkások a deszkázott gyalogjárón a kikötőbe siettek.
            </p>
            <p>
               Booker is odament.
            </p>
            <p>
               A hajó hidján egy jól táplált, borotvált arcú, sipkás úr állott s
                  nézte a kirakodást. Közben száraz hangon rendelkezett. Ő volt a legnagyobb úr: a
                  kapitány.
            </p>
            <p>
               Bookert hősi bátorság szállotta meg. Egyenesen a kapitányhoz ment, s
                  így szólott:
            </p>
            <p>
               - Uram, én is dolgozni szeretnék!...
            </p>
            <p>
               A kapitány jó hosszú ideig nézte a néger fiut. Átható volt a
                  pillantása.
            </p>
            <p>
               - Honnan jössz?
            </p>
            <p>
               - Maldenből.
            </p>
            <p>
               - Hm! És hova igyekszel?
            </p>
            <p>
               - Hamptonba.
            </p>
            <p>
               - Mi a célod?
            </p>
            <p>
               - Tanulni szeretnék abban a híres iskolában, uram. Nagyon sokat
                  szeretnék tanulni Mert nincs pénzem. Éhes vagyok.
            </p>
            <p>
               - Hm! És most dolgozni szeretnél, mi?
            </p>
            <p>
               - Dolgozni, hogy ehessem, s aztán tovább mehessek, Hamptonba.
            </p>
            <p>
               - Innen kétszázhét kilométerre van, - mondotta a kapitány - s Malden
                  innen hatszáz kilométer, s te onnan jössz?
            </p>
            <p>
               - Onnan, uram!...
            </p>
            <p>
               - Jól van. Hé, Bumfer! Hallo, Bumfer! Ezt a fickót is
                  beállíthatod!... Rajta, tedd le a szakácsnál a koffert!... Mozgás!
            </p>
            <p>
               Booker hordotta a nyers vasat. Nehéz volt, de csak hordotta. A
                  kapitány a hajóhidról szemmeltartotta a néger fiut. A kapitány jó szemmel nézte,
                  mert tetszett neki, hogy Booker nem kéregetni jött, hanem dolgozni.
            </p>
            <p>
               Igen, dolgozni tiszteségesebb, mint koldulni. Hogy az emberek ezt a
                  nagy igazságot nem akarják még mindig megérteni.
            </p>
            <p>
               Tiz órakor magához szólította Bookert.
            </p>
            <p>
               - Vedd ezt a pénzt!... Ott vásárolhatsz valamit. Egyél!...
            </p>
            <p>
               Kenyér és hurka! Én édes Istenem, hát lehet-e ennél valami
                  felségesebb dolgot elképzelni!...
            </p>
            <p>
               Nem természetes-e, hogy Booker szeméből kibuggyant a könny, mikor az
                  első falatot bekapta.
            </p>
            <p>
               Jóllakott s tovább dolgozott. Nem tátotta el a száját, nem álldogált,
                  nem nézelődött, nem nyögdelt, hanem egész lelkéből dolgozott. Megfájult a válla, a
                  dereka, reszketett a karja is - de dolgozott.
            </p>
            <p>
               Estére megint ott fogott éjjeli szállást, ahol tegnap. Ezért nem
                  kellett fizetni, s közel is volt a kikötőhöz.
            </p>
            <p>
               A kapitány adott neki tovább is munkát, sőt a második héten
                  megengedte neki azt is, hogy a hajón húzódjék meg éjjelre, mert megtudta, hogy hol
                  töltötte az éjszakákat. Egy matróz árulta el, aki látta, mikor Booker behúzódott
                  éjjeli vackába. A matróznak tetszett ez az életrevalóság, mert annak tekintette, s
                  nemcsak a kapitánynak, hanem több matróztársának is elmesélte. A kapitány
                  emberséges ember volt, s a nyomorult fekete fickón segíteni akart.
            </p>
            <p>
               - És ez tanulni akar és ez fog tanulni! - dörmögte fogai között a
                  kapitány, mikor Booker hálálkodni kezdett.
            </p>
            <p>
               Esténkint Booker a konyhában segített a szakácsnak. A dolog úgy
                  történt, hogy a szakács meglátta egyszer, hogy munka után Booker megmosakodott,
                  ruháját gondosan kefélgette. Ilyesmit a szakács még sohasem látott a néger
                  fiúknál. Hozzá volt szokva a néger fiúk rendetlen, rongyos ruháihoz, maszatos
                  arcukhoz, piszkos kezükhöz. Ezért a közelében nem türte meg őket s a konyhából
                  mindig kikergette.
            </p>
            <p>
               - Izé, te! - szólott hozzá. - Kapd fel ezt az edényt s hozz nekem
                  vizet!
            </p>
            <p>
               Booker készségesen engedelmeskedett. Azt mondhatta volna a
                  szakácsnak, hogy ő nem köteles vizet hordani, hogy a szakácsnak nincs joga
                  parancsolni, de ilyesmit neki nem szabad mondani, ha a kapitány ingyen kvártélyt
                  ad a hajón. Azt neki munkával kell megszolgálnia.
            </p>
            <p>
               A szakács egy-két jobb falatot juttatott a szegény fekete fickónak s
                  reá bizta néha a mosogatást is. Persze nem ültette le, ha evett, hanem kezébe
                  nyomta a maradék hust s rábizta, hogy ott egye meg, ahol akarja.
            </p>
            <p>
               Vasárnaponkint a matrózok bementek a városba sétálni, a hajó
                  fedélzete üres volt. Ilyenkor Booker kirakosgatta könyveit a vászonkofferból,
                  nézegette. Egyikből vagy másikból olvasgatott.
            </p>
            <p>
               Egészen különös látvány volt ez. Úgy belemerült az olvasásba, hogy
                  tőle akár az egész hajót ellophatták volna, csak az ő vászonkofferét s a kilenc
                  könyvét nem. És ilyenkor a mellénye zsebéből kihalászgatta a megtakarított pénzét.
                  Szomorúan kellett hétről-hétre látnia, hogy lassan gyülnek a pénzdarabkák. A bér
                  nem sok, többet eszik meg belőle, mint amennyit félrerakosgat. Pedig neki sok-sok
                  pénz kell, hogy Hamptonba juthasson. Most már tudja, hogy az éhség rossz, keserves
                  útitárs. Számítgatta, hogy meddig kell még dolgozni s mennyi lesz elég az
                  útra.
            </p>
            <p>
               Nagy gondok voltak ezek Bookernek.
            </p>
            <p>
               De mihelyt olvasni kezdett, eloszlott a gond, mint a szappanbuborék s
                  helyébe éber álmok ringató karja fogta fel.
            </p>
            <p>
               - Booker, te csak siess Hamptonba! Booker te csak hordd a vasat a
                  hajóról! Booker, tőled várnak valamit a maldeniek! Ne csüggedj, Booker, Hampton
                  nincs a világ végén s te oda fogsz jutni!
            </p>
            <p>
               Mig olvasott, folyton ezt suttogta valaki vagy valami a néger fiú
                  fülébe.
            </p>
            <p>
               - Halló, hé! Mit csinálsz te? - kérdezte hirtelen egy ismerős
                  hang.
            </p>
            <p>
               Aztán, hogy rögtön nem kapta fel a fejét, tovább is folytatta:
            </p>
            <p>
               - Elaludt a könyve mellett a fickó!
            </p>
            <p>
               A kapitány hangja volt. Körüljárt a hajón s észrevette Bookert.
            </p>
            <p>
               Mindjárt felugrott s jelentette:
            </p>
            <p>
               - Nem alszom, kapitány úr!... Olvasok!
            </p>
            <p>
               - Hadd lássam a könyvet!
            </p>
            <p>
               Booker odaadta a könyvet a kapitánynak.
            </p>
            <p>
               - Kaptad valakitől?
            </p>
            <p>
               - Ezt vettem, ezt itt kaptam, a többi hetet is vettem. Ezek mind az
                  enyémek.
            </p>
            <p>
               - És szereted őket? - kérdezte mosolyogva a kapitány.
            </p>
            <p>
               Booker a szívéhez szorította az egész rakás könyvet s ragyogott az
                  arca, míg ezt mondta:
            </p>
            <p>
               - Oh, nagyon, nagyon!
            </p>
            <p>
               - Mondd csak, gyerek, miért akarsz te tanulni?
            </p>
            <p>
               - Hogy sokat tudjak!
            </p>
            <p>
               - Sokat?
            </p>
            <p>
               Booker elszégyelte magát s ezt mondotta:
            </p>
            <p>
               - Nem sokat, nem, uram!... Csak tudni szeretnék, hogy... hogy... -
                  elakadt, nem merte tovább mondani.
            </p>
            <p>
               - Beszélj bátran. Nem haragszom én reád. Csak bátran mondd meg, miért
                  szeretsz tanulni? Mi szeretnél lenni?
            </p>
            <p>
               - Tanító Maldenben.
            </p>
            <p>
               - Ugy, tehát másokat is szeretnél tanítani.
            </p>
            <p>
               - Igen, másokat, a négereket mind, a testvéreimet, uram!... Oh, úgy
                  szeretném őket tanítani!... Úgy szeretném!
            </p>
            <p>
               A kapitány megcsóválta a fejét. Nyilván csodálkozott. Megint kezébe
                  vette a Booker könyveit és nézegette. Megnézte mind a kilencet, lapozgatott
                  bennök. Közben a fiúra is nézett, aki hálás pillantását a kapitány arcán
                  felejtette hosszan.
            </p>
            <p>
               - Jól van, ez derék dolog. Valóban derék dolog. Csak olvass,
                  tanulj!...
            </p>
            <p>
               A kapitány otthagyta Bookert s tovább folytatta szemléjét a hajón.
                  Mit gondolt, mit nem, azt Booker nem tudhatta, de azt tapasztalta, hogy a
                  következő héten valamicskével többet fizettek neki, mint eddig s valahányszor a
                  kapitánnyal találkozott, az nyájasan nézett reá, sőt egyszer a kezével is intett
                  feléje.
            </p>
            <p>
               Az ötödik hét végén összeszámlálta megtakarított pénzét s úgy vette
                  észre, hogy most már elindulhat Hamptonba.
            </p>
            <p>
               Megköszönte a kapitány jóságát, a szakácstól egy kis csomagot kapott
                  útravalóul s nekivágott az örvendetes útnak Hampton felé...
            </p>
         </div>
         <div type="chapter">
            <head>
               NEGYEDIK FEJEZET.
            </head>
            <p>
               A nagy, háromemeletes ház előtt állott. Nyers téglából épült,
                  ormótlan, minden cifraság nélkül szükölködő ház volt az. Sűrű ablaksorok a házon,
                  kemény tölgyfakapu a közepén.
            </p>
            <p>
               Booker nézte és áhítat szállotta meg, olyan áhítat, minőt eddig még
                  sohasem érzett. Szemével csaknem végigsimogatta a nagy, háromemeletes házat,
                  melynek minden szobája mesebeli fényt lövelt a szemébe, mintha színaranyból volna,
                  mesebeli csoda minden. Booker csaknem azt gondolta, hogy tegnap nem volt még itt e
                  csodaszép ház, most nőtt ki hirtelen a földből, hogy neki örömet hirdessen.
            </p>
            <p>
               A bolondos néger fiú szeretett volna hangosan felnevetni, táncolni,
                  tapsolni s ehelyett hirtelen nagy szorongást érzett a szivében. Aggódva nézett
                  végig gyürött nadrágján, cipőjén, melynek mindkét sarka félre volt taposva.
            </p>
            <p>
               Elővette a vászonkoffert s kikereste belőle a vedlett ruhakefét.
                  Tisztogatta, kefélte a nadrágját, aztán a cipőjét, aztán megfésülte a haját s
                  közben azon tünődött:
            </p>
            <p>
               - Vajjon nem kergetnek-e ki engem ebből a csodaszép házból? Vajjon
                  nem hazudott-e az ohiói ember ott a bányában?
            </p>
            <p>
               De nem, hiszen most is jönnek ide négerek. Az imént ment be kettő,
                  ott jön a harmadik, a negyedik. Ezek mind becsengetnek, a kapu megnyilik, a
                  négereket beengedik. Be fogják őt is engedni. És mégis olyan bátortalanság van a
                  szivében. Nem mer csöngetni. Ő még sohasem csöngetett be ilyen fényes
                  palotába.
            </p>
            <p>
               De az emberek mind sürübben jöttek s mindenik bátran becsöngetett.
                  Egyik sem állt meg olyan gyámoltalanul, mint Booker.
            </p>
            <p>
               Ő is becsöngetett s az ajtó kinyilt. Egy néger legény vigyorgott reá
                  s intett a kezével, hogy csak lépjen be. Menjen jobbra, a második ajtón
                  kopogtasson, ott van a felvételi iroda.
            </p>
            <p>
               Hogy megkönnyebbült. Nagyot lélekzett s a második ajtóhoz ment. A
                  lábtörlő kókusz-gyékényhez tízszer is hozzákente cipője talpát, hogy sarat ne
                  vigyen be. Aztán kopogtatott, még pedig igen-igen halkan.
            </p>
            <p>
               Nem válaszolt senki belülről.
            </p>
            <p>
               Megint kopogtatott, de most már egy parányival hangosabban.
            </p>
            <p>
               Megint nem kapott választ.
            </p>
            <p>
               Harmadszor is akart kopogtatni, de már nem volt szükség, mert az ajtó
                  kinyilt s három néger jött ki a szobából.
            </p>
            <p>
               - Mondtam, úgy-e! - örvendezett az egyik s a másik kettő boldogan
                  dörzsölgette a tenyerét.
            </p>
            <p>
               Booker besurrant a szobába. Nem is szoba volt az, hanem valóságos
                  terem. A közepén korlát, a korláton túl egy nagyobb emelvény, az emelvényen
                  iróasztal, mellette hosszú polc, a polcon sok irás. Az iróasztalnál egy sovány,
                  szemüveges, magas úri női személy. Már nem volt fiatal, de valami különös méltóság
                  fejeződött ki az arcán. Irásokat nézett, a korlát előtt álló négerekhez egy-egy
                  kérdést intézett. Azok félénken feleltek. Az úri női személy bólintott, vagy rázta
                  a fejét.
            </p>
            <p>
               Booker megállott a nagy terem egyik szögletében. A világért sem mert
                  a korlátig előretolakodni. Arra várt, hogy az úri nőiszemély odainti. Bizonyosan
                  inteni fog neki, majd ha a sor reá kerül.
            </p>
            <p>
               Várt, várt, várt.
            </p>
            <p>
               Az úri nőiszemély nem vette őt észre. Csak azokat vette észre, akik a
                  korlát mellett állottak. Persze, hiszen azokat hamarább meglátta. Booker kimozdult
                  a szögletből s közelebb ment a korláthoz, de még nem egészen közel. Kérő szemét
                  reáemelte a nagyhatalmú nőre, merően nézett reá. Igy akarta magát vele
                  észrevétetni.
            </p>
            <p>
               Nála nem volt semmi irás, mint a többi négereknél, akik a korlát
                  mellett tolakodtak s nyujtogatták az úri nő felé az irásaikat. Az irás igen fontos
                  dolog, a néma kérés, úgy látszik, nem sokat ér.
            </p>
            <p>
               - Téged felveszünk!... Jelentkezzél az ötös számú irodában.
                  Elmehetsz! - mondotta ennek is, annak is a nagyhatalmú úri női személy s Bookernek
                  mindannyiszor megdobbant a szive. Hátha majd neki is azt fogja mondani:
            </p>
            <p>
               - Téged fölveszünk!
            </p>
            <p>
               Jaj, milyen édes két szó ez, milyen hatalmas két szó ez.
            </p>
            <p>
               Várt, várt, várt!...
            </p>
            <p>
               Lassankint fogytak a kérelmezők, Booker is a korláthoz került.
                  Egyszer-kétszer mintha reánézett volna a nagyhatalmú lény, de megint elsiklott a
                  tekintete.
            </p>
            <p>
               Kétszer-háromszor meg is szólalt Booker, nagyon, de nagyon
                  alázatosan:
            </p>
            <p>
               - Kérem!... Nagyon szépen kérem!
            </p>
            <p>
               Mindhiába, nem hallották meg. Talán túlságosan halkan mondotta. De a
                  szeme folyton rá volt az úri nő arcára szegezve, makacs állhatatossággal, szívós
                  kitartással.
            </p>
            <p>
               - Igen, igen alázatosan kérem, én... én... én...
            </p>
            <p>
               Nem hallotta meg most sem. Booker nagyon szomorú lett.
            </p>
            <p>
               Arra gondolt, hogy ő is fog úgy tanulni, ő is fog úgy dolgozni, mint
                  azok a néger fiúk, akiket fölvettek az iskolába, nem, ő érezte, hogy még sokkal
                  jobban fog tanulni. Ettől aztán hirtelen bátorsága támadt, s most már hangosan
                  mondotta:
            </p>
            <p>
               - Én is... én is tanulni szeretnék!... Azért jöttem Maldenből, kérem,
                  igen szépen!... Kérem!...
            </p>
            <p>
               Most már meghallotta az úri női személy, az irást letette az asztalra
                  s reánézett Bookerre.
            </p>
            <p>
               Kék szeme volt, szép kék szeme és átható tekintete.
            </p>
            <p>
               - Hol az irásod? - kérdezte.
            </p>
            <p>
               - Nincs... nincs irásom! Maldenből jöttem..
               
                  .
               
                és tudok már olvasni és dolgozni akarok... én... én...
            </p>
            <p>
               Megint csak nézte Bookert az úri nő és Booker barna szeme reá volt
                  szögezve az úri nőiszemély arcára. Abban a két barna szemben a gyermek lelke
                  lobogott. Mi gyujtott abba a két szembe olyan különös lángot? Ki és mi?...
            </p>
            <p>
               Mert mi történt?
            </p>
            <p>
               Az úri nő így szólott:
            </p>
            <p>
               - Tudsz jól seperni?
            </p>
            <p>
               - Tudok... tudok! - felelte lelkendező reménységgel Booker.
            </p>
            <p>
               - Jer velem!
            </p>
            <p>
               Booker felkapta a földről a vászonkoffert és ment.
            </p>
            <p>
               Az úri nő bevitte őt a szomszéd terembe. Az volt az intézet
                  díszterme. A dísztermet az iskolákban aulának hívták.
            </p>
            <p>
               - Hozd rendbe az aulát!... Jelentsd ha elkészültél vele!
            </p>
            <p>
               Booker hozzáfogott a munkához. Úgy csinálta, mint Rufneréknél, de még
                  százszor jobban. Nem egyszer, hanem négyszer egymásután seperte ki valóságos
                  műgonddal, buzgósággal. Azt hitte, hogy ettől a sepréstől függ az élete. Ha
                  kellett volna, akár a tenyerével surolta volna végig. Azután elővette a
                  törlőruhát. Leporolta az asztalokat, a székeket, a szögleteknél, a hajlásoknál;
                  leporolta a faburkolatot a falakon.
            </p>
            <p>
               Minden percben az ablakhoz ment s a törlőruhát derekasan kirázta,
                  hogy szemernyi por se maradjon benne. Igen, így tanulta ő Rufnernétől.
            </p>
            <p>
               Aztán az ajtó kilincsét, az ablakok sarkát, minden kis részecskét
                  megtisztogatott. Szakadatlanul, a beleizzadásig dolgozott. És olyan
                  kimondhatatlanul boldog volt, amíg dolgozott.
            </p>
            <p>
               Azt sem vette észre, hogy kétszer-háromszor halkan kinyilt az ajtó s
                  valaki benézett az aulába. Booker nem vehette észre, mert aki egész lelkéből
                  dolgozik, az nem ér reá, hogy ácsorogjon, nézelődjék.
            </p>
            <p>
               Dél felé járt az idő, mikor elkészült a munkával. Jelentette, s a
                  nagyhatalmú nő bejött az aulába. Szigorú pontossággal megnézett mindent. A padlót,
                  az asztalokat, a székeket, a falburkolaton végighúzta a zsebkendőjét s megnézte,
                  hogy nem poros-e. A szögleteket megvizsgálta, a székek hátát, karfáját. Mindent
                  megnézett, mint az olyan ember szokta tenni, aki maga is ért ehhez a
                  munkához.
            </p>
            <p>
               - Úgy látszik, hogy hasznodat vehetjük, - mondotta, s e nehány szóval
                  Bookert a világ legboldogabb emberévé tette, mert ezek a szavak azt jelentették,
                  hogy Booker Washington, a maldeni néger fiú, tovább tanulhat a híres hamptoni
                  iskolában, és azt jelentették, hogy ugyanaz a Booker Washington a maldeni négerek
                  előtt nem fog szégyenkezni.
            </p>
            <p>
               Az úri nő, aki sorsa felett az aula kisöprése után döntött,
                  tulajdonképen felvételi vizsgálatot tétetett vele, Mary F. Mackie, a hamptoni
                  iskola igazgatónője volt. Előkelő származású, kiváló nő, aki lelke nemesebb
                  sugallatára választotta ezt a pályát, s élete feladatává azt tette, hogy a
                  négerekből embert nevel, megnyitja előttük a művelődés kapuját, kivetkőzteti őket
                  a rabszolgaélet szomorú lelki sötétségéből.
            </p>
            <p>
               Bookert beírták a hamptoni intézet növendékeinek vaskos
                  törzskönyvébe.
            </p>
            <p>
               - Booker T. Washington! - így volt beírva. A T. azt jelentette, hogy
                  Taliaferro. Ezzel együtt nem is két, hanem három neve volt. No már ennyi névvel
                  csakugyan meg lehet akárki elégedve.
            </p>
            <p>
               Mary kisasszony mindjárt első nap beállította őt kapusnak,
                  megmutatta, hogy napközben hol kell tartózkodnia, mit kell tennie. Kijelölte azt a
                  nyolc szobát, melyet minden nap takarítania kell, s a kályhákat is kijelölte,
                  melyekben ő gondoskodik a tüzelésről.
            </p>
            <p>
               Kapott ágyat, mely meg volt számozva s katonás rendben ott állott a
                  nagy hálószobában a többiekkel egy sorban.
            </p>
            <p>
               Ezt az ágyat neki kellett este megbontani, reggel gondosan megvetnie.
                  Kapott fogkefét, s kötelességévé tették, hogy minden nap mossa meg, kefélje meg a
                  fogát.
            </p>
            <p>
               Ágyában volt két lepedő, vánkos és gyapjutakaró.
            </p>
            <p>
               Mikor Booker mindezt látta, azt hitte, hogy nincs is a földön, hanem
                  a mennyországban. Ilyesmiről ő Rufneréknél csak álmodott, otthon még álmodni sem
                  tudott, mert fogalma sem volt róla.
            </p>
            <p>
               A hamptoni iskolában sokszor csöngettek. Először, mikor mindenkinek
                  föl kellett kelni, másodszor, mikor imádkoztak, aztán nyomban reggeliztek, tehát
                  az ebédlőkbe vonultak, még pedig katonás rendben és nagy csöndben. Aztán
                  csöngettek az iskolábamenetkor, vagy a műhelymunka kezdetén; csöngettek, ha ebéd
                  előtt imádkoztak. Minden csöngetyűszóra figyelni és engedelmeskedni kellett. Akár
                  gyermek, akár meglett férfiú vagy asszony volt a növendék: beállott a sorba s ment
                  a többivel szófogadóan.
            </p>
            <p>
               Ezt így parancsolta az iskola rendje, s ennek a rendnek legfőbb őre
                  Armstrong tábornok, az intézet kormányzója.
            </p>
            <p>
               Ha híven kellene leírnom e hatalmas ember nevét, ki kellene a
                  legnagyobb és legvastagabb betűt választanom, s úgy kellene a nevét a könyvbe
                  kinyomatnom.
            </p>
            <p>
               Ha Armstrong tábornok végigjárta az intézet termeit, a hálószobákat,
                  a műhelyeket, az osztályokat, pedig nem volt nap, hogy legalább egyszer be ne
                  nézett volna mindenüvé: talpra ugrott mindenki, s úgy állott, mintha a két lába
                  gyökeret vert volna.
            </p>
            <p>
               Nem azért, mert féltek tőle, hanem azért, mert szerették.
            </p>
            <p>
               Szent áhítattal néztek reá. Fel kellett nézni, mert nagyon nagy,
                  délceg katona volt, haját, mely már deresedett, kurtára nyiratta, homloka széles
                  és domború volt, tekintete kemény, beszéde pedig csodálatos módon szelid, tele
                  emberszeretettel és jósággal.
            </p>
            <p>
               Booker reszketett egész testében, mikor először került e túlvilági
                  lény szeme elé!
            </p>
            <p>
               Akkor történt, mikor Mary kisasszony kijelentette, hogy Booker
                  Washington a kapusi teendőkkel lerójja ugyan a tartásdijat, de a tandíj fejében
                  még pénzt kell fizetnie.
            </p>
            <p>
               Booker előszedte mellénye zsebéből azt a maradék pénzt, ami richmondi
                  keresményéből megmaradt, de az mindössze fél dollárt sem tett ki.
            </p>
            <p>
               Mary kisasszony nem fogadta el Bookertől a pénzt, de utasította, hogy
                  jelentkezzék haladéktalanul a kormányzói irodában s jelentse alázatosan, hogy a
                  tandijat nem tudja megfizetni.
            </p>
            <p>
               Booker ezért reszketett egész testében. Félt, hogy Armstrong tábornok
                  haza küldi őt Maldenbe. Csalódott.
            </p>
            <p>
               Armstrong tábornok végighallgatta a néger fiú dadogását s aztán így
                  szólott:
            </p>
            <p>
               - Booker Washington tandiját Griffits Morgan úr adományából fogjuk az
                  intézet pénztárába befizetni. Menjen Booker Washington vissza a munkájához.
            </p>
            <p>
               Griffits Morgan New-Bedfordban lakott, gazdag volt, s Armstrong
                  tábornok kérésére szivesen elvállalta, hogy Booker Washingtont a hamptoni
                  iskolában kitaníttatja.
            </p>
            <p>
               Bookernek még arra sem volt módja, hogy hálálkodjék. Armstrong
                  tábornoknál rövid volt a kihallgatás. Intett a kezével, s a növendéknek szó nélkül
                  és azonnal távoznia kellett.
            </p>
            <p>
               Hamptonban minden perc drága volt, a hálálkodás helyett dolgozni
                  kellett. A munka százszor többet ér, mint a hálálkodás.
            </p>
            <p>
               Bookernek reggel négy órakor tüzet kellett a kályhákban gyujtani.
                  Előbb természetesen ki kellett a kályhákat tisztitani, előre gondoskodni
                  begyujtásra alkalmas apró-fáról, forgácsról, minden szobába elegendő tüzelőanyagot
                  elraktározni.
            </p>
            <p>
               A tűzgyujtáshoz is kell gyakorlat és ügyesség. Booker gyakorlat útján
                  megszerezte az ügyességet. Valósággal ragyogott az arca, ha a láng fellobbant, ha
                  nyaldosta a finom forgácsot, ha belekapott az aprófába, s vidáman lobogva,
                  örvendezett a tűz, az életre kelt tűz, ha szórta a szikrát, s titokzatos nyelven
                  dicsérte Bookert.
            </p>
            <p>
               Igen bizony, Bookernek ragyogott az arca s a másik, harmadik
                  kályhához sietett.
            </p>
            <p>
               Azután következett a szobatakarítás, serényen, frissen, azzal a
                  pontossággal, amelyhez Rufneréknél szoktatták.
            </p>
            <p>
               Az iskolában volt a legboldogabb. Úgy érezte, hogy a tanítónő csak
                  neki magyaráz, csupán neki, hogy csak reá néz és másra nem.
            </p>
            <p>
               Minden szó belefuródott az agyába, amely mohó volt, mint a száraz
                  föld, csak úgy nyelte, szívta magába a szavaknak esőcseppjeit.
            </p>
            <p>
               Nem lehet szavakkal lefesteni a Booker tudáséhségét,
                  tudás-szomjuságát. Felujjongott, ha valamit egészen megértett, s nem győzött
                  csodálkozni azokon, akik nyüzsögtek, forgolódtak a padban s jobbra-balra
                  nézelődtek.
            </p>
            <p>
               Az iskolából sietett vissza a kapusfülkébe, s míg a csöngetésekre
                  várt: megint elmondta sorjában, amiket az iskolában hallott. Félhangosan mondta
                  el, csaknem úgy, amint a tanítónőtől hallotta, néha csaknem szavalta.
            </p>
            <p>
               Hát hogyne dolgozott volna szivesen, mikor iskolába járhatott a
                  munkája árán! Mikor az iskolából kijövet azon tűnődhetett, hogy ő is így fog
                  tanítani Maldenben vagy másutt. Az mindegy, hogy hol fog tanítani, de fog
                  tanítani. Jó hangosan fog beszélni, hogy mindenki meghallja. A gyerekek is, az
                  öregek is.
            </p>
            <p>
               És ha kell, elmondja kétszer, háromszor, amig mindenki megérti.
                  Mindenki, a gyerekek is, az öregek is. És mindenki úgy fog örvendeni, mint ő...
                  Oh, az olyan dicső, az olyan szép lesz!
            </p>
            <p>
               Igen, és ilyen tiszta, rendes ágyban fekhetik, amelyben két lepedő
                  van, csíkos vánkos. Istenem, be szomorú volt otthon a földre vetett vacok, a
                  szalma, rajta a rongy és lepedő, takaró semmi. Hát még a fürdés! Meleg víz,
                  szappan, megint lepedő!
            </p>
            <p>
               Hát hogyne dolgoznék ő szivesen, mikor ennyi jót kap a hamptoni
                  iskolában!
            </p>
            <p>
               Csak a ruhája ványolódott el. Hiába kefélte, csak kopott a ruhája,
                  talán még jobban kopott, mintha nem kefélte volna olyan sokat. Vékony is volt. A
                  térdén kiszakadt a nadrág, mert ha tüzet rakott, mindig le kellett térdelnie.
                  Hiába sajnálta a nadrágját, ezt másképen nem lehet csinálni.
            </p>
            <p>
               Megfoltozta, de újra kiszakadt.
            </p>
            <p>
               Most már szégyelte, s félt, hogy Armstrong tábornok meglátja. Vajjon
                  mit fog mondani? Nem haragszik-e meg? Neki a vászonkofferben nincs több nadrágja.
                  Maldenből sem küldhetnek, mert miből is vehetnének.
            </p>
            <p>
               Armstrong tábornok meglátta, s másnap már volt Bookernek
                  nadrágja.
            </p>
            <p>
               Nem új nadrágja, de jó és hasznavehető. Mary kisasszony a raktárból
                  kiutalványozott Bookernek nemcsak nadrágot, de melegebb kabátot is. Mellényre nem
                  volt Bookernek szüksége, azt jobban lehetett kimélni.
            </p>
            <p>
               Az intézetnek nagy ruharaktára volt. Az északi államokból jólelkű
                  adakozók küldöttek ócska ruhát a hamptoni iskolának. Erről is Armstrong tábornok
                  gondoskodott. Ő szólította fel az embereket, hogy küldjenek ócska ruhát a néger
                  növendékeknek.
            </p>
            <p>
               Ezt akkor még Booker nem tudta, de később megtudott mindent.
            </p>
            <p>
               Harisnyája is csak egy pár volt. Nem váltogathatta De tudott a bajon
                  segíteni. Este, mikor már minden munkáját elvégezte, kiment a kúthoz s harisnyáját
                  megmosta, sok szappannal, s jól erősen dörzsölve; de mégis nagyon vigyázva, hogy
                  el ne szakadjon. Reggelig megszáradt, jól kinyujtogatta. Így mángorlásra sem volt
                  szüksége.
            </p>
            <p>
               Talán megmosták volna a néger asszonyok is, ha megkéri szépen, de nem
                  akarta, hogy mások fáradjanak miatta. Aztán azt is szégyelte, hogy neki csak az a
                  pár harisnyája volt.
            </p>
            <p>
               Nem minden szegény szeret panaszkodni. Booker meg éppen nem
                  szeretett.
            </p>
            <p>
               Ismert az iskolában sok panaszkodó fiút. Ismert olyanokat is, akik
                  mindennel elégedetlenek voltak. Az ételre, a munkára panaszkodtak. Az ételre
                  azért, mert kevés, a munkára azért, mert sok volt.
            </p>
            <p>
               Booker tizenegy óra előtt ritkán került az ágyba, de ha fejét a
                  kedves, áldott vánkosára lehajtotta: a szive tele volt háladatossággal s az álom
                  édesen, szeliden szállott le a szemére.
            </p>
            <p>
               Ilyenkor gondolt anyjára.
            </p>
            <p>
               - Hogy örvendene, ha most látna engem az ágyban s megsimogatná ezt a
                  meleg gyapjutakarót... Az én anyám!... És John is örvendene, mert szeret
                  engem!...
            </p>
         </div>
         <div type="chapter">
            <head>
               ÖTÖDIK FEJEZET.
            </head>
            <p>
               Az iskolaév bezáródott.
            </p>
            <p>
               Az intézet törvényei szerint a növendékek mind hazaszéledtek, s
                  nagyon kevésnek volt megengedve, hogy a vakáció hónapjait is ott tölthesse az
                  intézetben.
            </p>
            <p>
               Booker nem tudta, hogy mitevő legyen. Arról, hogy Maldenbe
                  hazamenjen, szó sem lehetett. Nemcsak hogy útiköltsége nem volt, de még az
                  intézetnél is tizenhat dollár tartozása.
            </p>
            <p>
               A néger fiúk javában készülődtek, összeszedték cókmókjaikat,
                  búcsúzkodtak. Minden változás örömet vált ki a gyermekszívből, s így a hazasietők
                  is vidámak voltak.
            </p>
            <p>
               Booker gonddal terhesen járt-kelt közöttük, s azon törte a fejét,
                  hogy mi módon szerezhetne útiköltséget.
            </p>
            <p>
               Előszedte a könyveit, rakosgatta egymás mellé. De arra még e szorult
                  helyzetében sem gondolt, hogy közülök csak egyet is eladjon.
            </p>
            <p>
               - Nem, ezeket nem adhatom el, - mondotta határozottan.
            </p>
            <p>
               A fogason lógó kabátra nézett. Fekete kabát volt, ünnepélyes
                  alkalomra való. Nem új, de még elég jó karban.
            </p>
            <p>
               - Hopp! Megvan. Ezt fogom eladni. Igaz, hogy Marchall úrtól kaptam
                  ajándékba, de kénytelen vagyok eladni, mert nekem el kell most mennem az
                  intézetből.
            </p>
            <p>
               Valahogy sikerült megnyugtatni a lelkiismeretét, s megkönnyebbült
                  lélekkel sietett vevőt kapni.
            </p>
            <p>
               Tudta, hogy egyik társának már régóta szemet szúrt az ő fekete
                  kabátja. Hozzá ment.
            </p>
            <p>
               - Hallod, Bull, neked tetszik a fekete kabátom...
            </p>
            <p>
               - Tetszik, Booker, eltaláltad az igazat. Mondottam is már
                  egyszer.
            </p>
            <p>
               - Tudom, s éppen azért jöttem, hogy megkérdezzem tőled, nem vennéd-e
                  meg?
            </p>
            <p>
               - Hát... hát tudod, Booker, nem mondom éppen, hogy nem venném meg.
                  Most nem érek rá, tudod, de holnap benézek a kamarádba... Bizonyosan benézek, s
                  akkor beszélünk róla, ha megalkudhatunk.
            </p>
            <p>
               Booker reménységgel várta a holnapot, s úgy gondolta, hogy három
                  dollárt kérhet a kabátért. Talán többet is, de legalább három dollárt.
            </p>
            <p>
               És ezen az alapon számítgatni kezdette a további teendőket. Mert az
                  bizonyos, hogy az intézetben nem maradhat. Ha kiürül a ház, nincs szükség kapusra.
                  Ingyen nem adhatnak enni senkinek. Valahol kenyeret kell keresnie, de nemcsak
                  kenyeret, hanem pénzt is, mert adóssága van. Erről neki nem szabad
                  megfeledkeznie.
            </p>
            <p>
               Másnap Bull beállított Bookerhez, s alaposan megnézte a fekete
                  kabátot. A gombokat, a bélést, a zsebeket is kifordította.
            </p>
            <p>
               Bull takarékos fickó volt, s nem szerette a pénzt haszontalanul
                  kidobni az ablakon.
            </p>
            <p>
               Booker feszülten várta a vizsgálat eredményét, de közben nem állhatta
                  meg, hogy egy-két szóval ne dicsérje a portékáját.
            </p>
            <p>
               - Finom posztó, sokáig fog tartani, majd meglátod, Bull, ha csakugyan
                  megveszed.
            </p>
            <p>
               - Megveszem, meg! Mi az ára?
            </p>
            <p>
               Bookernek hirtelen szaladt ki a száján:
            </p>
            <p>
               - Négy dollár, Bull!... Csak négy dollár.
            </p>
            <p>
               Bull úgy megijedt a számtól, hogy még egyszer alapos vizsgálatnak
                  vetette alá a kabátot, s most már többféle fogyatkozását fedezte fel. Hogy a
                  gallér túlságosan zsiros és elkopott, hogy a gomblyukak foszladoznak, hogy a kabát
                  háta fényes.
            </p>
            <p>
               - Nem Booker, négy dollárt nem adhatok érte.
            </p>
            <p>
               - Hát legyen három dollár, - mondotta Booker.
            </p>
            <p>
               Bull sandán nézett Bookerre. Bizonyosan kevesebbet várt, de Booker
                  sietett hozzátenni:
            </p>
            <p>
               - Ennél már olcsóbban nem adhatom.
            </p>
            <p>
               - Megveszem, de csak féldollárt adok most készpénzben. Több nincs,
                  elhiheted. A többit megkapod apránkint, ha futja a keresetemből.
            </p>
            <p>
               Booker csalódottan tette vissza a fogasra a fekete kabátot, s azt
                  mondta, hogy neki most kell a pénz.
            </p>
            <p>
               Így nem lett a vásárból semmi. Bull visszatette a nadrágja zsebébe a
                  féldollárt, Booker pedig új számolási alapot keresett jövendő terveihez.
            </p>
            <p>
               Két-három nap mulva csaknem az egész intézet kiürült. Elmentek a
                  növendékek, a tanítók.
            </p>
            <p>
               Booker is hóna alá vette a vászonkoffert s elment valahol Hamptonban
                  vagy Hampton környékén munkát keresni.
            </p>
            <p>
               Nem volt kétségbeesve, mert ezt az érzést Booker sohasem ismerte.
                  Addig keresett munkát, ameddig talált. Monroeban egy nyári vendéglőshöz szegődött
                  be mindenesnek.
            </p>
            <p>
               A mindenest a gazda mindenféle munkára beállíthatta. Takarított
                  szobákat, sepert udvart, söntést, éttermet, hordott fát a konyhába, nagy kosárral
                  kisérte a szakácsnét a piacra, hogy a vásárolt holmit haza cipelje; szükség esetén
                  kiszolgálta a vendégeket is, lótott-futott, tedd-ide, tedd-oda volt a háznál.
                  Szidhatta a csapos, a szakácsné, lökdöshették a pincérek.
            </p>
            <p>
               Ebből látható, hogy a mindenesség nem tartozik a fényes és nagyon
                  keresett foglalkozások közé, s mégis mennyi ideig kellett Bookernek keresnie, míg
                  talált ilyen foglalkozást!
            </p>
            <p>
               A bér nem volt sok, de mégis ugy számította, hogy igen nagy
                  takarékossággal félre tehet belőle harmadfél hónap alatt annyit, hogy az
                  intézetnél levő adósságát kifizetheti.
            </p>
            <p>
               Csak ezt tudja kifizetni, hogy tovább tanulhasson ott, ne utasítsák
                  vissza a felvételnél.
            </p>
            <p>
               Erre Booker nagyon sokszor gondolt, még éjszaka is. Beleszövődött
                  álmaiba az aggodalom.
            </p>
            <p>
               Egyszer azt álmodta, hogy Marchall úr előtt térdepelt, összetett
                  kézzel könyörgött, hogy ne kergesse el őt az intézetből, és Armstrong tábornok
                  kiterjesztett kézzel leszállott az égből, s reátette kezét a fejére és túlvilági
                  hangon így szólott:
            </p>
            <p>
               - Washington, ne sírj, mert én gondot viselek reád!
            </p>
            <p>
               Igen szép és vigasztaló álom volt, de a Booker mellényzsebében a
                  félrerakosgatott aprópénz sehogy sem szaporodott olyan arányban, amint kivánatos
                  lett volna.
            </p>
            <p>
               Pedig mennyire takarékoskodott! A cipőjét kiméletből nem húzta fel
                  napokig, csak ha a piacra kellett a szakácsnéval menni; mert a szakácsné kényes
                  volt, mezítlábas négerrel nem ment volna végig az utcán.
            </p>
            <p>
               A fehérneműjét nem adta mosásba. Úgy ahogy tudta, maga mosta ki.
            </p>
            <p>
               Emiatt a szolgálók természetesen kikacagták. Minden szabad óráját
                  arra használta fel, hogy tanult. Emiatt a pincérek csúfolták:
            </p>
            <p>
               - Booker püspök lesz!... Booker kongresszusi tagnak készül!...
            </p>
            <p>
               - Meglátjátok, még elnök lesz!
            </p>
            <p>
               És nagyokat kacagtak.
            </p>
            <p>
               Fájt is, nem is ez a kacagás Bookernek. Ha fájt is, nem mutatta, mert
                  büszke volt ahhoz, hogy a fájdalmát mutassa.
            </p>
            <p>
               - Hát csak kacagjanak, - gondolta magában - én ugyan nem szégyenlem
                  magam, s azért is csak tanulok. Ha tudnák, hogy milyen a hamptoni iskolában az
                  élet, nem kacagnának, hanem irígyelnének.
            </p>
            <p>
               Volt egy pincér abban a vendéglőben, aki már sokfelé járt.
                  Nyughatatlan vére nem engedte meg, hogy sokáig egy városban maradjon. Gountrynak
                  hívták s nagyon kacagtató arcokat tudott vágni.
            </p>
            <p>
               Ennek a Gountrynak megtetszett Booker, s gyakran szóba ereszkedett
                  vele. Kivallatta, hogy mi a szándéka, s nagyon csóválta a fejét:
            </p>
            <p>
               - Ej, ej!... Gondolhatnál te okosabbat is, Washington! Koldulni fogsz
                  te egész életedben, s még sem viszed semmire.
            </p>
            <p>
               - És ha koldulok is, de hasznos leszek a fajunknak.
            </p>
            <p>
               - Mit, fajunknak?... Mi közöd neked máshoz?... Hallod, nincs neked
                  helyén az eszed!... Okosabb volnál, ha velem tartanál...
            </p>
            <p>
               Booker csodálkozva nézett Gountryra.
            </p>
            <p>
               - Nézhetsz, te betűkoptató!... Eljönnél velem Európába... Más világ
                  van ott. Megbámulnak minden feketét... Úri életünk lesz.
            </p>
            <p>
               - És mit csinálnánk ott?
            </p>
            <p>
               - Semmit!... Éppen semmit. Az a legfinomabb élet, ha az ember nem
                  csinál semmit... Hát te kutya vagy?... Rosszabb vagy annál is... Élet ez?... Az
                  ingedet is magad mosod... Miféle ruhád van?...
            </p>
            <p>
               - Dolgozni nem szégyen. Armstrong tábornok...
            </p>
            <p>
               - Megélhet az. Ő már tábornok. Fütyülök én a tábornokok
                  meséjére.
            </p>
            <p>
               Bookert szólították s otthagyta Gountryt. De otthagyta volna anélkül
                  is, mert megsértette Armstrong tábornokot. Ezt ő nem tűri. Ezentúl kerülni fogja
                  azt az embert.
            </p>
            <p>
               És csakugyan kerülte.
            </p>
            <p>
               Gountry még egyszer-kétszer szóba hozta az európai utat, de Booker
                  hallgatott.
            </p>
            <p>
               - Szamár vagy! - rivallt aztán rá Gountry. - Húzd tovább az igát.
                  Éppen neked való az.
            </p>
            <p>
               A rákövetkező napon Gountry összeszólalkozott a vendéglőssel.
            </p>
            <p>
               A vendéglős mérges volt, Gountry goromba volt. Ököllel támadtak
                  egymásra.
            </p>
            <p>
               Gountry még aznap délelőtt otthagyta a vendéglőt, s kezében
                  nádpálcáját táncoltatva fütyült, fején fényes köcsögkalap volt; orrán, száján
                  eresztette a füstöt.
            </p>
            <p>
               Bookernek ugy tetszett, hogy Gountry most Európáig meg sem
                  áll...
            </p>
            <p>
               Már csak három hét választotta el a vakáció végétől, s még mindig nem
                  gyült össze a pénz, melyre úgy számított.
            </p>
            <p>
               Mind nyugtalanabb lett Booker. Ezerféle kalandos terv cikázott át
                  agyában. Hátha valakinek hirtelen megmentené az életét!... Hátha egy úri gyermeket
                  találna, akit elvesztettek a szülei, s ő hazavezetné! Ha egy hatalmas bőrtárcát
                  találna a piacon s hirdetné az ujságban, s a tulajdonos száz dollárral jutalmazná
                  meg! (Megijedt a nagy számtól, s gondolatban is hirtelen is ötvenre javította ki.)
                  Ehhez hasonló badar reménységek űzettek vele játékot.
            </p>
            <p>
               Írt haza, írt Johnnak is külön, s a lelkükre kötötte, hogy hacsak
                  módjuk van rá, küldjenek neki nehány dollárt. Csak kölcsön kéri, vissza fogja
                  bizonyosan fizetni.
            </p>
            <p>
               Attól a naptól kezdve, hogy a levelet elküldötte Maldenbe: minden nap
                  várta a választ. Sőt mindjárt másnap csaknem türelmetlenkedett, hogy még nem jött
                  felelet.
            </p>
            <p>
               A felelet
               
                  pénz
               
               volt a képzeletében. Ezt várta mohóan, makacsul.
            </p>
            <p>
               De nem jött sem levél, sem pénz. Booker lelógatta a fejét s tovább
                  végezte a mindennapi munkáját.
            </p>
            <p>
               - Hallo, Washington seperd ki az éttermet! Egy-kettő! - parancsolta
                  egy reggel a gazdája.
            </p>
            <p>
               Booker engedelmeskedett s besietett a nagy étterembe. Amint nagy
                  becsületességgel seper, seper, egyszer csak a szemébe villan valami.
            </p>
            <p>
               Lehajol, fölveszi. Egy vadonatúj tízdolláros volt. Nézi a pénzt s
                  elönti a szivét az öröm. Arra gondolt, hogy valami jótevő szellem tette oda a
                  pénzt a padlóra, aki előre tudta, hogy aznap reggel nem fog senki más seperni,
                  mint Booker. Igen, csak Booker, a szegény fickó fog seperni, s ő fogja a
                  tízdollárost megtalálni.
            </p>
            <p>
               A legtermészetesebb dolog az lett volna, ha zsebre dugja, s nem szól
                  senkinek. Aki a vendéglőben tízdollárost szór el, annak még sok pénze marad a
                  zsebében, nem is veszi észre, hogy tíz dollárt elvesztett.
            </p>
            <p>
               Ez mind igaz lehet, de Booker nem így gondolkozott.
            </p>
            <p>
               - Nem enyém a pénz. Nem dolgoztam érte... Semmiképen sem tarthatom
                  meg. Megmutatom a gazdának, ha ő nekem adja (és Booker biztosan számított reá,
                  hogy ez fog történni), akkor az enyém lesz, akkor jól van minden.
            </p>
            <p>
               És olyan boldog volt már előre.
            </p>
            <p>
               Oda megy a gazdához, mutatja a pénzt, s jelenti:
            </p>
            <p>
               - A szögletasztal alatt találtam most, mikor sepertem.
            </p>
            <p>
               A gazda reánéz, elveszi tőle a tízdollárost, s így szól:
            </p>
            <p>
               (Milyen szívrepesve várta Booker.)
            </p>
            <p>
               - Tisztességes vagy, Washington! A pénzt találtad, tehát nem a tied,
                  de az én vendéglőmben találtad, úgy-e?
            </p>
            <p>
               - Igen, uram, a szögletasztal alatt...
            </p>
            <p>
               - Nos, az én vendéglőmben, a szögletasztal alatt, tehát a pénz - az
                  enyém!
            </p>
            <p>
               - I-igen, uram! - dadogta Booker, s visszament az étterembe, hogy
                  tovább söpörjön. Mikor az embernek valami szép, igen közeli reménye hirtelen
                  füstbe megy: nagyon keserves egy érzés az. A legtöbb ember mérges szokott ilyenkor
                  lenni.
            </p>
            <p>
               Ha például seprő van a kezében, azt csapkodja a padlóhoz, ha székeket
                  rak helyre, a székeket döfi, csapja egymáshoz; ha valakivel beszél, azt kezdi
                  minden különösebb ok nélkül szidni. Mert annak a szívbéli keserűségnek valahogy ki
                  kell belőle jönnie.
            </p>
            <p>
               Booker egy ideig nem sepert, csak nézte azt a helyet, ahol a
                  tízdollárost megpillantotta...
            </p>
            <p>
               - Bár fel se vettem volna! - mondotta félhalkan, aztán nagyot
                  sóhajtott, s tovább sepergetett...
            </p>
            <p>
               Most már minden reménye oda volt, hogy a hamptoni iskolának
                  megfizesse a tartozását.
            </p>
            <p>
               Néhány nap választotta el az iskolai év kezdetétől. A tanulás vágya
                  leírhatatlan erővel szállotta meg. Arra, hogy a hamptoni iskolába vissza ne
                  menjen, gondolni sem akart. De szégyenkezett, hogy tartozását nem fizetheti meg.
                  Ruhája is a háromhónapi mindenes-szolgálat alatt kopott, ványolódott. Piszkos nem
                  volt, mert minden nap tisztogatta, a foltokat terpentinnel kivette, a gombokból
                  sem hiányzott egy sem, de szánalmasan gyürött és kopott volt.
            </p>
            <p>
               Istenem, milyen nagy öröme telt volna benne, ha egy öltözet ruhát
                  tudott volna vásárolni a nyári keresményéből. Az ám, de első mégis az lett volna,
                  hogy az adósságát megfizesse.
            </p>
            <p>
               Mikor a vendéglőstől elbúcsúzott, mindössze másfél dollár volt a
                  zsebében.
            </p>
            <p>
               Félve jelentkezett a hamptoni iskola gazdasági intézőjénél, Marshall
                  úrnál.
            </p>
            <p>
               - No, no, hát megérkeztél, Washington barátom. Szép, szép!... Isten
                  hozott.
            </p>
            <p>
               - Uram, én azt hittem, hogy a nyáron munkával szerezhetek és
                  megfizethetem a tartozásomat...
            </p>
            <p>
               - Van tartozás, Washington barátom?
            </p>
            <p>
               - Tizenhat dollár, uram, s én mindössze másfél dollárt takaríthattam
                  meg.
            </p>
            <p>
               - Hm, hát csak ennyit... No, no!
            </p>
            <p>
               - És én most nem tudom, hogy mit csináljak. Tanulni szeretnék, uram,
                  ledolgoznám!... Ne űzzenek ki az iskolából uram! Ne, ne...
            </p>
            <p>
               Marshall úr mosolygott.
            </p>
            <p>
               - Booker, te nagyon meg lehetsz ijedve, hogy így beszélsz...
                  Istenemre, szinte vacog a fogad, mintha valami nagy gonoszságot követtél volna el.
                  Várj csak, Booker! Értsük meg egymást. Neked van másfél dollárod.
            </p>
            <p>
               - Igen, - hebegte Booker, s reménykedve várta a szót.
            </p>
            <p>
               - A másfél dollár csak maradjon a zsebedben, fiú! Teringettét, légy
                  egy kissé bátrabb! Mi Hamptonban még senkit sem faltunk fel, téged sem fogunk.
                  Menj a szobádba, s foglald el a régi hivatalodat. Úgy tudom, hogy jól megállottad
                  a helyedet. No hát, így lesz, Washington, így!
            </p>
            <p>
               Booker szeretett volna leborulni Marshall úr előtt és a két kezével
                  átfogni a lábát. Azután szeretett volna ugrálni és táncolni és körben
                  forogni...
            </p>
            <p>
               Mert hogy olyan boldog volt az istenadta!
            </p>
         </div>
         <div type="chapter">
            <head>
               HATODIK FEJEZET.
            </head>
            <p>
               Elfoglalta multévi állását, s újra kapus lett a hamptoni intézetben.
                  Kissé restelkedett, hogy jobb ruhát nem vehetett, s körülbelül a legkopottabb fiúk
                  közé tartozott, de Mary kisasszony a régi jóindulattal volt iránta, s bizott
                  benne. Ez jól esett neki, lehetőleg úgy dolgozott, hogy Armstrong tábornok szemléi
                  alatt semmi dorgálás ne érje.
            </p>
            <p>
               Booker úgy érezte, hogy neki okvetetlenül a föld alá kellene
                  sülyedni, ha a tábornok fejét rázva nézne reá, s arcából azt lehetne kiolvasni,
                  hogy Bookerre neheztel.
            </p>
            <p>
               Úgy van, a világ legnagyobb fegyelmező hatalma a tisztelettel
                  párosult szeretet.
            </p>
            <p>
               A néger fiúk naponta látták Armstrong tábornokot. Benézett minden
                  szobába, szigorú pontossággal végezte a ruhaviziteket; megjelent a műhelyekben, s
                  nézte a munkát, az ebédlőben megkóstolta az ételt. Mindent látott, s mindenről
                  tudomást szerzett.
            </p>
            <p>
               Ez az egy esztendő különösen emlékezetes maradt Booker elméjében,
                  mert rettentő kemény tél szakadt Hamptonra. És éppen télviz idején úgy
                  megszaporodott a növendékek száma, hogy a szobákban elhelyezni nem lehetett.
                  Ágy-ágy mellett állott a hálótermekben, s alig maradt annyi hely, hogy a
                  növendékek az ágyhoz juthassanak.
            </p>
            <p>
               Armstrong tábornok a felvételre jelentkezőket nem utasította
                  vissza.
            </p>
            <p>
               - Hadd jőjjenek, majd szorítunk nekik helyet, kedves Marshall! Nem
                  szabad senkit megfosztani a tanulás és előrehaladás lehetőségétől.
            </p>
            <p>
               - Nincs ágyunk, kormányzó úr! - jelentette az intézet kincstárosa. -
                  Nincs férőhelyünk a szobákban.
            </p>
            <p>
               - Sebaj, barátom, segítünk a bajon. Sátrakat fogunk az udvaron
                  felütni, s bekvártélyozzuk oda a növendékek egy részét.
            </p>
            <p>
               - De ha beáll a tél, kormányzó úr, és a fiúk...
            </p>
            <p>
               - Nem fognak megfagyni, ha jó meleg takarót adunk nekik. Alattuk
                  szalmazsák, rajtuk takaró!... Nem kell félni, Marshall!
            </p>
            <p>
               És így történt.
            </p>
            <p>
               Armstrong tábornok a tavalyi és harmadévi tanfolyam férfinövendékeit
                  a nagy teremben sorakoztatta, s így szólott hozzájuk:
            </p>
            <p>
               - Azért gyüjtöttelek titeket össze, hogy megkérdezzem tőletek:
                  felvegyem-e a folyton jelentkező új növendékeket, noha minden hely tele van a
                  szobákban. Ha felveszem az új növendékeket, akkor sátrak alatt kell tizenöt-húsz,
                  esetleg több növendéket éjjelre elkvártélyoznunk. Már most azt kérdezem én
                  tőletek: melyik vállalkozik önként, hogy helyet ad a hálószobában az új, fiatalabb
                  növendékeknek, s megelégszik a sátorral? Erre feleljetek, fiúk! Senki se
                  vállalkozzék, aki fél cselekedetének következményeitől.
            </p>
            <p>
               Ilyen egyszerű és világos volt Armstrong tábornok beszéde a
                  növendékekhez. Nem szerette a cikornyás beszédet.
            </p>
            <p>
               Csaknem minden növendék felnyujtotta a kezét.
            </p>
            <p>
               Armstrong tábornok végigment a hosszú soron, s ujjával rámutatott
                  azokra, akiket a jelentkezők közül kiválasztott.
            </p>
            <p>
               Booker szorongó szívvel várta, hogy ő is a kiválasztottak között
                  legyen. Armstrong tábornok mintha kiolvasta volna a néger fiú lelkes barna
                  szeméből ezt a kivánságot, megállott előtte, rámutatott, s ezt mondotta:
            </p>
            <p>
               - Te is, Washington, hogyne! - s tovább haladt a sor előtt.
            </p>
            <p>
               Éppen huszonhatot jelölt ki, s még aznap felütötték a sátort a
                  növendékek.
            </p>
            <p>
               Hamptonban minden parancsszóra ment s hihetetlen gyorsasággal. A fiúk
                  maguk vállalták, maguk számára készítették, annál jobb és derekabb munkát
                  végeztek.
            </p>
            <p>
               Aztán jött a kegyetlen tél, a zimankós, metsző szeles, ködös tél.
                  Különösen félelmes volt a szél. Éjjel belemarkolt a sátor ponyvájába, megkereste
                  és megtalálta a nyilást, azon berontott s kezdette a feszítés munkáját. A karókat
                  kitépte a földből, s a sátorponyvát leborította az alvók fejéről. Nem is az alvók,
                  hanem a felriadtak fejéről.
            </p>
            <p>
               Mert a szél nem szokott ilyen gonosz csínyeket némán csinálni, hanem
                  hangosan, fütyülve, sikongatva, mintha öröme telnék benne.
            </p>
            <p>
               A néger fiúk fejökre húzták a takarót, s megpróbáltak újra
                  elaludni.
            </p>
            <p>
               De azért nem jutott senkinek eszébe, hogy siránkozzék vagy
                  panaszkodjék. Miért? Armstrong tábornok nem kényszerítette őket, hogy
                  vállalkozzanak, ők választották, nem illik tehát panaszkodni.
            </p>
            <p>
               Booker is didergett, de reggel, mikor a takaró alól kibujtak,
                  megjelent köztük Armstrong tábornok, s egy-két biztató, sajnálkozó s végül dicsérő
                  szava megmelegítette Booker szívét. Sietett a gondviselésére bizott szobákban
                  tüzet rakni, s mire fellobogott a láng, az arca is tüzet fogott.
            </p>
            <p>
               Azt tapasztalta, hogy a munka a legjobb melegítő, a tunyaság még a
                  tüzet is eloltja.
            </p>
            <p>
               Ugyanaz a szél, amely lerombolta a sátorponyvát, segítségére volt a
                  tűz élesztésében és táplálásában, s a forgács csodálatos gyorsasággal fogott
                  lángot, az aprófa sistergett-sercegett...
            </p>
            <p>
               Bookernek ebben az esztendőben valóságos jó szelleme volt egy
                  tanítónő. Lord Natháliának hívták s most jött Hamptonba.
            </p>
            <p>
               A bibliát ismertette meg a néger fiúkkal. Gyönyörű szépen olvasott.
                  Bookert egészen megigézte. Ha pedig mesélt a bibliából: Bookernek édes borzongás
                  futott végig a hátán.
            </p>
            <p>
               Egyszer odaadta a bibliát Bookernek, s így szólott hozzá:
            </p>
            <p>
               - Úgy veszem észre, hogy te figyeltél a legjobban, most már te
                  olvass!
            </p>
            <p>
               És Booker kezdett olvasni.
            </p>
            <p>
               Nathália kisasszony hallgatta, s közben bólogatott.
            </p>
            <p>
               - Csak tovább, Washington!... Ezt jól csinálod... Valóban értesz
                  hozzá.
            </p>
            <p>
               Ez a dicséret fejébe kergette a vért a néger fiúnak. Még melegebb
                  lett a hangja, még ünnepiesebb a hangja. Végül úgy olvasott, mintha... mintha
                  prédikált volna.
            </p>
            <p>
               - Nagyon jó!... - buzdította Nathália kisasszony.
            </p>
            <p>
               Ettől az időtől kezdve különös gondja volt Bookerre. Órákig
                  elfoglalkozott vele, magyarázta neki, hogy miképen kell a beszélőnek, tehát a
                  szónoknak, a hangját beosztani, mikor vegyen lélekzetet, mikor álljon meg
                  hirtelen. Hogy kell a hangot fokozatosan emelni! És elmagyarázta azt is, hogy
                  milyen nagy hatalma van az emberekre az élőszónak.
            </p>
            <p>
               - Belőled, ha buzgóan gyakorlod, szónok lesz, mert szived van,
                  Washington!
            </p>
            <p>
               Booker szeretett volna hangosan sírni a gyönyörűségtől, annyira jól
                  esett neki ez a bátorítás.
            </p>
            <p>
               Minden szombaton este a hamptoni iskola növendékei vitatkozni
                  szoktak, hogy magukat a bátor fellépésben és beszédben gyakorolják.
            </p>
            <p>
               Booker soha egy vitaestét sem mulasztott el, de még ezenkivül egy
                  külön kis kört alapított, melynek tagjai hetenkint egyszer összegyülekeztek, s
                  élénk, tüzes vitatkozásokat rendeztek. Ennek a kis körnek Washington volt a lelke.
                  Mert kedve telt a szép és lelkes beszédben. Érezte, hogy a rábeszélő szónak milyen
                  óriási hatalma van.
            </p>
            <p>
               A hamptoni iskola tanítói és vezetői ebben az évben többször
                  emlékeztek meg Washingtonról, mint olyan növendékről, akitől méltán várhatnak
                  valami derekasat.
            </p>
            <p>
               A tanulás mellett kapusi teendőit is buzgóan elvégezte, s midőn az
                  évvégi számadásokat Marshall úr összeállította, Booker Washington rovatában nem
                  volt semmi tartozás.
            </p>
            <p>
               Ledolgozta az adósságot.
            </p>
            <p>
               Maldenből a záróvizsgálatok idején levél jött, a levélben pénz is
                  volt. John küldötte az öccsének, hogy hazamehessen.
            </p>
            <p>
               A vizsgálatok után Mary kisasszony behívatta Bookert az irodába, s
                  így szólott hozzá:
            </p>
            <p>
               - Booker, te ebben az évben sokat dolgoztál, társaidnak jó példát
                  adtál. A tanítók dicsérnek, Armstrong tábornok meg volt veled elégedve. Nesze ez a
                  boríték. Útiköltség van benne, hogy a vakációra haza mehess. Ne kérdezd, ki adta,
                  mert nekem nem szabad megmondanom. Viszontlátásig, Booker!...
            </p>
            <p>
               Booker szorongatta kezében a borítékot, s könnyes szemmel nézett Mary
                  kisasszonyra. Ez a tekintet beszélt helyette. Ő úgy sem tudott volna, bár a
                  vitatkozásokban ő volt a legkiválóbb.
            </p>
            <p>
               - A viszontlátásig, Booker! - ismételte Mary kisasszony és kedvesen
                  mosolyogva nézett a boldog zavarral küzdő néger ifjura.
            </p>
            <p>
               Milyen örömmel indult haza két évi távollét után Booker! Elhatározta,
                  hogy egy-két napi pihenés után serényen dolgozni fog, akár a sófőzőben, akár a
                  szénbányában, s megszerzi a visszautazás költségét. Johntól nem fog pénzt kérni,
                  sőt azt a pénzt is, amit a levélben küldött neki, vissza fogja fizetni.
            </p>
            <p>
               De legjobban annak örvendett, hogy viszontláthatja az édesanyját. Nem
                  kételkedett abban sem, hogy anyja igen-igen boldog lesz. Csodálkozni fog, hogy az
                  ő kis Bookeréből olyan erős, vállas fickó lett...
            </p>
            <p>
               Egész Malden csodálkozni fog. Előre látja a bámészkodó arcokat...
                  Mindez szóról-szóra be is következett. Malden apraja-nagyja látni akarta őt.
                  Ráértek, hogy lássák, mert senki sem járt munkába.
            </p>
            <p>
               Nem voltak megelégedve a bérrel, s közös akarattal megszüntették a
                  munkát.
            </p>
            <p>
               Ezt a közös munkamegszüntetést sztrájknak hívják. A maldeni feketék
                  otthon üldögéltek vagy az utcán, a piacon ácsorogtak.
            </p>
            <p>
               Bookert mindenik család vagy ebédre, vagy vacsorára meghívta s
                  mindenütt el kellett mesélnie: miképpen élt, mit tanult, milyen az élet
                  Hamptonban? De evvel sem elégedtek meg. Felszólították, hogy a nyilvánosság előtt,
                  a piacon beszéljen, hadd hallják meg a négertestvérek mind. Tanuljanak tőle, mert
                  ő a legokosabb Maldenben.
            </p>
            <p>
               Beszélt hát a piacon. Hallgatták áhítatosan, s ott volt a hallgatók
                  között az édesanyja is.
            </p>
            <p>
               Az egyszerü néger asszony sírdogált örömében.
            </p>
            <p>
               Ó, hogy ezt is megérte!... Ó, hogy megérhette! És gondolhatott arra,
                  ami ott élt a szívében vágyként:
            </p>
            <p>
               - Kevesebbet kell majd dolgozni Bookernek, s úgy fog élni, mint a
                  fehérek... Úr lesz Bookerből!
            </p>
            <p>
               Erre gondolt szüntelen, amíg a fia mesélt a piacon, s ő a szemét
                  törűlgette a kezefejével. Igen, a kezefejével, mert zsebkendője honnan is lett
                  volna!
            </p>
            <p>
               A maldeniek nem dolgoztak, de nem is kaptak bért. A néger kunyhókba
                  bekopogtatott az inség. Előbb megették mindazt, amit éveken át összekuporgattak,
                  aztán eladogatták értékesebb ruhadarabjaikat. Bookeréknél is szűkösen volt a
                  kenyér. Egy evőszájjal több. Piszkos hajlék, ágy helyett vacok a kunyhó földjén,
                  amely taposott sárból készült. A rendes étkezés helyett hol ettek, hol nem.
            </p>
            <p>
               Booker munkát keresett. Maldenben nem kapott, bejárta a messze
                  környéket, Gyalog járt, mindenütt azzal fogadták, hogy nincs munka és nincs
                  munka.
            </p>
            <p>
               Szomorú vigasztalan napok voltak ezek. Azért vigasztalanok, mert neki
                  arra is kellett gondolnia, hogy a vakáció leteltével visszamenjen Hamptonba.
            </p>
            <p>
               Félnapokig járta a környéket, mindig azzal a reménységgel indult el
                  hazulról, hogy ma bizonyosan talál munkát s mire holtrafáradtan hazaért: a reményt
                  át kellett plántálni holnapra. Talán holnap! De holnap bizonyosan.
            </p>
            <p>
               Hitvány táplálkozás, meddő munkakeresés az erejét is
                  megapasztották.
            </p>
            <p>
               Egyszer a munkakeresésből késő este indult hazafelé. A sikertelenség,
                  a fáradság úgy leverték a lábáról, hogy nem tudott hazáig jutni. Egy elhagyott
                  kunyhóban huzta meg magát reggeli három óra tájban. Nyomban elaludt.
            </p>
            <p>
               Nem is sejtette, hogy mire ébred fel.
            </p>
            <p>
               Valaki felköltötte:
            </p>
            <p>
               - Booker!... Te, Booker!...
            </p>
            <p>
               John ült a fejénél. Olyan különösen nézett reá.
            </p>
            <p>
               - No John!... igen, itt töltöttem az éjszakát... John.
            </p>
            <p>
               - Nincs munka?
            </p>
            <p>
               - Nincs. - Meddig tart még a sztrájk, John?
            </p>
            <p>
               - Nem tudom. Már nem tarthat sokáig.
            </p>
            <p>
               - Anyánk gyönge, John!
            </p>
            <p>
               John nagyot sóhajtott.
            </p>
            <p>
               - Csak nem beteg anyánk?
            </p>
            <p>
               - Nem... nem beteg!... Gyerünk Booker!
            </p>
            <p>
               - Gyerünk.
            </p>
            <p>
               Útközben John sok kerülő szóval elmesélte, hogy anyjuk az éjjel
                  hirtelen meghalt.
            </p>
            <p>
               Booker megfogta a John karját. Beléje kapaszkodott, mert nagy
                  gyengeség szállott a térdébe.
            </p>
            <p>
               - Meghalt?... John!... Igazat mondottál, John?...
            </p>
            <p>
               John csak bólintott a fejével.
            </p>
            <p>
               Igy mentek haza.
            </p>
            <p>
               A halottól elbúcsúzott Booker és vele együtt eltemette a legédesebb
                  reményét is. Azt a reményét, hogy egykor meleg ruhát vesz neki, szép szobácskában
                  ágyat vettet neki, reggelire, ebédre, vacsorára behívja, az asztalfőre
                  ülteti...
            </p>
            <p>
               Ezt a reményét temette el.
            </p>
            <p>
               Az anya halála után a háztartás egészen felborult. Amanda, a Booker
                  leánytestvére nem sokat értett a gazdálkodáshoz, fiatal is, gyenge is volt,
                  tapasztalatlan is.
            </p>
            <p>
               Booker megint nyakába vette a vidéket, de hiába.
            </p>
            <p>
               Rufnerékhez fordult a végső szükségben. Nem hiába, mert szivesen
                  fogadták, sőt munkát is szerzett neki Rufnerné, s nagysokára egy bányában is
                  dolgozhatott.
            </p>
            <p>
               Mostohaapja különösen mogorva volt ebben az időben; mindennel és
                  mindenkivel elégedetlen.
            </p>
            <p>
               - Nincs semmi szükség, hogy visszamenj Hamptonba! - mondotta neki egy
                  este, mikor a bányából hazajött. - Van kereseted, maradj itthon. Az embereknek
                  kenyér kell, nem betü, nem beszéd.
            </p>
            <p>
               - A betü kenyeret is ad, - mondta Booker - csak ki kell várni.
            </p>
            <p>
               - Nem várhatjuk ki, látod mekkora az inség!... Nem mégy vissza
                  Hamptonba.
            </p>
            <p>
               - Apám - szólott közbe John - Booker jobb munkára való!... Neki
                  vissza kell menni!...
            </p>
            <p>
               - Hallgass, nem rád tartozik! - mordult reá a mostoha apa.
            </p>
            <p>
               - Helyette itt leszek én!... És ha kell, még többet dolgozom! Anyám
                  is azt akarta, hogy Booker tanuljon.
            </p>
            <p>
               Erre aztán az apa nem szólott semmit, csak a kezével legyintett.
            </p>
            <p>
               Booker napokig töprengett, hogy most már mitevő legyen:
            </p>
            <p>
               - Igaza van apámnak. Itt most dolgozó kézre van szükség, hogy kenyér
                  legyen a háznál. Szegény John huzza helyettem az igát. (Ó, hogy szeretem én
                  Johnt!) De várnak Hamptonban. Hamptonba huz a szivem. Még egy év van hátra, csak
                  egy év! Nathália kisasszony azt mondotta, hogy belőlem még szónok lehet; a tanítók
                  pénzt adtak utiköltségül, az iskolában ledolgoztam az adósságomat! És még csak egy
                  év van hátra! Hát el kell mennem!... Hát elmegyek...
            </p>
            <p>
               Másnap levél jött Hamptonból. Mary kisasszony írta:
            </p>
            <p>
               Washingtont két héttel az iskolaév megkezdése előtt várom vissza.
                  Munkatársra van szükségem, hogy az intézetet rendbe hozzuk. Booker a
                  legmegbizhatóbb növendék, ezért jöjjön el a kitüzött időre.
            </p>
            <p>
               Mary F. Mackie.
            </p>
            <p>
               Booker felolvasta otthon ezt a levelet apjának, Johnnak és
                  Amandának.
            </p>
            <p>
               - No hát apám, mit válaszoljak? - kérdi Booker.
            </p>
            <p>
               - Hát menj! - mondta az apa kurtán.
            </p>
            <p>
               - És ne busulj miattunk, Booker, mert én... én itthon vagyok! -
                  kiáltotta John és szorongatta öccsének a kezét.
            </p>
            <p>
               John olyan büszke volt, hogy öccsének ilyen levelet irtak.
            </p>
         </div>
         <div type="chapter">
            <head>
               HETEDIK FEJEZET.
            </head>
            <p>
               A harmadik év ugy kezdődött, hogy reggeltől késő estig dolgozott az
                  intézetben a takaritás körül. Mindenki azt gondolja, hogy Mary kisasszony reggel
                  kiszabta a munkát s este számon kérte, mint a felvételi vizsgálatnál, mikor az
                  aula takarítása volt a Booker feladata.
            </p>
            <p>
               Nem.
            </p>
            <p>
               Mary kisasszony együtt dolgozott Bookerrel. Sepert, porolt, ablakot
                  mosott, surolt. Amit megkövetelt Bookertől, azt maga is megcsinálta.
            </p>
            <p>
               Booker az első nap nem akart a szemének hinni.
            </p>
            <p>
               - Hát ez nem lehet! Ilyet még nem láttam. Hogy egy finom urinő ne
                  szégyeljen seperni, surolni! Hiszen az ilyen munkát nem az urinőknek találták ki!
                  Nem is fog ő holnap dolgozni, csak az első nap mutatta meg. Bizonyosan csak jó
                  példát akart adni, hogy nagyobb kedvem legyen nekem! - ezeket hánytorgatta az
                  elméjében Booker, mikor este a kis szobában a tiszta, rendes ágyba lefeküdt.
            </p>
            <p>
               Valami különös nagy tiszteletet érzett a szivében Mary kisasszony
                  iránt. Szerette volna, ha százszoros erő szállaná meg őt, nem két, hanem négy keze
                  volna s holnap kivenné a seprőt, meg a súrolórongyot a Mary kisasszony fehér
                  kezéből s azt mondhatná:
            </p>
            <p>
               - Ezt én nem türöm! Ezt én nem engedhetem meg. John csak ostoba néger
                  fiu s dolgozik helyettem, én már olvasni és irni tudó néger fiu vagyok, hát én
                  dolgozom Mary kisasszony helyett, mert én erősebb vagyok, én jobban tudok
                  dolgozni.
            </p>
            <p>
               Gondolhatott Booker akármire, másnap Mary kisasszony megint csak
                  reggeltől estig dolgozott, de milyen serényen, pontosan s milyen jó kedvvel!
            </p>
            <p>
               Ez csudálatos volt.
            </p>
            <p>
               Hogy egy ember a maga jószántából így dolgozzék másokért és másoknak.
                  A néger fiukért dolgozik. A néger fiuk szobáját tisztítja, a néger fiuk hálótermét
                  hozza rendbe. Ő, a finom fehér urinő! Hiszen a négert be sem engedik a fehérek a
                  vendéglőbe, nem is ülnek velök egy vasúti kocsiba... és ez a finom urinő két álló
                  hétig cselédje a néger fiuknak.
            </p>
            <p>
               Ez csodálatos, ezt Booker nem tudja megérteni.
            </p>
            <p>
               - Ó!... ó!... ó!... - tört ki belőle a bámulat!... És ugy törte
                  magát, hogy kétszer annyi munkát végezzen, mint ez a fehérlelkü uri asszony.
            </p>
            <p>
               Ez alatt a két hét alatt minden este elhatározta, hogy ő az utolsó
                  évben éppen ilyen csodálatos buzgósággal fog tanulni. Még soha ilyen szorgalmas
                  nem volt, mint az utolsó évben lesz. Azt akarta, hogy Armstrong tábornok az év
                  végén magához szólítsa és kezet szorítson vele.
            </p>
            <p>
               Ilyen hallatlanul vakmerő célja van Bookernek. Ha ő azt valakinek
                  elmondta volna, bizonyosan kineveti.
            </p>
            <p>
               Pedig kár lett volna őt kinevetni, mert amit céljául kitüzött, azt el
                  is érte. Booker nagy tisztességgel végezte az utolsó évet Hamptonban.
            </p>
            <p>
               Tele élet- és munkakedvvel, de egészen üres zsebbel vesz búcsút az
                  iskolától. Az üres zsebtől csak olyan fiu fél, akinek mindig volt valami a
                  zsebében, de az olyan ember, aki az üres zsebhez hozzászokott, nem esik
                  kétségbe.
            </p>
            <p>
               Booker az utóbbiak közé tartozott, s miután három hónapig több
                  iskolatársával együtt Connecticutban egy nyári vendéglősnél pincérkedett: hazament
                  Maldenbe, s tanító lett a néger iskolában. Előre figyelmeztetnem kell a Booker
                  történetének olvasóit, hogy ne képzeljenek olyan iskolát, amilyenbe ők járnak.
                  Nem. A maldeni néger iskola nem volt egyéb, mint gerendákból durván összerótt
                  kisebb ház, valamivel nagyobb, mint a néger kunyhó, de semmiképpen sem berendezett
                  iskola. Néhány gyalulatlan pad benne, azon ültek a tanulók; akiknek hely a padokon
                  nem jutott, leültek a földre.
            </p>
            <p>
               A néger fiúk nem voltak kényesek, nem féltek attól, hogy
                  meghülnek.
            </p>
            <p>
               Booker a szegényes iskolában nagyon boldog volt. Elérte a célját,
                  taníthatott. A kis piszkos portékákat kivitte az iskola udvarára, ott volt a kút.
                  Megtanította őket mosakodni annak rendje és módja szerint. Szappannal mosakodni.
                  Csípte a fehér hab a néger gyerekek szemét, de Booker ezzel nem törődött,
                  derekasan megmosdatta mindeniket s megparancsolta nekik, hogy ezentúl senki se
                  merészeljen mosdatlanul jönni az iskolába.
            </p>
            <p>
               És éppen így mosakodjanak meg; arcot, fület, nyakat. Minél hidegebb a
                  víz, annál jobb lesz.
            </p>
            <p>
               Meg is fésülte őket, s kiadta a rendeletet, hogy ezentúl senki
                  fésületlenül ne jőjjön iskolába.
            </p>
            <p>
               Azután kivette a zsebéből a fogkefét s a kis néger gyerekek tágra
                  nyitott szemmel bámultak arra a kedves kis játékszerre. Persze, hogy soha ilyesmit
                  nem láttak.
            </p>
            <p>
               - Te, Jim, mondd meg nekem, mi van a szájadban? - kérdezte az egyik
                  fiútól.
            </p>
            <p>
               - Semmi! - felelte ijedten a gyerek s oda kapott kezével a
                  szájához.
            </p>
            <p>
               - Tátsd ki hamar a szájadat! - mondotta a tanító.
            </p>
            <p>
               Jim még jobban megijedt s a másik kezét is odatapasztotta a szájához.
                  A tanító nevetett s megmagyarázta, hogy nem lesz Jimnek semmi baja, csak tátsa ki
                  a száját.
            </p>
            <p>
               Erre a többi néger fiú mind kitátotta a száját s elővillantotta apró
                  fehér fogait.
            </p>
            <p>
               Jim is levette a kezét a szájáról, s vigyorgott.
            </p>
            <p>
               - No, lássátok, mindeniknek sok apró fog van a szájában. Ezekkel a
                  fogakkal rágjuk meg az ételt. Akinek nincs foga, az nem tudja az ételt
                  megrágni.
            </p>
            <p>
               - Jack apó sem tudja! - kottyantotta ki az első pad szélén az egyik
                  fiú.
            </p>
            <p>
               - A fogakra vigyázni kell. Ez a kis kefe arra való, hogy gondját
                  viseljük vele a fogainknak. Igy kell a fogat mosni.
            </p>
            <p>
               Booker megmutatta.
            </p>
            <p>
               Csodálkoztak a gyerekek. Persze mindjárt szerették volna mind
                  kipróbálni, mert nagyon mulatságos volt, amint a kis kefe az ember szájában
                  ide-oda mozog.
            </p>
            <p>
               (Mennyit fognak erről otthon mesélni!)
            </p>
            <p>
               - Mondjátok meg otthon, hogy anyátok vásároljon ilyen fogkefét.
                  Mindenkinek legyen meg a maga fogkeféje. Nagyon fáj ám a beteg fog, s aki nem
                  visel gondot rá, annak fájni fog...
            </p>
            <p>
               Igy kezdette meg a tanítói munkát Booker, s a kis néger gyerekek
                  otthon elég gondot okoztak a szülőknek, mert egyik sem akart mosdatlanul és
                  fésületlenül iskolába menni. Szappant kértek, fogkefét kunyeráltak, s ha nem
                  kaptak, bepanaszolták a szüleiket a tanítónak.
            </p>
            <p>
               Volt valami nagyon vonzó a Booker bánásmódjában, mert az iskolából
                  nem maradt ki senki, sőt hétről-hétre szaporodott a számuk. Nemcsak Maldenből,
                  hanem a messzebb környékről is elhozták az ültetvényeken dolgozó négerek a
                  gyermekeiket s beadták a maldeni iskolába. Hogy aztán a kis gyerekek annyit
                  meséltek a tanítóról odahaza, egy vasárnap délelőtt négy élemedett néger kereste
                  fel Bookert:
            </p>
            <p>
               - Washington úr, - kezdte az egyik, - nagy kérésünk volna.
            </p>
            <p>
               - Mi legyen az?
            </p>
            <p>
               - Szégyeljük magunkat, mert tudatlan barmok vagyunk. A gyermekek a
                  fejünkre nőnek, ismerik a betüket, mi is szeretnénk tanulni, hogy legalább a
                  betüket megismerjük.
            </p>
            <p>
               - Szeretnének iskolába járni? - kérdezte ragyogó arccal Booker.
            </p>
            <p>
               - Valahogy úgy... munka után; este, ha Washington úr nem sajnálná az
                  időt. Nemcsak mi négyen volnánk, lesz több is, ha megkezdjük.
            </p>
            <p>
               - Hát meg fogjuk kezdeni! - válaszolta biztatóan Booker.
            </p>
            <p>
               Igy indult meg az esti iskola a felnőttek számára Maldenben.
            </p>
            <p>
               Csakhogy ebből nagy baj lett, mert a maldeni és a környékbeli fehérek
                  nem mind örvendettek annak, hogy Maldenben megnyilt a néger iskola.
            </p>
            <p>
               Az egyik ültetvényes, akit Mortonnak hivtak s különben is haragos,
                  indulatos természetű ember volt, felkereste egy délután Bookert az iskolában s
                  rátámadt:
            </p>
            <p>
               - Hallod-e Booker (csak így közvetlen gorombasággal letegezte a
                  tanítót), nem tetszik nekem a te dolgod. Bolondság itt Maldenben a néger iskola, s
                  igen rosszul tetted, hogy hazajöttél.
            </p>
            <p>
               - Nem értem, hogy miért haragszik rám, Morton úr? - felelte Booker
                  nagyon nyugodtan. - Hamptonban igen jeles és nagylelkű fehérek tanítják a néger
                  fiúkat.
            </p>
            <p>
               - Elég rosszul teszik, - vágott közbe Morton úr s öklével rácsapott
                  az asztalra. - A tanulás nem a négernek való, a néger ne hordjon cilindert, ne
                  akarja Amerikát kormányozni! Egy rakás prédikáló, gézengúz néger csavarog már
                  mindenfelé itt a déli országokban. Nem fülik foguk a munkához. Az ültetvényekről
                  elszöknek, s ha így folytatódik, nem lesz, aki dolgozzék. Ennek mind az átkozott
                  néger iskolák s a négerek elbizakodottsága az oka. Vigyázzatok, ti hamis próféták,
                  mert megsokalljuk s ti adjátok meg az árát! - megint rácsapott az asztalra s
                  villogó szemmel mérte végig Bookert.
            </p>
            <p>
               - Morton úrnak nincs igazsága, s én hiszem, hogy mindazt, amit most
                  mondott, csak első indulatosságában mondotta. Az iskola nem rosszat, csak jót
                  cselekszik. Mi a négerből embert akarunk csinálni.
            </p>
            <p>
               Morton fitymálólag legyintett a kezével:
            </p>
            <p>
               - Üres beszéd! Négerből embert! hahaha!...
            </p>
            <p>
               - Nevethet Morton úr, az engem csak megerősít az én igazságomban. Az
                  iskolában meg fog tanulni a néger jobban és okosabban dolgozni, hogy még
                  hasznosabb lehessen, mint eddig volt. Aki ezt az igazságot meg nem érti, annak az
                  iskoláról fogalma sincs. Ne tessék haragudni, Morton úr, mindent jól megfontolok,
                  amit mondok. Belőlem nem a harag szól, hanem a szeretet.
            </p>
            <p>
               - Ez már éppen elég, Booker! A többit el is engedhetem. Add be
                  bölcsességedet a néger tacskóknak. Én csak azt mondom, hogy a «Klu-Klux-ok» számon
                  tartanak ám mindent. Jó lesz, ha nem buzgólkodol olyan nagyon.
            </p>
            <p>
               Otthagyta Bookert és becsapta maga után az ajtót.
            </p>
            <p>
               Booker nagyon gondolkodóba esett.
            </p>
            <p>
               - Hm, a Klu-Kluxokkal fenyegetett meg engem Morton úr! Hát jól van,
                  tartsák számon a Klu-Kluxok, hogy én tanítom a néger fiúkat. Rám törhetnek éjjel
                  vagy akár fényes nappal, megölhetnek, mindegy, nekem itt a helyem az iskolában.
                  Tanító vagyok, tanítani fogok. Néger vagyok, nem tagadom meg az én szegény,
                  szerencsétlen fajtámat. A Klu-Kluxok számon tartanak mindent.
            </p>
            <p>
               És nagy szomorúság szállotta meg a szívét. Tudta, hogy a Klu-Kluxok
                  titkos társasága halálos ellensége a négereknek. A Morton úr gyűlöletével nézik a
                  négerek haladását. Nem kell nekik a négerek szabadsága. Azt vallják, hogy a
                  rabszolgák felszabadítása tönkreteszi Amerikát, mert megfosztja az olcsó
                  munkásoktól, akiknek a tudatlansága becses az ültetvényeseknek s a dúsgazdag
                  bányatulajdonosoknak. A Klu-Kluxok félelmesek, mert vakmerőek s éjjel rárohannak a
                  néger falvakra, tüzes üszköt vetnek a templomra és iskolára, szétszórják a
                  gyülekezőket. És nem félnek az igazságszolgáltatástól.
            </p>
            <p>
               A Klu-Kluxok titkos erőszakosságairól a négerek már sokszor
                  hallottak. Ezért igen sok néger faluban nem mernek iskolákat felállítani, mert nem
                  akad tanító, aki vállalkozni merne tanításra éppen a Klu-Kluxok miatt.
            </p>
            <p>
               Booker nem szólott senkinek Morton látogatásáról és fenyegetéséről.
                  Tovább folytatta munkáját, s az iskola tanítványainak rohamos szaporodása arról
                  győzte meg, hogy a négereknek szüksége van reá, különben nem figyelnének olyan
                  nagyon a kimerítő napi munka után is minden szavára s nem buzgólkodnának olyan
                  gyermekes örömmel.
            </p>
            <p>
               No de néhány hét múlva nyugtalanító hírek szállingóztak Maldenben. A
                  négerek suttogtak róla.
            </p>
            <p>
               - Készülődnek a Klu-Kluxok!
            </p>
            <p>
               - Éjjeli gyüléseket is tartanak. Nyiltan is fenyegetnek minket.
            </p>
            <p>
               Booker fölkereste Rufner tábornokot s tanácsot kért tőle. Elmondotta
                  neki, hogy Morton úr szemrehányást tett neki, sőt megfenyegette. Azt is
                  elmondotta, hogy a négerek gonosz híreket hoznak.
            </p>
            <p>
               - Tábornok úr, - tette végül hozzá - én nem magamat féltem, hanem az
                  iskolámat. Ezért jöttem tanácsért a tábornok úrhoz.
            </p>
            <p>
               - Jól tette, Booker, hogy fölkeresett, - válaszolta Rufner tábornok.
                  A hírekből lehet igaz is egy és más, lehet túlzott is. Megijedni nem kell. Nem
                  minden fehér gondolkozik úgy, mint a Klu-Kluxok. Én sem. A maga iskolájára
                  Maldenben szükség van, Booker, s maga nem Morton úrnak fog engedelmeskedni, hanem
                  a lelkiismeretének.
            </p>
            <p>
               - Csak annak engedelmeskedem, tábornok úr! - és Booker belső
                  meghatottsággal a szívére szorította a kezét.
            </p>
            <p>
               - Bennem bízhatik, Booker, s az én házam ajtaja nyitva áll mindig
                  Booker Washington előtt!
            </p>
            <p>
               Booker megnyugodva távozott Rufnertől. Gondolta magában, ha olyan
                  tekintélyes és hatalmas ember kél a négerek pártjára, mint aminő Rufner tábornok:
                  nincs mitől félniök.
            </p>
            <p>
               Csalódott.
            </p>
            <p>
               A négerek pontosabb hiradással jöttek a Klu-Kluxok készülődéseiről, s
                  maguk is titokban készülődtek, hogy az éjjeli támadás ne érje őket
                  készületlenül.
            </p>
            <p>
               Booker hiába igyekezett az aggodalmakat eloszlatni. Őt nem is vonták
                  bele a készülődés terveibe. Tudták, hogy derék néger, de azt is tudták, hogy a
                  fehéreknek nem ellensége. A tanító kezébe nem való fegyver.
            </p>
            <p>
               A Klu-Kluxok egyik szervezett bandája, mintegy száz fegyveres ember,
                  rajtaütött éjjel Maldenre. A piac csatatérré változott. Ádáz gyűlölettel támadtak
                  a fehérek és feketék egymásra. Vér folyt.
            </p>
            <p>
               Rufner tábornok közbevetette magát s védelmére kelt a maldeni
                  négereknek, de az elvakult dühű Klu-Kluxok őt is földre teperték és súlyosan
                  megsebesítették.
            </p>
            <p>
               Booker az iskolájába sietett, oda futottak a gyermekek is, mint
                  megriadt báránykák a pásztor köré.
            </p>
            <p>
               - Jöhetnek, nem védekezem! - mondotta Booker, s kimondhatatlan
                  szomorúsággal volt tele a szíve.
            </p>
            <p>
               A Klu-Kluxok nem gyujtották fel az iskolát, nem bántották a
                  tanítót.
            </p>
         </div>
         <div type="chapter">
            <head>
               NYOLCADIK FEJEZET.
            </head>
            <p>
               A maldeni vérengzés, Rufner tábornok megsebesítése, a feketék és a
                  fehérek áldatlan gyűlölködése Bookert nagyon lesujtották.
            </p>
            <p>
               Néha csaknem kétségbeesett. Vigasztalannak és reménytelennek látott
                  minden nemesebb törekvést.
            </p>
            <p>
               - Így hiábavaló minden fáradozás, - gondolta magában - ebben az
                  országban nem fog a néger soha boldogulni.
            </p>
            <p>
               De viszont, ha az iskolában végignézett tanítványain, újra
                  feleszmélt, s remélni kezdett.
            </p>
            <p>
               Nagyon fiatal volt ő ahhoz, hogy mélyebben láthatott volna be az
                  állapotokba. De annyit mégis megértett, hogy a mostani gyűlölködés idővel meg fog
                  szűnni, hogy tíz millió néger, ha tanul, előre halad, csak hasznára válhatik
                  Amerikának. Nem szabad tehát csüggedni, hanem tovább kell dolgozni.
            </p>
            <p>
               Megint csak a hamptoni iskola jutott eszébe. Az is nyomorúságosan
                  kezdette, s évről-évre, nagyobb, jobb és hasznosabb lett. Az iskola növendékei
                  százával mennek haza s tovább terjesztik a négerek között azt a szellemet, amely
                  nekik Hamptonban megtetszett.
            </p>
            <p>
               Így biztatta magát a maldeni néger iskola ifjú tanítója, s midőn ott
                  Maldenben is tapasztalta, hogy hónapról-hónapra észrevehető a haladás, megint
                  visszatért régi kedve és lelkesedése.
            </p>
            <p>
               Elővette bátyját, Johnt, s kezdette őt is belevezetni a tudás
                  országába.
            </p>
            <p>
               - Neked is Hamptonba kell jutnod, John. Ezt én már így terveztem
                  régóta.
            </p>
            <p>
               - Próbáljuk meg, Booker, ha úgy akarod - egyezett bele John.
            </p>
            <p>
               És törte magát, hogy ő is öccse nyomdokaiba lépjen.
            </p>
            <p>
               Egyszer csak irást kap Washingtonból. Hivatalos irás volt. Arról
                  szólott, hogy az Egyesült Államok ösztöndijat adnak neki, hogy félévet a főiskolán
                  tölthessen tanulmányainak kiegészítése céljából.
            </p>
            <p>
               Államköltségen tanulni!... Mekkora szerencse ez!
            </p>
            <p>
               Abban az időben nagyon sok néger ifjú csődült fel a déli államokból
                  Washingtonba. Legnagyobb részüknek az volt a szándéka, hogy valamicskét tanuljon
                  latinul és görögül, s bekerüljön valami hivatalba. Az mellékes, hogy alapos-e a
                  tudása, ér-e
               valamit, csak úri kenyérhez jusson, s a nehéz testi munkától
                  megmeneküljön.
            </p>
            <p>
               Akik az államtól ösztöndijat kaptak, azok úri módra élhettek, mert
                  havonta 75-100 dollár költséggel Washingtonban is jól meg lehetett élni.
            </p>
            <p>
               A néger ifjak jól kiöltözködtek, s tetszelegve sétálgattak a népes
                  körutakon, utánozták a fehéreket, a komoly munkával nem sokat törődtek.
            </p>
            <p>
               Persze hat hónap leteltével megszűnt az ingyen úri ellátás, a
                  munkátlansághoz szokott fekete ficsurok ott csavarogtak tétlenül, munkát nem
                  keresve és nem találva a nagy városban és szaporították a léha tétlenek
                  számát.
            </p>
            <p>
               Booker elkedvetlenedett, ha ilyen néger ifjakkal találkozott. Volt
                  köztük egy, akit a hamptoni iskolából ismert. Atkinsnak hívták, s már ott
                  bizonyságát adta annak, hogy nincs kitartása. A fűrészmalomban kellett dolgoznia,
                  s hanyag volt. Emiatt elbocsátotta Armstrong tábornok.
            </p>
            <p>
               Megörvendett Atkins, mikor Bookerrel találkozott. Rögtön
                  belékapaszkodott a karjába, s hazakisérte.
            </p>
            <p>
               - Be jó, hogy találkoztunk, kedves Bookerkám! Nem is képzeled, hogy
                  mennyire örvendek.
            </p>
            <p>
               - Mióta vagy itt Washingtonban és mit csinálsz? - kérdezte Booker,
                  anélkül, hogy valami túlságosan kiváncsi lett volna az Atkins feleletére.
            </p>
            <p>
               - Már egy esztendeje, Bookerkám!.. Hogy mit csinálok?... Istenem, hát
                  mit csinálnék? Várom a jó szerencsét.
            </p>
            <p>
               - Nem értelek.
            </p>
            <p>
               - Hehehe!... Hogy is értenéd, te filiszter! Örökké csak nem tanulhat
                  az ember, egyszer boldogulni is kell.
            </p>
            <p>
               - Hát, igaz, ez jó szerencse.
            </p>
            <p>
               - Persze. Egy zsíros hivatal. Csak nem gondolod, hogy beállok
                  bányamunkásnak!
            </p>
            <p>
               - Minden munka szép!
            </p>
            <p>
               - Igy tanítják Hamptonban, de az élet mást tanít, Booker. Az élet azt
                  tanítja, hogy az okos ember a könnyebb végnél fogja a munkát. Az a fejlődés, hogy
                  keveset fáradj, sokat keress.
            </p>
            <p>
               - Eszerint te sokat keresel? - kérdezte Booker, s végignézett Atkins
                  kopott ruháján.
            </p>
            <p>
               - Nem valami rangos, nézheted, Booker... Az a baj, hogy mostanság nem
                  sokat keresek, sőt az igazat megvallva, semmit sem, de várom a jó szerencsét... Ma
                  például még nem ettem semmit... Úgy esett, hogy nem ehettem.
            </p>
            <p>
               Booker megcsóválta a fejét.
            </p>
            <p>
               - Tegnap este még húsz dollár volt a zsebemben... De az átkozott
                  szerencse, tudod...
            </p>
            <p>
               - Kártyázol, Atkins?
            </p>
            <p>
               - Ahogy jön. Nem mondom, hogy mindig, de...
            </p>
            <p>
               - Ha pénzed van.
            </p>
            <p>
               - De kicsiben, elhiheted nekem. Csak egész kicsiben. S ha te most
                  olyan kedves volnál s tiz, mondjuk tizenöt dollárt kölcsönöznél, valószinű, hogy
                  holnap huszat kapnál vissza tőlem. Az is meglehet, hogy többet, Booker, ha az az
                  átkozott szerencse...
            </p>
            <p>
               - És most éhes is vagy? - kérdezte Booker szánakozva.
            </p>
            <p>
               - Mint a sakál!
            </p>
            <p>
               Erre Booker kenyeret és sajtot tett az asztalra.
            </p>
            <p>
               - Egyél, Atkins!... Ismerem az éhséget.
            </p>
            <p>
               Atkins nem sokat kináltatta magát, hanem derekasan hozzálátott!
            </p>
            <p>
               Azalatt is, amíg falta a sajtot és a kenyeret, folyton járt a szája.
                  Aranyhegyeket rakott a reményeiből, s kijelentette, hogy a legnagyobb nyomorúság
                  sem tudná őt Washingtonból elmozdítani, annyira megszerette ezt a pompás várost.
                  És arról is megemlékezett, hogy milyen cudar volt Hamptonban az intézeti élet
                  azzal a sok robotmunkával, s azzal a folytonos ruhavizittel.
            </p>
            <p>
               - Brrr!... A hátam is borsózik, ha rágondolok... Kérlek, ha egy pohár
                  borocskád vagy söröcskéd...
            </p>
            <p>
               - Csak vizet adhatok.
            </p>
            <p>
               - Hallod, Booker, te még mindig a régi vagy!.. Azon, úgy látszik, nem
                  lehet változtatni, mi?
            </p>
            <p>
               - Nem.
            </p>
            <p>
               Atkins megtörülte a száját, s folytatta a kotyogást:
            </p>
            <p>
               - Amint mondom, Booker, ha te most húsz dollárkát...
            </p>
            <p>
               - Tízről volt szó, - vágott közbe Booker.
            </p>
            <p>
               - Mondjuk tehát, ha te nekem most tíz dollárkát...
            </p>
            <p>
               - Megállj, Atkins, én még alig szólottam valamit. Hadd kerüljön rám a
                  sor.
            </p>
            <p>
               - Kérlek, kérlek, édes, jó Booker!
            </p>
            <p>
               - Én neked sem húsz, sem tíz dollárt nem adok, mert nincs, de ha
                  tízezer dollárom heverne a fiókomban, akkor sem adnék neked egy fityinget
                  sem.
            </p>
            <p>
               Atkins megrőkönyödve nézett Bookerre.
            </p>
            <p>
               - Sőt ha nekem igen nagy hatalmam volna, tudod mit csinálnék?
            </p>
            <p>
               - Szinte képzelem - mondta nagyon kelletlenül Atkins.
            </p>
            <p>
               - Nem hiszem, hogy képzeled, s azért megmondom neked. Azt tenném,
                  hogy téged s veled együtt a Washingtonban munka nélkül csavargó többi négert
                  felültetnélek egy vagy két különvonatra. Mert nagyon sokan vagytok, tán három
                  külön vonat is megtelnék veletek, s kiszállítanálak megint abba a faluba, ahonnan
                  felszállingóztatok. És beállítanálak a legnehezebb, a legkeservesebb munkára. Ezt
                  tenném, hogy tudd meg...
            </p>
            <p>
               - Köszönöm a sajtot és a kenyeret, - vágott közbe Atkins - már megyek
                  is. Nem kérek további jó barátságodból...
            </p>
            <p>
               Booker nem is találkozott többé Atkinsszal Washingtonban.
            </p>
            <p>
               Igen, az ilyen semmirevaló Atkinsokra haragudott Booker. A négerek
                  legnagyobb és legveszedelmesebb ellenségeinek tartotta őket.
            </p>
            <p>
               Amit mások évek hosszú munkájával építenek, azt ezek a semmirekellők
                  lerontják a fehérek szemében.
            </p>
            <p>
               A washingtoni főiskolában szó sem volt arról, hogy az ifjak
                  műhelymunkát végezzenek, s eltartásukat az intézet javára végzett ipari munkával
                  lerójják, mint a hamptoni iskola növendékei.
            </p>
            <p>
               Itt mindenki segélyként, ajándékul kapta az ellátást, s nem kellett a
                  tanuláson kivül semmi egyebet tenniök. Azonban igen sokan még ezt sem végezték
                  lelkiismeretesen.
            </p>
            <p>
               Booker összehasonlította a hamptoni iskolát a washingtonival, s el
                  kellett ismernie, hogy az ő fajának jobb a hamptoni, s káros a washingtoni.
            </p>
            <p>
               Nem is csodálkozott azon, hogy a nagyvárosi kényelemhez szokott néger
                  ifjak, ha már Washingtonban félévet eluraskodtak, nem mentek vissza a néger
                  falvakba, nem vállaltak tanítói állást, nem akartak mégegyszer visszasülyedni a
                  szegénységbe, a munkába, a nyomorúságba.
            </p>
            <p>
               - Hamptonban tisztesség a munka, - így tünődött a néger ifjú -
                  Washingtonban szégyen.
            </p>
            <p>
               A félév leteltével Booker visszatért Maldenbe, s nagy meglepetésére
                  hivatalos felszólítást kapott a charlestoni városi tanácstól, hogy sürgősen
                  jelentkezzék a város polgármesterénél.
            </p>
            <p>
               El nem tudta képzelni, hogy mit akarhat tőle, az egyszerű néger
                  tanítótól, a charlestoni polgármester.
            </p>
            <p>
               Másnap felült a vonatra, s jelentkezett a városházán.
            </p>
            <p>
               A polgármester nyájasan fogadta, székkel kinálta meg.
            </p>
            <p>
               - Örvendek, hogy megismerhetem, Booker Washington. Köszönöm, hogy
                  eljött. Igen fontos Charleston városára nézve az az ügy, melyben Washington urat
                  idefárasztottam. Bizonyára van tudomása arról, hogy az Egyesült Államok kormánya
                  kerületünk székvárosának kijelölését a lakosság szavazatára bízza.
            </p>
            <p>
               - Tudom, polgármester úr, - felelte Booker.
            </p>
            <p>
               - Nos hát azt is természetesnek találja, hogy Charleston város jogot
                  tart arra, hogy a mostani székhely, Wheeling helyett a kerület székvárosává
                  jelöltessék ki.
            </p>
            <p>
               - Ezt is megértem, polgármester úr.
            </p>
            <p>
               - Végül nem kell önnek sokat magyaráznom, hogy kerületünkben igen
                  jelentékeny a néger lakosok száma, akiknek természetesen szintén van szavazati
                  joguk. Arra kérem önt, Washington úr, Charleston város tanácsa nevében, hogy
                  sürgősen utazza be vasúton, kocsin a város költségére - hisz az nagyon természetes
                  - a kerület falvait, s a néger lakosságot szólítsa fel, hogy Charlestonra
                  szavazzon.
            </p>
            <p>
               - Megértettem, polgármester úr, s mert magam is azt tartom helyesnek,
                  hogy Charleston legyen a kerület székvárosa...
            </p>
            <p>
               - Úgy-e, úgy-e! Tehát elvállalja a megbizatást. Nagyon helyes. Még
                  csak annak a magyarázatával tartozom önnek, Washington, hogy miért fordultunk
                  éppen önhöz.
            </p>
            <p>
               - Mert itt lakom a szomszéd községben, - felelte szerényen
                  Booker.
            </p>
            <p>
               - Nem azért, megkerestük volna akkor is, ha messzebb lakik.
            </p>
            <p>
               - Akkor igazán nem tudom miért.
            </p>
            <p>
               - Mert önt néger polgártársaink nagyon szeretik... és mert ön nagyon
                  jól tud beszélni. Engedje, hogy kezet szoríthassak önnel Charleston városának
                  nevében, Booker Washington.
            </p>
            <p>
               Három hónapig tartott Booker körútja a kerületben.
            </p>
            <p>
               A négerek büszke örömmel hallgatták mindenütt, s nyomban
                  elhatározták, hogy a legközelebbi választásnál reászavaznak, s beküldik a
                  kongresszusba.
            </p>
            <p>
               Járt is nála egy húsztagú küldöttség az egész kerület néger
                  lakosainak a nevében. Felajánlották neki a jelöltséget, kérve-kérték, hogy fogadja
                  el.
            </p>
            <p>
               - Washington úr tartozik ezzel a maga fajának, - mondták neki.
            </p>
            <p>
               Booker nem sokáig gondolkozott a feleleten.
            </p>
            <p>
               - Testvérek, - mondotta szelid, csöndes hangon - nagyon dicsőséges a
                  kongresszusi tagság, talán használhatnék is a néger testvéreknek, de annyit nem,
                  mint az iskolában évek hosszú során át. A kongresszusi tagnak sok olyant kell
                  tanulnia, amit én nem tanultam és nem is tudok. Ezért nem is merek reá
                  vállalkozni. Keressetek alkalmasabb embert, mint én vagyok.
            </p>
            <p>
               A küldöttség próbálta még rábeszélni, de Booker állhatatos
                  maradt.
            </p>
            <p>
               A maldeni tanítósághoz értett, a tanítói hivatást szerette, megmaradt
                  mellette.
            </p>
            <p>
               Néhány héttel utóbb Armstrong tábornok levele érkezett
                  Hamptonból.
            </p>
            <p>
               A levél így szólott:
            </p>
            <p>
               „Fiam, Booker, munkádra szükség van nálunk. Néhány hét mulva száz
                  indiánus ifjut küld a kormány Hamptonba. Kisérletet akarok tenni velök, hogy
                  alkalmasak-e a kiművelésre. Dicső munka ez. Az indiánus osztály vezetését rád
                  akarom bizni, Booker. Vállalod-e? Sürgős választ kér
            </p>
            <p>
               
                  Armstrong.
               
               ” 
            </p>
            <p>
               Hamptonba hívják tanítónak. Armstrong úgy ír neki, mintha barátja
                  volna! Hiába szereti a maldeni iskolát, neki mennie kell. Armstrong tábornok
                  kivánsága Booker Washingtonnak mindig parancs lesz.
            </p>
         </div>
         <div type="chapter">
            <head>
               KILENCEDIK FEJEZET.
            </head>
            <p>
               Egyéb oka is volt Bookernek arra, hogy Armstrong tábornok hivására
                  Hamptonba menjen s ott az indiánus ifjak tanítását elvállalja.
            </p>
            <p>
               Ekkor már John is ott volt Hamptonban, valamint négy maldeni fiú,
                  akiket ő készített elő a vizsgálatra, s alkalmasaknak tartott arra, hogy
                  kiművelődjenek.
            </p>
            <p>
               Amikor Hampton felé vitte őt a vonat, s kinézett a vasúti kocsi
                  ablakából, elvonult lelki szeme előtt mindaz, ami vele ezelőtt öt esztendővel
                  történt.
            </p>
            <p>
               Eszébe jutott a keserves éjszaka abban a kis városkában a
                  vendégfogadó előtt. Hogy kizavarta a kapu alól a mindenes; a csípős hideg, az a
                  különös ember, aki pénzt adott neki, mikor a Richmondba vivő utat kérdezte
                  tőle.
            </p>
            <p>
               Eszébe jutott a richmondi éjjeli tanya a gyalogjáró alatt, az
                  emberséges hajóskapitány, a nehéz nyers vas, a kitünő reggeli, amely újra erőt
                  adott neki.
            </p>
            <p>
               Most már nem járt postakocsi sehol. Kiépítették a vasutat.
                  Kényelmesen eljuthat az ember Hamptonba. Akár le is szállhatna, hogy a vörös arcú
                  vendéglőssel szobát nyittasson magának, s kofferét, amely nem a régi
                  vászonkofferke, a csámpás mindenes felcipelné az emeletes szobába...
            </p>
            <p>
               A vasúti kocsiban ülők élénken diskurálgattak, pöfékeltek. Egyiknek
                  sem lehetett fogalma arról, hogy Booker hol járt képzeletében, miképen élte át
                  újra életének legnevezetesebb időszakát; azt, amely akkor a legkeservesebb volt,
                  most pedig az emlékezetben olyan széppé vált.
            </p>
            <p>
               Szomszédja a disznóvásárra ment s arról beszélt, hogy busás hasznot
                  vár belőle. Tavaly még csak huszat tudott venni, most már negyvenet vesz.
            </p>
            <p>
               - Hja, előre kell haladni, nem igaz? - mondotta Bookernek, s
                  hunyorgatott a szemével, mintha azt akarta volna e szemhunyorgatással mondani,
                  hogy Buffonak van esze. Négy évvel ezelőtt egy malackával kezdette, s most már
                  egész falka disznaja van.
            </p>
            <p>
               - Igaz, mindenkinek előre kell haladni - válaszolta Booker, s arra
                  gondolt, hogy ő ezelőtt öt évvel tanulni ment Hamptonba, s most már tanítani
                  megy.
            </p>
            <p>
               - Maga mivel kereskedik? - érdeklődött a disznókereskedő.
            </p>
            <p>
               - Gyermekeket tanítok - felelte Booker.
            </p>
            <p>
               - Sovány kenyér - vélekedett a szomszéd.
            </p>
            <p>
               - Én is csak néhánnyal kezdettem, s most már százat biznak a
                  kezemre.
            </p>
            <p>
               - Gyereknek sok, de haszonnak, uram, haszonnak?... Okos ember arra
                  gondol, hogy mi marad meg a markában. Nem igaz?... Az én apám még rabszolga volt,
                  én is ott dolgoztam az ültetvényben. Keserves volt, kutyamunka volt, nem embernek
                  való. Ez a mostani jobb kenyér. Még tíz esztendő, uram, s felköltözöm Chicagóba...
                  Nem igaz?
            </p>
            <p>
               - Igaz, - felelte Booker, s kedve telt a szomszéd nagy
                  reménykedésében és bizakodásában.
            </p>
            <p>
               Élelmes négernek tartotta, vagyonszerzőnek, aki haszonra számít, s
                  jobb életet akar magának teremteni.
            </p>
            <p>
               Mennyivel többet ér az ilyen néger, mint a Washingtonban csavargó
                  Atkinsok, akik a kártyaszerencsében bizakodnak.
            </p>
            <p>
               Jól esett neki az is, hogy a néger testvérek között élelmes,
                  vagyonszerző kereskedők akadnak.
            </p>
            <p>
               Richmondban leszállott a disznókereskedő, s búcsúzóul
                  felkiáltott:
            </p>
            <p>
               - Halló, tanító, halló!... Elfelejtettem megmondani, hogy Sjroffenak
                  hívnak, Wheelingben lakom... Csak ezt akartam mondani!
            </p>
            <p>
               - Köszönöm! - kiáltott le a vasúti kocsiból Booker, s noteszébe
                  bejegyezte a nevet. Ki tudja, mikor lehet rá szüksége.
            </p>
            <p>
               Hamptonban várták már.
            </p>
            <p>
               Az állomásnál John és Courtney fogadták. John nyakába borult
                  öccsének, Courtneyt pedig Booker ölelte meg. Legkedvesebb és legeszesebb
                  tanítványa volt ez a Courtney a maldeni gyerekek közül.
            </p>
            <p>
               - No, Courtney, tanulsz-e sokat? Tetszik-e neked Hampton?
            </p>
            <p>
               - Oh, Washington úr!... Nagyon jól vagyunk itt.
            </p>
            <p>
               - És te, John? Te, édes, jó Johnom!
            </p>
            <p>
               Megint csak megölelte a bátyját.
            </p>
            <p>
               - Courtney az első diák, hiszen majd megmondják neked... Én is csak
                  tanulok valamit. Rólad sokszor beszél Mary kisasszony...
            </p>
            <p>
               - A jó lélek!...
            </p>
            <p>
               - Kikérdezte tőlem minap, hogy milyen a maldeni iskola, a te iskolád,
                  öcsém. Mindent elmeséltem, a csatát is a fehérekkel... Nagyon rázta a fejét. Nem
                  tetszett neki... Hát Maldenben mi az ujság? Otthon?
            </p>
            <p>
               - Nincs baj. Amanda beleszokott a háztartásba. Nemsokára reá kerül a
                  sor, majd utánad, John. Róla is gondoskodunk.
            </p>
            <p>
               Beérkeztek az intézetbe. John és Courtney az iskolába siettek, honnan
                  engedéllyel távozhattak csak, Booker nyomban jelentkezett Armstrong
                  tábornoknál.
            </p>
            <p>
               - Isten hozott, Booker! Ezt már szeretem. Tegnapelőtt kaptam a
                  leveledet s most itt van az élő válasz.
            </p>
            <p>
               - Nehéz feladat, tábornok úr...
            </p>
            <p>
               - Éppen azért hívtalak téged, Booker. Én mondhatom, keservesen
                  csalódtam volna benned, fiú, ha visszautasítod.
            </p>
            <p>
               - Nem is gondolhattam arra, tábornok úr.
            </p>
            <p>
               - Lehet, hogy nem sikerül a vállalkozás, de meg kell próbálnunk.
                  Eddig még senkinek sem jutott eszébe. Az indiánusokat hajdanában vadászták, mint a
                  veszedelmes, nemes vadat. Ezekről a vadászatokról könyveket írtak, szines képeket
                  festettek róluk. Hiszen tudjuk... tudjuk. Most nekünk próbát kell tennünk velök,
                  hogy hozzásimíthatók-e a civilizációhoz. Mi erre vonatkozólag a te véleményed,
                  fiú?
            </p>
            <p>
               - A művelődés egyformán számot tarthat minden faj érdeklődésére.
            </p>
            <p>
               - Én is ezt vallom. A rézbőrüek helyzete más volt, mint a
                  négereké.
            </p>
            <p>
               - A négerek háziállatai voltak a fehéreknek. Ezt én minden keserűség
                  nélkül mondom, tábornok úr. A hasznos háziállatot veszik az emberek és
                  kihasználják. A rézbőrüek tulajdonosai voltak Amerikának, ezeket tehát irtották a
                  fehérek, hogy övék legyen Amerika. A rézbőrüek sohasem voltak rabszolgák, s éppen
                  ezért lesz nehéz az én feladatom, tábornok úr, mert... mert én is néger
                  vagyok...
            </p>
            <p>
               Armstrong tábornok maga elé nézett tünődve, hosszan. Végre
                  megszólalt:
            </p>
            <p>
               - És én mégis téged választottalak, Booker, ennek a nehéz munkának a
                  megkezdésére. Megmondom, hogy miért. Te közelebb állsz a vörösbőrüekhez, mint a
                  fehér tanítók.
            </p>
            <p>
               - Neked több lesz a türelmed, te jobban megérted őket. Ezt egészen
                  bizonyosan tudom, s erre számítok is.
            </p>
            <p>
               - Akaratomon nem fog mulni, tábornok úr, legfeljebb tehetségem
                  gyarlóságán.
            </p>
            <p>
               Armstrong tábornok megveregette Booker arcát:
            </p>
            <p>
               - Csak több bizalom, fiam! Együtt dolgozunk majd, Isten segíteni fog,
                  mert jót akarunk.
            </p>
            <p>
               - Isten segíteni fog! - ismételte Booker mélységes meggyőződéssel, s
                  úgy érezte, hogy e rendkivüli ember közelléte őt képessé teszi arra, hogy
                  feladatának megfeleljen.
            </p>
            <p>
               Az indiánus ifjak a következő héten megérkeztek Hamptonba. Külön
                  vasúti kocsiban jöttek, s Washingtonból a kormány megbizottja adta át Armstrong
                  tábornoknak.
            </p>
            <p>
               Szép szál fiúk voltak, komoly, méltóságos magatartásúak. Hosszú
                  hajuk, nemzeti öltözetük elütött a hamptoni iskola gyapjas, göndörhajú néger
                  növendékeinek amerikai közös öltözetétől.
            </p>
            <p>
               Armstrong tábornok külön házban szállásolta el őket, ott étkeztek,
                  ott háltak, ott volt az iskolájuk is. Katonás sorban felállíttatta őket s
                  bemutatta nekik Bookert.
            </p>
            <p>
               - Fiúk, - mondá a tábornok a sor előtt megállva - ez lesz a ti
                  otthonotok. Érezzétek jól magatokat és becsüljétek meg a házat. Washington Booker
                  úr (és ekkor a tábornok karonfogta Bookert), igen, az én fiatal, lelkes barátom
                  visel reátok gondot. Neki engedelmeskedjetek, mert ő fog titeket tanítani.
            </p>
            <p>
               Ennyi volt az egész beszéd. Armstrong tábornok sohasem mondott
                  többet, mint amennyire szükség volt.
            </p>
            <p>
               Az indiánus ifjak komoly arccal és figyelmesen hallgatták a tábornok
                  szavait, s kiváncsian néztek Bookerre.
            </p>
            <p>
               Valóban csak kiváncsiság fejeződött ki az arcukon.
            </p>
            <p>
               Néhány hét eltelt, mikor az indiánus ifjak kezdettek közlékenyebbek
                  lenni Bookerrel szemben.
            </p>
            <p>
               Az a türelem és jóság, mely naponta megnyilatkozott Booker
                  viselkedésében az indiánus ifjak iránt, megnyitotta a szivöket. Közeledtek hozzá
                  őszintén és közlékenyebbek lettek.
            </p>
            <p>
               Midőn az egyik indiánus megbetegedett, s lázasan feküdt napokig:
                  Booker minden szabad idejét a beteg ágyánál töltötte.
            </p>
            <p>
               Ha belépett a beteg szobájába, az indiánus ifju felemelkedett s
                  örvendezve kiáltott fel:
            </p>
            <p>
               - Óh, Washington úr! - s megfogta a Booker kezét s homlokához
                  szorította.
            </p>
            <p>
               A többi indiánus is látta, hogy Booker milyen jó a beteg iránt, s ők
                  is elkezdtek figyelmesek lenni fekete nevelőapjukkal szemben. Ha az iskolateremből
                  kiment, ajtót nyitottak neki, kabátját felsegítették, mosdóvizet vittek a
                  szobájába.
            </p>
            <p>
               Megszerették.
            </p>
            <p>
               A hamptoni iskola növendékei az indiánusokon kivül csupa négerek
                  voltak. Egytől-egyig jobban hozzásimultak az amerikai műveltséghez, mint az
                  indiánusok. Beszéltek mind angolul, tudtak írni, olvasni, értettek valami
                  mesterséghez.
            </p>
            <p>
               Úgy lett volna tehát természetesebb, hogy az indiánusok magukat
                  kevesebbnek érezzék, bizonyos tekintetben feljebbvalóknak tartsák a
                  feketéket.
            </p>
            <p>
               Bookernek jól esett tapasztalnia, hogy a néger növendékek a
                  rézbőrüekkel nem éreztették fölényüket. Igen sokszor segítségükre voltak,
                  útbaigazították s nem volt a vörösek és feketék között semmi torzsalkodás.
            </p>
            <p>
               Ebben a legfőbb érdem Bookeré volt, mert kisded családját úgy
                  gondozta, mint a kotló a tyúkjait. S ha néha egyik-másik néger s az ő indiánusai
                  között nézeteltérés volt: értette a módját, hogy békességesen elintézze.
            </p>
            <p>
               Tavasszal az egyik indiánus fiút Washingtonba kellett kisérnie, hogy
                  a kormány onnan illetőségi helyére szállíttassa. Beteg volt, sürgős
                  levegőváltozást ajánlott az orvos, hogy életben maradhasson.
            </p>
            <p>
               Booker vállalta magára, hogy elkiséri Washingtonba.
            </p>
            <p>
               Hajóra szállottak s elindultak.
            </p>
            <p>
               Midőn a hajón déli ebédre csöngettek: Booker megvárta, hogy a fehérek
                  elköltsék az ebédet, s azután akart indiánus növendékével az ebédlőterembe menni.
                  Tudta, hogy a fehérek a szinesekkel nem ülnek le szivesen egy asztalhoz. Ehhez a
                  szokáshoz akart ő is alkalmazkodni.
            </p>
            <p>
               Midőn az ebédlő ajtaján növendéke után be akart menni, útját elállta
                  a főpincér, s nagyon udvariasan igy szólott:
            </p>
            <p>
               - Sajnálom, uram, de önnek az ebédlőben nincsen helye. Valóban
                  sajnálom, de nem engedhetem be.
            </p>
            <p>
               - Uram - mondá nyugodtan Booker - ez az ifjú a hamptoni iskolában
                  növendékem, én vagyok a tanítója. Rám bizták, hogy kisérjem Washingtonba, mert
                  beteg.
            </p>
            <p>
               - Értem tökéletesen, - válaszolá a főpincér - őt be is engedhetem, de
                  önnek, tanító úr, a legnagyobb sajnálatomra ki kell jelentenem, hogy nincs helye
                  az ebédlőteremben.
            </p>
            <p>
               Az indiánus fiú rögtön megértette, hogy Bookert nem akarják
                  beengedni, s visszajött hozzá.
            </p>
            <p>
               - Nem, nem kell, Washington úr! Nem megyek én sem! Ne, nem!...
            </p>
            <p>
               Nem ment be, pedig Booker nagyon kérte, sőt szelid erőszakkal be
                  akarta tuszkolni.
            </p>
            <p>
               Éppen így jártak Washingtonban is a szállóban. Armstrong tábornok
                  megadta a vendégfogadó címét, s Booker egyenesen odament növendékével.
            </p>
            <p>
               Szobát kért.
            </p>
            <p>
               A portás végigmustrálta a vendégeket, s kijelentette, hogy a fiatal
                  úrnak (az indiánusra mutatott) adhat szobát, de Bookernek nem.
            </p>
            <p>
               Booker beszállásoltatta beteg növendékét, s maga elment valahol
                  éjjeli szállást keresni a washingtoni négerek között.
            </p>
            <p>
               Ez a kétrendbeli tapasztalat sem kedvetlenítette el Bookert. Csak jó
                  előre éreztette vele annak a munkának nehézségét, melyet életének feladatává
                  tett.
            </p>
            <p>
               Mi volt ez a feladat?
            </p>
            <p>
               Kiemelni baromi állapotából a négert, s odajuttatni tanulás és munka
                  árán, hogy igazán embernek tekintsék s ne zárják ki a társadalomból.
            </p>
            <p>
               Nem is haragudott a fehérekre, sőt természetesnek tartotta ezt az
                  elkülönülést. A négerek nagy része még nyers, tudatlan, piszkos tömeg. Ebből a
                  tudatlanságból ki kell emelni, lelkét és testét meg kell tisztítani. Amerikát meg
                  kell győzni ezer meg ezer példával arról, hogy a néger is gondolkozik, tud emberi
                  módon érezni, s beleillik az emberek sorába, bár arca fekete.
            </p>
            <p>
               Oh, most még jobban felbuzdult Booker, most még sokkal szebbnek és
                  dicsőbbnek látta a maga életének célját. Miért vajjon?
            </p>
            <p>
               Mert nem törődött magával, hanem néger testvéreire gondolt. A jövőt
                  nézte, nem a jelent.
            </p>
            <p>
               Nem kesergett, nem panaszkodott, nem gyülölködött, hanem tenni
                  akart.
            </p>
            <p>
               Mikor az indiánus gyermeket a belügyminiszteriumba továbbszállítás
                  végett beadta: sietett vissza Hamptonba.
            </p>
            <p>
               Armstrong tábornok várta már. Újabb tervét közölte vele, s újabb
                  munkára szólította fel.
            </p>
            <p>
               - Esti tanfolyamot szeretnék nyitni, Booker. Napról-napra ostromolnak
                  kérésekkel a fürészmalomban dolgozó felnőttek, s a mosóintézet asszonyai. Ők is
                  szeretnének tanulni. De nekik napi tízórai munkájuk van, tehát csak este érnének
                  reá.
            </p>
            <p>
               - Akkor este fogjuk őket tanítani - felelte Booker.
            </p>
            <p>
               - Vállalnád ezt a rendkivüli munkát is, Booker?
            </p>
            <p>
               - Vállalom, tábornok úr!
            </p>
            <p>
               - Nem csalódtam benned.
            </p>
            <p>
               Tizenketten iratkoztak be első nap a tanfolyamba. Egy hét mulva
                  tizennyolc, a következő héten huszonöt volt a tanfolyamba járóknak a száma.
            </p>
            <p>
               Bookernek soha életében nem voltak derekabb tanítványai, mint ezek a
                  felnőttek. Tízórai nehéz munka után beülni az iskola padjába, s tanulni még két
                  óráig: nem kicsiny dolog.
            </p>
            <p>
               De hát ezeket nem kergette senki tanulásra, önként jöttek, mert
                  kivántak tanulni. És éppen ezért hősökké változtak a kitartásban. Viaskodniok
                  kellett az ellen, hogy szemök a fáradság miatt le ne csukódjék.
            </p>
            <p>
               Booker elnevezte az osztályt „a derekak osztályá”-nak, s ez az
                  elnevezés olyan büszkévé tette a tanfolyam hallgatóit, hogy az esti órákra még
                  betegen is elvánszorogtak, hogy hátra ne maradjanak.
            </p>
            <p>
               A vizsgálaton megjelentek Armstrong tábornok vezetése mellett a
                  hamptoni iskola összes tanítói és tanítónői.
            </p>
            <p>
               
                  A derekak osztálya
               
               mindnyájukat bámulatba ejtette előhaladásával.
            </p>
            <p>
               Armstrong tábornok megölelte Bookert a tanítványai előtt, s így
                  kiáltott fel:
            </p>
            <p>
               - Ennél szebb vizsgálatot még nem hallottam!
            </p>
            <p>
               A derekak osztályából kitört a háladatosság s torkuk szakadtából
                  kiáltozták:
            </p>
            <p>
               - Hip! Hip! Hurrá! Washington úr!
            </p>
            <p>
               Közvetlen a vizsgálatok után egy este, midőn az imaházban a
                  közimáknak vége volt, így szólott Bookerhez Armstrong tábornok:
            </p>
            <p>
               - Washington, sürgős levelet kaptam a tuskegeei városi tanácstól.
                  Szeretnének a néger gyerekek számára elemi iskolát szervezni, de nagyon kötik
                  magukat ahhoz, hogy a tanító fehér legyen, mert nem biznak abban, hogy néger
                  vállalkozhassék erre az állásra. Kérnek, hogy ajánljak nekik alkalmas tanítót.
                  Tuskegee Alabamában van, s mintegy kétezer lakójú városka. A lakosok fele néger.
                  Nos, Washington, nem volna kedved?
            </p>
            <p>
               - Megpróbálhatnám! - felelte Booker Armstrong tábornoknak.
            </p>
            <p>
               - Irok nekik holnap, s téged foglak ajánlani. Jó?
            </p>
            <p>
               - Köszönöm, tábornok úr.
            </p>
            <p>
               Bookernek az volt a szokása, hogy mihelyt valamire csak gondolatban
                  is ráadta a fejét, nyomban egész lelkével hozzákapcsolódott.
            </p>
            <p>
               Most is, hogy a tuskegeei iskola szervezése került szóba, nyomban
                  terveket kovácsolt. Előre elgondolta, hogy milyen sorrendben fog cselekedni, hogy
                  rendezi be az egyes osztályokat, mihez szoktatja hozzá a tanítványait. Elképzelte,
                  hogy milyen fekvése van a városnak, milyen kedves az iskola, milyen kedves szoba
                  várja őt. De ő az iskolát is még szebbé fogja tenni. Ha nincs az udvaron fa, körül
                  fogja ültetni fával, padokat is csinál, s ha szép idő van, künn fog tanítani az
                  udvaron, vagy ha erdő van a közelben: oda viszi ki a gyerekeket.
            </p>
            <p>
               Ilyen szép képeket festett magának Booker a tuskegeei városi
                  iskoláról. De természetes is, hiszen Tuskegee nem olyan kis falu, mind Malden. Ott
                  egészen más iskola várt reá.
            </p>
            <p>
               Napok multak, napok teltek, a tuskegeei tanács késett a
                  válasszal.
            </p>
            <p>
               Booker már arra gondolt, hogy Tuskegeenek nem kell néger tanító,
                  kerítettek azóta fehéret.
            </p>
            <p>
               Végre megjött a válasz. Sürgöny volt. Armstrong tábornok az egész
                  iskola előtt olvasta fel. Ez állott a sürgönyben:
            </p>
            <p>
               „Booker T. Washingtont elfogadjuk. Küldje őt azonnal.”
            </p>
            <p>
               Volt nagy öröm Hamptonban. A meghivást kitüntetésnek tartották, s
                  Washingtont erre a kitüntetésre érdemesnek.
            </p>
            <p>
               Bookert az élet-munka Tuskegeében várta.
            </p>
         </div>
         <div type="chapter">
            <head>
               TIZEDIK FEJEZET.
            </head>
            <p>
               Armstrong tábornok azt az utasítást adta Bookernek, hogy Tuskegeében
                  Campbel urat keresse fel, mert a távirat alá az ő neve volt irva, s a levelet is ő
                  irta annak idején Hamptonba, mikor tanító ajánlását kérte.
            </p>
            <p>
               Bizonyára tekintélyesebb polgár lehet, s ajánlatos, ha nála
                  jelentkezik.
            </p>
            <p>
               Campbel urat az üzletben találta Booker, tehát kereskedő volt s
                  egyuttal bankár is. A bankház ugyanott volt, ahol az üzlet. Nagy földszintes,
                  hosszú épület a tuskegeei piacon.
            </p>
            <p>
               Campbel úr kis, gömbölyü kopasz ember volt, simára borotvált arcu,
                  homlokán jelentékeny nagyságu lencse. Éppen a boltban szolgálta ki a vevőket s
                  nagyon hangosan beszélt, mintha összes vevői nagyot hallottak volna.
            </p>
            <p>
               - Campbel urat keresem - fordult hozzá Booker, - én Hamptonból -
            </p>
            <p>
               - Ejha, Washington úr, - ha jól emlékszem, ezt a nevet olvastam a
                  tábornok levelében.
            </p>
            <p>
               - Booker Washington!
            </p>
            <p>
               - Ugy van!... Hé Todd, szolgáld ki ezt a nénit, nekem most egyéb
                  dolgom van... Tessék, Washington úr, rögtön bevezetem az irodámba. Örvendek, hogy
                  postafordultával jött. Csak előre tanító úr! Teringettét meg kell becsülni a
                  tanult embereket... Vigyázzon arra a zsákra, lisztes lesz a nadrágja...
            </p>
            <p>
               Bevitte Bookert az üzlettől üvegfallal elválasztott parányi irodába s
                  udvariasan leültette. Azután tetőtől-talpig végigmérte s jóindulattal
                  mosolygott.
            </p>
            <p>
               - Fiatal, mondhatom nagyon fiatal... De nem baj. Friss munkához
                  fiatalság kell. Nehéz munkához fiatal reménység. Mondhatom, Washington úr, nehezen
                  ment a dolog. Itt Tuskegeében egy tucat ellensége van a néger iskolának.
                  Elképzelheti, hogy miért. De keményen szorítottuk, én és Lewis Adams - őt is
                  okvetetlenül látogassa meg. Itt van az ötödik szomszédban a műhelye, ügyes ember,
                  jó iparos, pedig néger.
            </p>
            <p>
               Booker mosolygott.
            </p>
            <p>
               Campbel úr észrevette és sietett megjegyezni:
            </p>
            <p>
               - Ne higyje Washington úr, hogy becsmérlésből mondom, hogy néger...
                  Szó sincs róla! Az embert keresem, tetszik tudni, nem a bőrnek a szinét... Nem
                  szolgálhatok egy pohár sörrel vagy talán pálinkát...
            </p>
            <p>
               - Köszönöm, Campbel úr, nem élek sem az egyikkel, sem a
                  másikkal.
            </p>
            <p>
               - Nagyon derék... De hogy tovább folytassam, itt Tuskegeében gyönyörü
                  munka vár Washington barátomra - engedje meg, hogy így szólítom.
            </p>
            <p>
               - Nagyon jól fog nekem esni! - felelte Booker.
            </p>
            <p>
               - Úttörés, tudja, őstalaj megművelés. Ez nagyszerü! Én ismerem, mert
                  én is huszonöt évvel ezelőtt üres kézzel kerültem Tuskegeébe. No de most erről nem
                  beszélek. Csak nézzen körül barátom, s aztán beszéljünk a további
                  tennivalókról.
            </p>
            <p>
               - Mindenekelőtt az iskola épületét szeretném megnézni - jegyezte meg
                  Booker a világ legtermészetesebb hangján.
            </p>
            <p>
               Campbel úr nagyot nézett s aztán megkérdezte:
            </p>
            <p>
               - Már hogy az iskola épületét?... Kedves Washington barátom, ha mi
                  már ott tartanánk!... Mondottam, hogy úttörés. Itt csak kopasz föld van, itt
                  mindent meg kell teremteni.
            </p>
            <p>
               - Úgy is jó lesz! - felelte Booker s elbúcsúzott Campbel úrtól, aki
                  búcsúzóul meg ennyit mondott:
            </p>
            <p>
               - Semmi csüggedés, Washington barátom. Csak nézzen körül. Beszéljen
                  még ma Lewis Adams urral... Viszontlátásig!
            </p>
            <p>
               Fölkereste az uj iskola másik barátját, Lewis Adamsot.
            </p>
            <p>
               Hatalmas darab ember volt Adams, valóságos óriás. Emberei három
                  műhelyben dolgoztak. Az egyikben cipészek, a másikban szijgyártók, a harmadikban
                  bádogosok. Ő maga mind a három mesterséghez értett. Még rabszolga korában tanulta
                  meg s mióta a maga gazdája lett, a három mesterség jó módhoz és tekintélyhez
                  juttatta Tuskegeében. Iskolába sohasem járt, de a maga erejéből felnőtt korában
                  tanult meg írni és olvasni. Éppen egy hatalmas pléhlapon kalapált, mikor Booker
                  belépett a műhelyben.
            </p>
            <p>
               - Halló, mit akarsz? - kiáltott rá Bookerre Adams mester s félszemmel
                  rápillantott az urimód öltözött Bookerre.
            </p>
            <p>
               - Lewis Adams urat keresem.
            </p>
            <p>
               - Nos, nos?
            </p>
            <p>
               - Washington -
            </p>
            <p>
               - Hurrah! - kiáltott fel Adams mester s lehajította a kalapácsot,
                  földre dobta a nagy pléhlapot, hogy csak ugy csörömpölt. Odament Bookerhez s
                  megölelte.
            </p>
            <p>
               - Vállalkoztál!... Derék fiu vagy!... Mondtam Campbel úrnak, hogy nem
                  kell félni a néger tanítótól... Teringettét, ez jó nap nekem! Nálam maradsz
                  ebéden, Washington. Hova is mennél?... Megdicsért ám a hamptoni iskola
                  kormányzója. Te, mikor a levelet Campbel úr nekem felolvasta, hát már akkor
                  tetszettél nekem.
            </p>
            <p>
               - Ó Adams úr!... Milyen jól esik ez nekem!
            </p>
            <p>
               - Lesz, ahogy lesz eleinte, csak megkezdjük azt az iskolát. Nem
                  mindenkinek tetszik a tuskegeei polgárok közül, de nekem tetszik, mert én néger
                  vagyok s örvendek, ha a néger előbbre halad. Meg kell mutatni, igen, meg kell
                  mutatni... Most mindjárt velem jössz, hogy ismerd meg a családomat.
            </p>
            <p>
               Az óriás karon fogta Bookert és cipelte magával.
            </p>
            <p>
               És Booker e pillanatban azt érezte, hogy megsokasodott az ereje, nem
                  fél semmi nehézségtől. Azt érezte, hogy nincs egyedül.
            </p>
            <p>
               A kétezer lakosú Tuskegee gyönyörü szép vidéken feküdt. Óriási
                  gyapotültetvények voltak a környéken, pompás fekete földje gazdagon fizette vissza
                  az emberek munkáját. Másfél kilométerre tőle gyönyörü erdős domboldal, melyet
                  kanyarogva ölelt körül bővizü patak.
            </p>
            <p>
               A városka lakóinak fele fehér volt, fele néger. A fehérek a
                  jobbmóduak voltak, a szomszéd ültetvények tulajdonosai, iparosok és kereskedők. Jó
                  szemmel nézték a négereket, mert munkájuknak hasznát vették. Virágzó iskolájok is
                  volt, melybe azonban néger tanulót nem vettek föl. Ezért kellett a városkában
                  néger iskolát szervezni, no meg azért is, hogy a nagykiterjedésü környék
                  ültetvényein elszórtan dolgozó néger munkások gyermekei, ha különös kedvük és
                  tehetségük van, iskolába járhassanak.
            </p>
            <p>
               Booker alaposan megnézett mindent s Tuskegeet minden tekintetben
                  alkalmas helynek látta arra, hogy ott néger iskolát nyissanak.
            </p>
            <p>
               Egyelőre a metódista templomot s a mellette levő üres, kissé omladozó
                  gerendaházat jelölte ki az iskola elhelyezésére.
            </p>
            <p>
               Mielőtt azonban az iskolát megnyitotta, be akarta járni az egész
                  kerületet, hogy megismerje a négerek állapotát s hogy mindenütt ismertesse a
                  Tuskegeeben megnyitandó iskolának a célját.
            </p>
            <p>
               Lewis Adams ebből a célból átengedte neki öszvér fogatát, mert arról,
                  hogy Booker szegényesen, gyalog tegye meg a nehéz útat, hallani sem akart.
            </p>
            <p>
               - Hadd lássák, hogy a tuskegeei néger iskola tanítója nem csavargó.
                  Jobban fognak a szavára hallgatni s hamarább adják rá a fejöket, hogy iskolába
                  járassák a gyermekeiket... Csak bizd rám a dolgot, Booker! Ismerem én az
                  embereket. Mire visszajössz megigazíttatjuk a gerendaház tetejét is...
            </p>
            <p>
               Booker megkezdette julius első hetében körútját. Nem sok örvendeteset
                  várt ettől az útjától, de hogy olyan sok elszomorító dolgot fog látni, még sem
                  gondolta volna.
            </p>
            <p>
               Az egész nagy kerületben nem talált egyetlen egy rendes falvat sem,
                  melyben rendes utcasor, türhető házak, piac, csinosabb templom, némileg fölszerelt
                  iskola lett volna.
            </p>
            <p>
               A nagy ültetvények mellett fából összerótt, sárgás agyaggal
                  betapasztott, apró, egészségtelen, rosszul szellőztetett viskók össze-vissza.
                  Sehol egy-egy parányi kert a viskó mellett, sehol gondozottabb udvar.
            </p>
            <p>
               Ha egy-egy néger a faluba érkezett, a kiváncsi gyermekek szájtátva
                  bámészkodtak reá, kiváncsi öreg asszonyok tipegtek a kunyhókból, kérdéseire bambán
                  feleltek vagy a vállukat vonogatták. Nem voltak iránta bizalmatlanok, mert hiszen
                  látták, hogy ő is néger, de nem tudták elképzelni, hogy miért jött, mit akar
                  tőlük.
            </p>
            <p>
               Az éjszakát mindenütt a néger kunyhók valamelyikében töltötte.
            </p>
            <p>
               És milyen nyomorúságosak voltak ezek a kunyhók belül! A szögletben
                  rongyból készült vackok, néhol durván összerótt ágyféle, székek helyett rozoga
                  lóca, a piszkos, füstös tűzhely, a taposott házföld tele száradt sárral. Levegője
                  dohos, ablaka parányi, az is be volt szögezve, hogy télen a meleg valahogy ki ne
                  illanjon belőle.
            </p>
            <p>
               Mindez nem volt egészen ujság Bookernek, de mióta az emberhez illőbb
                  tiszta és rendes, egészséges lakóhelyet tapasztalatból ismerte: nem tudta
                  megérteni, hogy ilyen szörnyü odukban is megélhet az ember.
            </p>
            <p>
               De volt ám kacagtató furcsaság is némely néger kunyhóban.
            </p>
            <p>
               Egyik piszkos viskóban pompás ingaórát látott a falon. Az óra
                  természetesen nem járt. Hiszen ha járt volna, a gazdája úgy sem mérte volna
                  szerinte az időt. Az megtetszett neki s az utazótól megvette havi
                  részletfizetésre. Azt mondta az utazó, hogy a falra szokták függeszteni. Jól van.
                  Felfüggesztette a falra.
            </p>
            <p>
               Egy másik kunyhóban, ahova ebédre hívta meg őt a házigazda, nagy
                  meglepetésére orgonát talált.
            </p>
            <p>
               - Tudsz orgonálni? - kérdezte nagy csodálkozva a gazdától.
            </p>
            <p>
               - Nem tudok.
            </p>
            <p>
               - Talán a fiad tanul?
            </p>
            <p>
               - Nem tanul az sem.
            </p>
            <p>
               - Miért vetted ezt az orgonát?
            </p>
            <p>
               - Tetszett. Havonta három dollárt fizettem érte - mondotta boldogan
                  mosolyogva a néger.
            </p>
            <p>
               Mikor pedig az ebédre leültek, kisült, hogy négyüknek csak egy villa
                  jutott. Ezt is csak most tették az asztalra, mert vendég jött hozzájuk.
            </p>
            <p>
               Asztalterítésről természetesen szó sem lehetett. A háziasszony
                  középre tette a füstös serpenyőt, abból egy-egy darab kövér disznóhúst kiszedtek
                  sorjában, rátették a kukoricalisztből sütött kenyérdarabra s kés nélkül
                  falták.
            </p>
            <p>
               A gyermekek nem is ültek le, anyjuk a markukba nyomta a húst meg a
                  kenyeret s a gyerekek, usgyi, kifutottak az udvarra, lekuporodtak a földre s ott
                  költötték el az ebédet. Vizet utána a korsóból ittak rendre, már tudniillik abban
                  a sorrendben, amint megszomjaztak. Asztalkendőjük a tenyerük volt, fogvájójuk az
                  ujjuk.
            </p>
            <p>
               Estére Bookernek sem jutott ágy. Valamelyik szögletben vackot
                  készített az asszony s mind az egész család egy szobában hált. Reggel ki kellett
                  mennie az udvarra a kúthoz annak, aki éppen meg akart mosakodni. Mert, hogy a
                  mindennapi mosakodás nem tartozott a rendes szokások közé: ez egészen
                  természetes.
            </p>
            <p>
               Kora reggel az egész család kiment az ültetvényre. Kivitték a
                  gyermekeket is, még a csecsemőket is. Ott maradtak egész nap. Csak a jómagukkal
                  tehetetlen aggok és betegek maradtak otthon.
            </p>
            <p>
               Hát vasárnap?
            </p>
            <p>
               A vasárnapi munkaszünet már szombaton délután kezdődött. A férfiak
                  kiültek a kunyhók elé, pipáztak és beszélgettek, vagy maguk elé meresztették a
                  szemöket. Átadták magukat a teljes lustaságnak.
            </p>
            <p>
               Vasárnap azzal az ürüggyel, hogy egyet-mást vásárolniok kell,
                  begyalogoltak a több kilométerre fekvő városkába s ott elácsorogták az időt.
                  Nézelődtek, pipáztak, a férfiak ittak is, vagy ha népgyülés volt, odavegyültek a
                  hallgatóság közé. Nem törődtek azzal, hogy értik-e a szót vagy nem. Az időt szépen
                  elpocsékolták.
            </p>
            <p>
               No de a legeslegfurcsább mégis az volt, amit az egyik példás
                  piszkosságu viskóban látott Booker.
            </p>
            <p>
               Az udvart fölverte a giz-gaz, a viskó vakolatja csak itt-ott maradt
                  meg mutatóba; a szoba padlója hónapok óta nem látott seprüt. Benn a házban, az
                  ablak mellett ült egy néger siheder, előtte könyv, melyre buzgón nézegetett.
            </p>
            <p>
               Booker belenézett a könyvbe. Francia nyelvtan volt. Igen, a néger fiu
                  ezt a nyelvtant tanulmányozta, holott semmiből alapos ismerete nem volt.
            </p>
            <p>
               Booker ezen a visszásságon nem ütődött meg. Ez az összevisszaság azt
                  mutatta, hogy a néger gyerekek tanításának okos rendjére égető szükség van.
            </p>
            <p>
               Körútjáról szomorú kétségek között tért vissza Tuskegeebe.
            </p>
            <p>
               - Vajjon nem vágtam-e igen nehéz fába a fejszémet? - tünődött
                  magában. - Tudok-e gyönge erőmmel e szomorú állapotokon segíteni? Ha az én iskolám
                  Tuskegeeben nem sikerül, ha esetleg be kell majd zárnunk, nem lesz-e az a
                  négerekre még sokkal szomorúbb, mint reánk nézve? Nem fogják-e a fehérek (már t.
                  i. azok, akik a néger iskolának most ellenségei) azt mondani: «Tudtuk mi előre, a
                  négerek baromi munkára valók, nem tanulásra.» - Ettől félt Booker leginkább.
            </p>
            <p>
               Tépelődött magában napokig, de aztán eszébe jutott Hampton, eszébe
                  jutottak a «derekak» s megint győzedelmeskedett benne a hit.
            </p>
            <p>
               - Nem lehet az, hogy ne sikerüljön, amire az ember egész lelkét
                  ráteszi! Kell mindenütt haladásnak lennie.
            </p>
            <p>
               És eszébe jutottak a hamptoni iskola fehér tanítói, legfőképen maga
                  Armstrong tábornok s úgy fellelkesült, hogy csüggetegségét szégyelte.
            </p>
            <p>
               - Meg fogom csinálni a tuskegeei iskolát, ha térdig kopik is a lábam,
                  bejárom egész Amerikát és koldulni fogok, ha kell, sírni fogok a gazdagokhoz, ha
                  kell, de nem hagyom abba az én munkámat. És az Isten nem hagy el, mert jót akarok
                  cselekedni a magam fajáért!
            </p>
            <p>
               *
            </p>
            <p>
               A rozoga gerendaházat rendbehozta, szerzett egy falitáblát, azt ő
                  maga feketére festette; kerített négy-öt lócát, jó volt az egyelőre iskolapadnak,
                  asztalt is adott Lewis Adams, s harminc néger tanulóval megnyilt a tuskegeei
                  iskola. Nem is kis gyerekek voltak, hanem tizenöt évestől fel negyvenig. Sőt a
                  beiratkozott tanulók közül tizenkettő már tanító is volt.
            </p>
            <p>
               Ezek maguk is érezték, hogy keveset, sőt semmit sem tudnak, azért
                  állottak be a Booker iskolájába tanulónak, hogy elülről kezdjék.
            </p>
            <p>
               Egy hét mulva ujabb tanítványok jelentkeztek nemcsak Tuskegeeből,
                  hanem a környékből is.
            </p>
            <p>
               Hire futott, hogy megnyilt az iskola, s többen csak erre vártak, hogy
                  vajjon igazán megnyílik-e? A bizonyosság felbuzdította őket.
            </p>
            <p>
               Iskolaszolga nem volt, de nem is kellett, mert Booker a
                  tanítványaival sepertette, poroltatta, szellőztette: tartotta rendben az
                  iskolát.
            </p>
            <p>
               - Ez az iskola a mi hajlékunk, a mi munkánknak a műhelye, erről tehát
                  mindenkinek gondoskodnia kell. Aki ide belép, az tanulni, tehát dolgozni akar. Az
                  ajtó nincs bezárva, jöhet, akinek kedve van, de csak addig maradjon itt közöttünk,
                  amíg dolgozik. Mihelyt elmegy a kedve, veheti a kalapját s elmehet. Senkit sem
                  fogunk visszatartóztatni.
            </p>
            <p>
               A harmadik héten már ötvenre szaporodott a tanítványok száma.
            </p>
            <p>
               A haladottak a metódista templomban tanultak, a kezdők a
                  gerendaházban. Míg Booker az egyik osztállyal foglalkozott, a másik osztály
                  tanulóinak elő kellett készülniök a leckére.
            </p>
            <p>
               Egyik délelőtt három tanítvány küldöttségbe jött Washingtonhoz:
            </p>
            <p>
               - Washington úr, - kezdé a szónok, aki tíz évvel volt idősebb a
                  tanítónál - arra akarjuk kérni, hogy az év végére nekünk diplomát adjon, hogy mi
                  is tanítók legyünk.
            </p>
            <p>
               Booker mosolygott.
            </p>
            <p>
               - Egy év múlva ti még nem tudtok annyit, hogy tanítók lehessetek. A
                  tudományt nem lehet kanállal beszedni, sem gőzerővel besajtolni a fejbe. Három
                  esztendőnél előbb nem lehet senki kész. Akinek ez sok idő: gondolja most meg, s
                  keressen más munkát.
            </p>
            <p>
               Nagyon el voltak szontyolodva a küldöttség tagjai s
                  visszasompolyogtak az iskolába, hogy tovább tanuljanak.
            </p>
            <p>
               A hatodik hét végén új munkatársa akadt Bookernek.
            </p>
            <p>
               Olivia A. Davidson tanítónőt állította Washington mellé társúl a
                  tuskegeei néger iskola felügyelő bizottsága.
            </p>
            <p>
               Olivia kisasszony szintén néger származású volt, bár világos arcszíne
                  lévén, bátran eltagadhatta volna származását.
            </p>
            <p>
               Törékeny, gyönge szervezetű teremtés volt az uj tanítónő, de a
                  szeméből kiolvashatta Booker a legbámulatosabb akaraterőt.
            </p>
            <p>
               Ohióban született, ott is tanult, s előbb Mississipiben, később
                  Memphis városában tanított. Mikor Mississipiben tanított, akkor történt, hogy
                  himlőjárvány lépett fel. Az iskola egyik növendéke megbetegedett. Olivia
                  kisasszony rögtön bezárta az iskolát s fölkereste a himlős tanítványt. Teljesen
                  elhagyatva feküdt egy üres kunyhóban. Nem merte senki ápolni, mert attól féltek,
                  hogy ők is elkapják ezt a ragadós betegséget.
            </p>
            <p>
               Olivia nem félt, addig maradt a beteg mellett, míg az szerencsésen
                  felépült.
            </p>
            <p>
               Mikor pedig Memphisben a sárgaláz dühöngött, Olivia kisasszony
                  sürgönyözött a polgármesternek s ajánlkozott ápolónőnek.
            </p>
            <p>
               Olyan páratlanul szelid természete s olyan rábeszélő képessége volt,
                  hogy Booker nem győzött hálát adni az Istennek, hogy éppen ezt a társat rendelte
                  melléje.
            </p>
            <p>
               Most már volt, akivel nemcsak a munkáját, hanem mindennapi gondjait
                  is megossza.
            </p>
            <p>
               Néhány héttel utóbb meghallotta Booker, hogy Tuskegeetől másfél
                  kilométernyire, igen szép erdős domb mellett, egy elhagyott ültetvény olcsó áron
                  eladó. A tulajdonos, mióta háza leégett, nem akarta folytatni, s más vidékre
                  költözött, más foglalkozást keresett.
            </p>
            <p>
               Booker Olivia kisasszonnyal kiment s megnézték a birtokot. Mind a
                  ketten el voltak a hely szépségétől ragadtatva. Iskola elhelyezésére gyönyörübbet
                  nem is lehetett volna elképzelni.
            </p>
            <p>
               Épület csak négy volt a birtokon. Egy ócska gerendaház, melyben
                  hajdanán a rabszolgák ebédeltek, egy roskadozó konyha, egy omlatag istálló s egy
                  elég terjedelmes, vén tyúkól.
            </p>
            <p>
               Bookerék ezeket is apróra megnézték.
            </p>
            <p>
               - Nézze Olivia, ebből az ólból csinálunk osztályt, az istállóból
                  disztermet. A konyhában főzünk. Később, ha majd megtollasodunk, a bennlakó
                  növendékek itt étkeznek. Az erdőt apránként kiirtjuk, a földet szépen megműveljük,
                  persze mindezt a magunk erejéből és... és ez lesz Dél-Amerikában a legszebb
                  iskola. Nem gondolja maga is, Olivia?
            </p>
            <p>
               - Én már ugy nézek rá, mintha az iskolánké volna! - jegyzé meg
                  Olivia, s gyönyörködve jártatta végig szemeit az ócska épületeken, a mellette levő
                  erdő szép szál fáin, a sűrű cserjéken, az egész birtokon, amely messze
                  elterjedt.
            </p>
            <p>
               - Gyerünk s beszéljünk nyomban a vételárról.
            </p>
            <p>
               Az ár nem volt sok. Mindössze 500 dollár. Sőt a tulajdonos
                  megelégedett volna 250 dollár készpénzfizetéssel is, ha azonnal történik s egy év
                  mulva kívánta volna a másik felének megadását.
            </p>
            <p>
               Booker pénztára természetesen üres volt. De a kis birtok
                  megszerzéséről nem tudott és nem akart lemondani. Törte a fejét, hogy mitévő
                  legyen? Honnan teremtse elő a 250 dollárt?
            </p>
            <p>
               Hirtelen megvillant agyában, hogy Marshall úrhoz fordul, a hamptoni
                  intézet kincstartójához.
            </p>
            <p>
               Nyomban leült s írt Marshall úrnak hosszú, részletes levelet. Mindent
                  megírt, amit az ügyre nézve fontosnak tartott, s végül kért tőle 250 dollárt
                  kölcsön az intézet pénztárából. Megírta azt is, hogy ő a maga becsületével
                  kezeskedik a kölcsön pontos visszafizetéséről.
            </p>
            <p>
               Néhány nap mulva megjött a válasz, s megjött a 250 dollár.
            </p>
            <p>
               A levélben ez állott:
            </p>
            <p>
               - Kedves Washington barátom! Nagyon derék dolog, hogy rám gondolt. Én
                  az intézet pénzéből nem adhatok kölcsön semmiféle célra. De hajlandó vagyok a kért
                  összeget a magaméból kölcsön adni. Kezessége elég. A vételhez szerencsét, a
                  munkához további lelkes kitartást kiván
            </p>
            <p>
               
                  I. F. B. Marshall.
               
            </p>
            <p>
               A tuskegeei iskola a negyedik hónapban már saját helyiségében volt. A
                  tyúkólt rendbehozták a tanítványok, a konyhában a tanítóknak ebédet főztek a
                  tanítványok, az istálló fedelét kijavították a tanítványok.
            </p>
            <p>
               Ha a tanulásnak vége volt, szerszámot vettek a kezökbe s dolgoztak.
                  Igy akarta Washington és erősen akarta, hát úgy lett.
            </p>
            <p>
               Egyszer így szólt Booker a tanítványaihoz:
            </p>
            <p>
               - Ma megkezdjük az erdőírtást. Legalább husz holdat ebből az erdőből
                  szántófölddé fogunk tenni. Egyelőre huszat, később még többet.
            </p>
            <p>
               A tanulók megcsóválták a fejöket. Nem tetszett nekik a Booker
                  szándéka.
            </p>
            <p>
               Booker úgy tette magát, mintha észre sem vette volna ezt a
                  húzódozást.
            </p>
            <p>
               Az iskola végeztével a tanító vette a fejszét és az erdőbe ment. Nem
                  hívott senkit, csak maga ment.
            </p>
            <p>
               Nemsokára ott voltak ők is, döntögették a fákat, hordották a
                  gallyakat s ezentúl mindennap serényen folyt az erdőírtás. Az erdőírtás után a
                  kapálás s a többi munka.
            </p>
            <p>
               Ezalatt Olivia kisasszony a pénzgyűjtés különböző módjait eszelte ki.
                  Készített gyűjtőívet s rendre járta a tuskegeei polgárokat, előbb a feketéket,
                  aztán külön gyűjtőívvel bekopogtatott a fehérekhez.
            </p>
            <p>
               A gyűjtőíven ez állott felül:
            </p>
            <p>
               «Kegyes adományok a tuskegeei néger iskola telekvásárlására.»
            </p>
            <p>
               Minden nap hozott haza centeket, dollárokat. Gyült a pénz,
                  gyült.
            </p>
            <p>
               Rendezett ünnepélyeket, betanított költeményeket, éneket. Fáradozott
                  egész nap. Aztán meghívókat küldött szét, az előkelőket Booker személyesen hívta
                  meg. A felülfizetéseket külön megköszönték szép levelekben s az adakozók nevét
                  beletétették az ujságokba.
            </p>
            <p>
               Gyűlt a pénz, gyűlt.
            </p>
            <p>
               Gyűléseket hívtak össze, s nyilvánosan szónokoltak. Olivia kisasszony
                  is beszélt, de különösen Booker tünt ki nyilvános beszédeivel.
            </p>
            <p>
               És gyűlt a pénz, gyűlt.
            </p>
            <p>
               Egy ilyen népgyülés után Booker lakásának az ajtaján egy töpörödött
                  néger anyóka kopogtatott be. Folt hátán folt volt a ruhája. Kampós botjára
                  támaszkodva bukdácsolt be. Jobbkezében egy színehagyott, összehajtogatott kendőt
                  szorongatott. Valami lehetett a kendőben.
            </p>
            <p>
               Booker azt hitte, hogy kéregetni jött s már a zsebébe nyult, hogy
                  alamizsnát adjon az anyókának, midőn az megszólalt:
            </p>
            <p>
               - Washington úr, hallottam a prédikálást. Isten látja, én csak
                  tanulatlan vén asszony vagyok... Mindig másnak szolgáltam. Megértettem, hogy
                  Davidson kisasszony és Washington úr mit akarnak. A fekete emberek gyermekeiből
                  jobb népet akarnak csinálni. Nekem pénzem nincs, de itt van hat tojás,
                  összegyüjtöttem. Ezt odaadom. Csináljanak jobb embert a fekete gyerekekből...
            </p>
            <p>
               Három hónap telt el a kis birtok megvétele után, s a kétszázötven
                  dollár együtt volt. Egy napig sem várt Booker, hanem postára adta a pénzt s
                  hálálkodó levélben köszönte meg Marshall úrnak, hogy olyan hathatósan segítségére
                  sietett a tuskegeei iskolának.
            </p>
            <p>
               Most már arról kellett gondoskodni, hogy az irtott erdő helyét
                  megműveljék. Booker gazdaságot akart berendezni, hogy jövedelme legyen belőle az
                  iskolának. De meg azért is, hogy a növendékek a mezei munka minden nemét ott az
                  iskolában tanulják meg.
            </p>
            <p>
               Akinek nincs pénze, az nem fogadhat munkást. Annak magának kell
                  dolgoznia.
            </p>
            <p>
               A tuskegeei iskolában számos olyan néger járt, aki a tanítás díját
                  nem tudta megfizetni, még kevésbbé a tartásdíjat a szállásadójának.
            </p>
            <p>
               - Ezek majd dolgozni fognak az iskola gazdaságában, munkájuk díját
                  beleszámítják a tanítás díjába, sőt azonfelül is marad valami keresetük -
                  magyarázta Booker Campbel úrnak, midőn előterjesztette szándékát a gazdaság
                  berendezésével.
            </p>
            <p>
               - Washington barátom, ez okos gondolat, de egytől félek.
            </p>
            <p>
               - Mitől, Campbel úr?
            </p>
            <p>
               - Megszöknek a tanítványai.
            </p>
            <p>
               - Én ettől nem félek. Aki a munka elől szökik meg, azért nem
                  kár.
            </p>
            <p>
               - Ebben igaza van, barátom, de több helyen hallottam már, hogy
                  panaszkodnak a szülők. Azt mondják, hogy Washington úr iskolát igért, s most
                  napszámba fogja a tanulókat. Nekik az kellene, ha urat nevelnének gyermekeikből,
                  hogy megszabaduljanak a nehéz munkától...
            </p>
            <p>
               - Tudom, Campbel úr, de azért megmaradok a szándékom mellett. Ennek
                  az egész kerületnek főfoglalkozása a földművelés. Én azt akarom, hogy sok derék
                  mezőgazdasági munkához értő ember kerüljön ki a tuskegeei iskolából. Hogy ezek
                  maradjanak itt, legyenek tiszta, józan, értelmes és szorgalmas földművelők.
            </p>
            <p>
               - Így van, így!... Sőt csak így van helyesen, de mondom, a feketék -
                  különben igaza van, akinek nem tetszik, ne járjon iskolába. Csinálja meg a kis
                  gazdaságot...!
            </p>
            <p>
               - Előbb kicsit, Campbel úr, aztán lesz belőle nagy! - lelkesedett
                  Booker.
            </p>
            <p>
               - Alighanem így lesz, Washington barátom. Mióta megszerezte az
                  ültetvényt, nem tartok semmit lehetetlennek.
            </p>
            <p>
               Megint gyűjtőívek készültek, megint sorjába járták a tuskegeei
                  lakosokat s gyűjtöttek a gazdaság céljaira.
            </p>
            <p>
               Az első nap beérkezett adományok között volt egy öreg vak ló. A «Vén
                  szürke», amint Booker elnevezte. Smith úr ajándékozta az iskolának...
            </p>
            <p>
               Igen, ez volt az első igás állata a tuskegeei gazdaságnak. És
                  tizenkilenc esztendő mulva ugyanannak a gazdaságnak 2000 darab lova, csikója,
                  öszvére, tehene, borja, ökre; tömérdek juha, kecskéje és hétszáz sertése
                  lett!
            </p>
            <p>
               A tanulók száma a második évben közel volt a másfél százhoz. Nemcsak
                  a városkából meg a környékről, hanem sokkal távolabbról is özönlöttek a tanulni
                  vágyó négerek a Washington iskolájába.
            </p>
            <p>
               A tyúkólban, s az istállóban már nem lehetett annyi tanulót
                  elhelyezni.
            </p>
            <p>
               Most már igazi épület emeléséről kellett gondoskodni.
            </p>
            <p>
               Booker összeállott egy pallérral s közösen megcsináltak egy tervet.
                  Apróra kiszámították, hogy mindenestül, a munkások bérét nem számítva, éppen 6000
                  dollárba fog kerülni.
            </p>
            <p>
               Szédítő nagy összeg volt ez! Ebben az időben egy nap beállított
                  Washingtonhoz egy fehér ember.
            </p>
            <p>
               Ennek Tuskegeetől nem messze nagy fürésztelepe volt.
            </p>
            <p>
               - Üzleti ügyben jöttem Washington úrhoz - kezdette a fehér.
            </p>
            <p>
               - Parancsoljon!
            </p>
            <p>
               - Azt hallottam, hogy iskolát akar építeni. Hajlandó vagyok az
                  építkezéshez szükséges összes faanyagot szállítani.
            </p>
            <p>
               - Nagyon köszönöm az ajánlatot, uram, de őszintén ki kell jelentenem,
                  hogy bármennyire szükség volna is az iskolaépületre, nem foghatok még hozzá, mert
                  most még egyáltalában nincs egy dollárunk sem.
            </p>
            <p>
               - Az nem tesz semmit, Washington úr. Maga jótáll a becsületszavával,
                  s fizet akkor, amikor tud. Én a maga szavában éppen úgy megbízom, mintha írásos
                  szerződés volna. Számíthatok rá, hogy nálam szerzi be a faanyagot?
            </p>
            <p>
               - Mihelyt megkezdhetjük, írni fogok, - felelte Booker, s
                  megszorította a derék vállalkozó kezét.
            </p>
            <p>
               Megint kezdődött a pénzgyűjtés.
            </p>
            <p>
               Roppant nagy volt Tuskegeeben a lelkesedés, midőn hire kerekedett
                  annak, hogy Washington iskolát akar építeni. Szép, tágas, jól berendezett
                  iskolát.
            </p>
            <p>
               A gyüjtőívek teltek, a számok nőttek.
            </p>
            <p>
               Booker népgyűlést hívott össze, s a népnek szónokolt. Nemcsak
                  feketék, hanem egy-két fehér is hallgatta, érdeklődésből is, kiváncsiságból is,
                  amint az már rendesen történni szokott, ha a piacon nagyobb csődület van.
            </p>
            <p>
               Egyszer csak nyugtalanság támad a hallgatóság körében. Sokan
                  piszegtek is.
            </p>
            <p>
               Egy teherhordószekér közeledett, s egyenesen a gyülekezetnek
                  tartott.
            </p>
            <p>
               - Halló!... Megbolondultál? - kiáltottak a szekéren ülő négerre...
                  Állj meg, vak vagy, nem látod, hogy itt gyülés van?
            </p>
            <p>
               - Ide jöttem! - válaszolt makacsul a néger, s közébe hajtott az
                  embereknek.
            </p>
            <p>
               Utat kellett csinálni a hóbortosnak, különben baj lett volna.
            </p>
            <p>
               A szekéren hatalmas, kövér disznó röfögött.
            </p>
            <p>
               Booker elhallgatott, s várakozással nézett a négerre, aki őt
                  megpillantva az emelvényen, levette fejéről a kalapot, s így szólott:
            </p>
            <p>
               - Ide jöttem én is, mert hallottam, hogy itt ma nagy gyülekezés lesz
                  az iskola irányában. Nekem pénzem nincs, de hizlaltam két disznót. Ehun van az
                  egyik. Ezt hoztam el, s itt is hagyom. Ez az iskoláé. Minden néger, aki a maga
                  fajtáját szereti, a legközelebbi gyülésre hozzon egy disznót. Csak ezt akartam
                  mondani.
            </p>
            <p>
               Eget verő hurráh kiáltás kisérte a néger szavait.
            </p>
            <p>
               Nosza ragadós lett a példa. A négerek tömegesen jelentkeztek, hogy az
                  iskolaépítésnél, amikor csak ráérnek, napokig ingyen fognak dolgozni.
            </p>
            <p>
               Mikor aztán Tuskegee lakóinak áldozatkészsége kimerült, Olivia azt az
                  ajánlatot tette Washingtonnak, hogy elmegy az északi államok nagyvárosaiba s a
                  gazdagoknál megkezdi a koldulást.
            </p>
            <p>
               Ez annyit jelentett, hogy gyűjtőívet hordoz körül, elmondja, hogy mit
                  akarnak Tuskegeeben csinálni, s adakozásra szólítja fel a gazdag embereket.
            </p>
            <p>
               - Menjen, Olivia, - biztatta munkatársát Booker, - s ne riadjon
                  vissza attól, ha sok helyütt eleinte üres kézzel bocsátják el.
            </p>
            <p>
               - Sőt attól sem félek, ha tolakodónak tekintenek. Csak az szégyen, ha
                  az ember magának koldul, iskolának koldulni nem szégyen.
            </p>
            <p>
               - Azalatt én megkezdem itthon az építkezést. Írok a vállalkozónak,
                  hogy most már bizonyos az iskolaépítés, számítunk a faanyagra.
            </p>
            <p>
               - Lehet, hogy hetek mulva térhetek vissza, de mihelyt együtt lesz
                  valamelyes számbavehető pénz -
            </p>
            <p>
               - Küldje azonnal, Olivia, mert az építkezésnél mindennap van kiadás.
                  Igaz, hogy Campbell úr is megígérte, hogy néhány száz dollár kölcsön mindig
                  rendelkezésünkre áll, de mégis jobb, ha nem kell kölcsönpénzzel kezdeni.
            </p>
            <p>
               - Nekem az a sejtelmem, Booker, hogy az északi államok idővel ontani
                  fogják nekünk a pénzt. És én igen természetesnek is tartom, mert ahol a milliók
                  oly rohamosan gyülnek össze, ott kötelessége a dúsgazdagoknak, hogy a szegények és
                  műveletlenek neveléséről gondoskodjanak. Nem tudom, igazam van-e?
            </p>
            <p>
               - Kedves Olivia, nekünk ezt hinnünk kell, s mi hisszük is, hogy ez az
                  igazság. Ha magát a dúsgazdagok adományaikkal győzik meg róla, akkor örvendeni
                  fogunk mindketten, hogy él az emberek között az igazság. De valamire különösen
                  kérni akarom. Igérje meg, hogy a fárasztó munkában nem feledkezik meg magáról
                  sem.
            </p>
            <p>
               Nem értem, Booker, mit akar ezzel mondani?
            </p>
            <p>
               - Nem szabad megfeledkeznie arról, hogy nincs vasból, hanem gyönge és
                  pihenésre is szüksége van.
            </p>
            <p>
               Olivia mosolygott.
            </p>
            <p>
               - Ha látom, hogy van sikere a munkának, megfeledkezem a fáradságról.
                  Ez nálam így van, bár különösnek hangzik.
            </p>
            <p>
               Booker bólintott, s megszorította társának a kezét.
            </p>
            <p>
               - Én ezt megértem... Mégis kérem, hogy kimélje magát, amikor csak
                  lehet. A maga egészségére és erejére iskolánknak és fajunknak szüksége van, és...
                  nekem is szükségem van, Olivia, mert megvallom, maga nélkül nem tudnék semmit
                  csinálni.
            </p>
            <p>
               Olivia nem szólott semmit, nem nézett Bookerre, s mégis úgy tetszett
                  neki, hogy látja a lelkes szempárt, amely olyan hűségesen tud reá nézni, s halkan
                  mondá:
            </p>
            <p>
               - Ne aggódjék miattam, barátom! Vigyázni fogok az egészségemre.
            </p>
            <p>
               Ebben aztán Booker megnyugodott.
            </p>
            <p>
               Mielőtt az alapozási munkákat megkezdették, Booker összegyüjtötte az
                  iskola növendékeit az aulában vagyis akkor még az ócska istállóban, s így szólott
                  hozzájuk:
            </p>
            <p>
               - Tudjátok, hogy új iskolát fogunk építeni. De olyan iskolát, aminő
                  még sehol sem épült. Nem azért mondom ezt, hogy dicsekedjem. Nekünk nincs okunk
                  rá, hogy dicsekedjünk, mert mi szegények vagyunk. De arra van okunk, hogy egymás
                  munkáját szeressük s egymást meghívjuk a munkára. Ezt az iskolát mi fogjuk
                  felépíteni. Ti is, én is, eljönnek majd a szüleitek is, már megigérték nekem,
                  talán hallottátok is, mikor a gyülésen megigérték. Én nem szoktam az igéretről
                  megfeledkezni, remélem szüleitek sem fognak megfeledkezni.
            </p>
            <p>
               Azt is előre megmondom, hogy a munka nehéz lesz; sokszor fogunk
                  beleizzadni, mert mindent magunk csinálunk. Jól értsétek meg: mindent. Mi fogjuk a
                  földet kiásni, a gerendákat megfaragni, összeróni, felállítani, mi hordunk
                  homokot, követ, meszet, mi készítjük a habarcsot, mi fogjuk a téglát vetni,
                  megégetni, a falakat felrakni, az ablakokat, ajtókat elkészíteni, a tetőre a
                  cserepet felrakni, mi fogjuk a padokat, asztalokat kimérni, meggyalulni,
                  megfesteni.
            </p>
            <p>
               Hogyan és mint, ezt majd megtanuljuk, ha most nem tudjuk. Mert az
                  ember mindent megtanulhat, csak ne féljen és ne huzódozzék a munkától. Egymástól
                  fogunk tanulni, s azt nevezzük mesterünknek, aki jobban tudja, mint mi.
            </p>
            <p>
               Ha most valaki közületek előállana és azt kérdezné tőlem:
            </p>
            <p>
               - Megvan-e a sok pénz, amibe az anyag: a fa, a vas, az üveg, a bádog,
                  a fürdőkádak és még sok mindenféle szükséges berendezés kerül?... Vajjon én mit
                  felelnék reá? Megfelelek. A pénz ma nincs még meg, de holnap vagy holnapután, vagy
                  egy hét, két hónap mulva meglesz. Összeteremtjük a föld alól is, mert nekünk
                  iskola kell, mert mi nem akarunk szégyenkezni egy régi, ócska istállóban meg
                  tyúkólban! Mi büszkék akarunk lenni a mi iskolánkra és azt akarjuk, hogyha ebbe
                  majd a gyermekeink és azok gyermekei fognak járni, elmondhassák: Az én apám és
                  anyám is dolgozott rajta, azért megbecsülöm és szeretem.
            </p>
            <p>
               Végül kérdezem tőletek: Fogtok-e dolgozni és örömmel fogtok-e
                  dolgozni?
            </p>
            <p>
               Felzúgott a viharos lelkesedés:
            </p>
            <p>
               - Hurráh Washington tanító úr!... Dolgozunk!... Dolgozunk!...
            </p>
            <p>
               A tanulók ezentúl nemcsak könyvet hoztak az iskolába, hanem ásót az
                  egyik, csákányt a másik, kapát a harmadik. Mindenik olyan szerszámot, amellyel az
                  iskola alapozási munkájában résztvehetett.
            </p>
            <p>
               Kevés húzódozó akadt, de akadt, mert mindenütt van ünneprontó.
                  Dolgoztak ugyan, de csak immel-ámmal, s fölöttébb savanyú arcot vágtak a nehéz
                  földmunkához.
            </p>
            <p>
               Az egyik kapája nyelére támaszkodva nézte a dolgozókat, s így
                  szólította meg szorgalmas társát:
            </p>
            <p>
               - John Franklin, úgy dolgozol, mintha arannyal fizetnének meg minden
                  csákányvágásért, pedig a dicsőséget Booker Washington vágja majd zsebre, s nekünk
                  a tenyerünk törik fel... Úgy ám, John Franklin.
            </p>
            <p>
               Nem látta a csúfolódó, hogy mögötte áll Washington, s hallja minden
                  szavát.
            </p>
            <p>
               - Jack, valamit mondok neked, - szólott hozzá s vállára tette a
                  kezét.
            </p>
            <p>
               Jack, a csúfulódó, rögtön hozzá akart fogni a kapáláshoz, de Booker
                  szeliden kivette kezéből a kapát s messze elhajította.
            </p>
            <p>
               - Eredj Jack, keresd meg a kapádat, vedd a válladra s indulj haza. A
                  te tenyered ne törjék fel az én dicsőségem miatt.
            </p>
            <p>
               - Washington úr!...
            </p>
            <p>
               - Te pedig John, fiam, ülj le ide, pihenj, s add ide a csákányt, hadd
                  váltsalak fel...
            </p>
            <p>
               Jack még mindig ott állott, szólani akart.
            </p>
            <p>
               - Wash...
            </p>
            <p>
               - Vigyázz a kapádra, - veté oda a szót Booker - s mondd meg otthon,
                  hogy tőled nem fogad el a tuskegeei iskola egy kapavágást sem.
            </p>
            <p>
               Másnap Jack nem mert iskolába jönni, de harmadnap oda sompolygott
                  Bookerhez, s csaknem sírva kérte, hogy ne haragudjék reá.
            </p>
            <p>
               Két hét alatt megtarthatták az alapkő letételének ünnepét.
            </p>
            <p>
               Hanem a pénz fogyott. Sok szerszámot kellett beszerezni, minduntalan
                  jöttek a számlák. Booker pontosan fizetett, míg végre arra ébredt fel, hogy a
                  pénztár üres.
            </p>
            <p>
               Egy négyszáz dollárról szóló számla várt sürgős kifizetésre.
            </p>
            <p>
               Booker kitűzte a napot, mikor a számlát ki fogja fizetni. Mikor az
                  igéretet tette, még csak nem is sejtette, honnan keríti elő a pénzt.
            </p>
            <p>
               Mindennap valami csodára várt. Arra, hogy valami véletlen meghozza a
                  pénzt. Nyugtalanul töltötte az éjszakát. Folyton a számlát látta, s rajta az
                  irtózatos nagy betükkel írt
               
                  400 dollár.
               
            </p>
            <p>
               Különös álma volt az utolsó éjszaka.
            </p>
            <p>
               Nagy népgyűlés volt a maldeni piacon. Mind fehérek, akik hangosan
                  kiabáltak reá. Ő megkötözve a középen állott, s Morton úrhoz esdekelve
                  szólott:
            </p>
            <p>
               - Morton úr, még csak holnap reggelig várjon! Morton úr ne gyújtsa
                  fel az iskolámat. Holnap megérkezik Bostonból a négyszáz dollár, bizonyosan
                  megérkezik. Irgalom! Morton úr. Én nem akartam senkit megcsalni.
            </p>
            <p>
               Morton úr gonoszul vicsorgatta a fogát, s ráordított:
            </p>
            <p>
               - Mindenkinek megkegyelmeznék, de neked nem. Te vagy a
                  legveszedelmesebb a feketék között, Washington. Simanyelvű vagy, mint a kígyó, s
                  meglágyítod a fehérek szívét... Nincs irgalom, nincs irgalom, nincs kegyelem!
                  Kötözzétek meg, s Afrikába vele, egy-kettő, én parancsolom, a Klu-Kluxok
                  királya...
            </p>
            <p>
               Bookert e pillanatban irtózatos erő szállotta meg, nekifeszítette
                  karját, s a kötél, mellyel megkötözték, összeszakadt, s Morton úr holtra vált,
                  eltorzult arccal eszeveszetten futni kezdett. Booker torkaszakadtából
                  kiáltotta:
            </p>
            <p>
               - Nem! Nem! Nem!
            </p>
            <p>
               És fölébredt.
            </p>
            <p>
               Olyan élénk volt ez az álom, hogy Booker nem tudott többé elaludni.
                  Ott virrasztott feje fölött a Gond. Sápadt, fakó arcával s kezében egy papiros
                  volt, a papirosra vörös tintával ráírva:
            </p>
            <p>
               - Négyszáz dollár!
            </p>
            <p>
               Másnap nyolc órakor keresték Bookert. A hitelező jött a
                  pénzeért.
            </p>
            <p>
               - Washington úr, azonnal szükségem van a pénzre, tovább már nem
                  várhatok.
            </p>
            <p>
               Booker rá sem ért, hogy feleljen, valaki ujra megzörgette az ajtót s
                  nyomban be is lépett.
            </p>
            <p>
               A levélhordó volt.
            </p>
            <p>
               Pecsétes levelet hozott Bostonból. Olivia írása a borítékon. Pénz
                  volt a levélben. Éppen négyszáz dollár. Booker nem törődött azzal, hogy két idegen
                  ember van még rajta kivül a szobában. Imára fogta össze a kezét, felnézett az
                  égre, s mondá:
            </p>
            <p>
               - Legyen áldott az Ur neve!...
            </p>
         </div>
         <div type="chapter">
            <head>
               TIZENEGYEDIK FEJEZET.
            </head>
            <p>
               Olivia háromheti távollét után megérkezett, s beszámolt útja
                  eredményéről.
            </p>
            <p>
               - Mindenekelőtt itt van a pénz, Booker. Itt van a jegyzék. Sokan nem
                  akarták nevöket beleírni a gyűjtőívbe, mert restelték, hogy keveset adtak.
            </p>
            <p>
               - Mennyit gyüjtött?
            </p>
            <p>
               - Kétezerötvenkét dollárt s harminc centet.
            </p>
            <p>
               - Iszonyú sok pénz, Olivia!... Ennyire nem mertem volna számítani. De
                  szükségünk van reá. És mondja csak, szívesen adtak a fehérek?
            </p>
            <p>
               - Először furcsán néztek reám. Nem tudták, hogy merre van Tuskegee.
                  Bizonyosan gyanakodtak.
            </p>
            <p>
               - Az nem lehet, Olivia! Az semmiképpen nem lehet! - tiltakozott még
                  csak a lehetőség ellen is Booker.
            </p>
            <p>
               - Sőt volt olyan is, aki megmondotta: «Persze, iskola, tudjuk mi az
                  ilyen fogásokat!» - ezt mondotta és a szemembe kacagott.
            </p>
            <p>
               - Szegény jó Olivia! - sajnálkozott Booker.
            </p>
            <p>
               - Mások egy féldollárost adtak és az ajtóra mutattak. Nem vettem
                  tőlük zokon, alázatosan megköszöntem, s egy másik ajtón kopogtattam.
            </p>
            <p>
               - Hát a négyszáz dollárt...
            </p>
            <p>
               - Megérkezett?
            </p>
            <p>
               - Még pedig a legjobb időben, majd elmondom később.
            </p>
            <p>
               - A négyszáz dollárt Bostonban gyüjtöttem. Ott jártam a legjobban.
                  Útközben megismerkedtem két úri hölggyel. Fehérek voltak. Ó a lelkük is fehér
                  volt, Booker! Kérdezték, hogy hova utazom, s mi a célom? Nem tudom, miért, de
                  érdeklődtek irántam. Elmeséltem mindent, hogy mit csinálunk, mibe fogtunk, s hogy
                  most sok pénzre lesz szükségünk.
            </p>
            <p>
               - Úgy... úgy... - helyeselte Booker, s figyelmesen leste a szót társa
                  ajkáról.
            </p>
            <p>
               - Nem kellett semmit szépítenem, csak azt mondtam el, ami valósággal
                  van. Míg meséltem, gyakran néztek egymásra, csóválták a fejöket. Kiolvastam az
                  arcukból, hogy csaknem lehetetlennek tartják, de csak hallgatták, s mindenféle
                  kérdést intéztek hozzám.
            </p>
            <p>
               - Például miféle kérdéseket? - kérdezte kiváncsian Booker.
            </p>
            <p>
               - Többek között azt is, hogy nekünk mi a hasznunk ebből a sok
                  fáradságból.
            </p>
            <p>
               - Nos és?
            </p>
            <p>
               - Megint csak azt mondottam, ami az igazság. Mi nem várunk hasznot
                  magunknak, mi a négereket akarjuk hasznos emberekké tenni, mert szeretjük a
                  fajunkat. Azt hiszem, Booker, hogy ez nem dicsekedés?
            </p>
            <p>
               - Ne törődjünk vele, kedves Olivia. Hadd tartsák dicsekvésnek, de
                  értsenek meg minket és támogassanak.
            </p>
            <p>
               - Mindkét hölgy ötven-ötven dollárt adott. Ez volt az egyes adományok
                  között a legnagyobb. De nemcsak ezt tették, hanem megigérték, hogy rájuk mindig
                  számíthatunk. Ez még többet ér az ötven dollárnál, nem gondolja?
            </p>
            <p>
               - Sokkal többet!
            </p>
            <p>
               - A négerek örömmel fogadtak mindenütt. Többen ismerőseink a hamptoni
                  iskolából. Ezeknek természetesen nem kellett megmagyarázni, hogy kik vagyunk és
                  mit akarunk.
            </p>
            <p>
               - Szóval azt hiszi, hogy az északi államokban megértenek minket, s a
                  jövőben is számíthatunk rájuk?
            </p>
            <p>
               - Minél nagyobb eredményre mutathatunk rá, annál biztosabb a
                  támogatás.
            </p>
            <p>
               - Milyen boldog vagyok, hogy ezt hallom. Úgy érezem, mintha száz meg
                  száz ember beszélne hozzánk ezekről a gyüjtőívekről, s ezt mondanák:
            </p>
            <p>
               - Rajta, folytassátok, amit megkezdettetek. Csak az van egyedül, aki
                  a maga hasznát keresi. Aki másokért dolgozik, annak szabad kérni, azt nem dobják
                  ki sehol, azt előbb-utóbb megértik. A leggazdagabbak is megértik. Tudja Olivia,
                  hogy mi Amerika nábobjaitól sem fogunk idővel hiába kérni a néger iskola számára?
                  De előbb mutassunk valamit. Előbb legyen ezer tanulónk, négy-öt műhelyünk,
                  gazdaságunk s legyen ismertté a tuskegeei iskola. Akkor aztán kiállhatunk a
                  nagyvárosok piacára, s kinyujthatjuk kezünket. Nem lesz, aki gyanakodjék reánk!...
                  Ó szegény társam!... Köszönöm, hogy ennyit fáradozott! Köszönöm, hogy megtöltötte
                  a szívemet egy csomó eleven reménységgel!
            </p>
            <p>
               Ha a new-yorki és bostoni gazdagok végighallgathatták volna ennek a
                  két lelkesülő embernek a beszélgetését, s ha láthatták volna az épülőfélben levő
                  iskolának munkáját: be szégyenkeztek volna az odadobott alamizsnafillérek
                  miatt!...
            </p>
            <p>
               Booker sietett Campbel és Lewis Adams urakhoz, ragyogó arccal
                  mondotta el Davidson kisasszony kéregető körútjának az eredményét.
            </p>
            <p>
               Hadd örvendjen ez a két derék ember is, hadd terjedjen el a hire
                  mindenfelé, s legyen bizakodás a szivekben.
            </p>
            <p>
               Két pár ökröt, s még két lovat szerzett be Booker a kis gazdaság
                  művelésére, szerszámokat az asztalos- és bognárműhelyekbe, s mióta az emberek
                  megtudták, hogy Davidson kisasszony az északi államok városaiban ezreket gyüjtött
                  össze: Bookernak nagyobb lett a hitele. Ez pedig azt jelentette, hogy nem akadt
                  meg az építés munkája. Amire szüksége volt, azt bátran rendelhette meg. Mindenki
                  szivesen szállított. Nem félhetett attól, hogy Booker adósuk marad. Akinek hitele
                  van, vagyis akiben biznak, éppen annyi, mintha pénze volna.
            </p>
            <p>
               Booker fejében vakmerő terv született meg.
            </p>
            <p>
               Téglát fogunk vetni. Az építéshez tégla kell. Itt van elég agyagos
                  föld, szalmát kerítünk s magunk csinálunk téglát.
            </p>
            <p>
               Ez nagyon jól hangzott, de messze volt még a valóságtól.
            </p>
            <p>
               A téglavetés nem valami tiszta és csalogató munka. Iszapos, ragadós
                  agyagban dolgozni mezítláb, piszkos kézzel, vajjon ki vállalkoznék reá? Meg is
                  kell tanulni a módját.
            </p>
            <p>
               No jó, de hát mindent tanulni kell, senki sem születik úgy, hogy
                  mindenhez ért.
            </p>
            <p>
               A néger diákok sok mindent megpróbáltak már a Booker biztatására, de
                  a téglavetés mestersége nem tetszett nekik.
            </p>
            <p>
               - Keressen ehhez Washington úr fizetett munkást, olyant, akinek a
                  téglavetés mestersége. Ezt már igazán még sem kivánhatja tőlünk.
            </p>
            <p>
               Ilyesféléket mondogattak, de Booker a fejébe vette s megcsinálta.
                  Néhány önként vállalkozó néger, s három gyakorlott téglavető munkás fogott
                  hozzá.
            </p>
            <p>
               Nehezen haladt a munka, de haladt, s ez egyelőre elég volt Bookernek.
                  Az első téglák ügyefogyottak voltak, de minden következő valamicskével jobb.
            </p>
            <p>
               Mikor aztán 25.000 tégla ki volt rakva, s ott száradt katonás
                  sorrendben a padokon, meg a földön, Booker kiadta a rendeletet, hogy téglaégető
                  kemencét kell felállítani.
            </p>
            <p>
               Ennek a munkának már nézője is akadt. A néger diákok maguk is
                  szörnyen kiváncsiak lettek, hogy vajjon sikerül-e a vakmerő vállalkozás. Voltak,
                  akik biztak benne, voltak, akik makacsul rázták a fejöket.
            </p>
            <p>
               - Sikerülni fog!
            </p>
            <p>
               - Nem fog!
            </p>
            <p>
               Ezen csaknem hajbakaptak egymással, fogadni is akartak rá.
            </p>
            <p>
               A kemence elkészült, de midőn meggyújtották a tüzet, kisült, hogy
                  nincs elég szelelője, s a tűz csakhamar elaludt.
            </p>
            <p>
               A kételkedők ujjongtak:
            </p>
            <p>
               - Úgy-e mondottuk!
            </p>
            <p>
               Booker lebontatta a kemencét és ujat rakatott.
            </p>
            <p>
               A néger fiúk, akik addig erre a munkára is vállalkoztak, nagyon
                  elszontyolodtak s lelógatták az orrukat.
            </p>
            <p>
               - Hiába dolgoztunk olyan sokat.
            </p>
            <p>
               Booker nem engedett. Föl kellett építeni a másik kemencét is. Most
                  már gondoskodtak arról, hogy jó szelelője legyen.
            </p>
            <p>
               Elkészült az is, de nem lehetett benne téglát égetni. Hogy miért nem,
                  azt hiába keresték, nem találták meg.
            </p>
            <p>
               Most már csak a legbuzgóbbak reménykedtek, a többi csak legyintett a
                  kezével, ha a kemencéről volt szó.
            </p>
            <p>
               Booker hajthatatlan maradt.
            </p>
            <p>
               - Rakjuk fel harmadszor is! Kell sikerülnie!
            </p>
            <p>
               Felrakták s egy hétig égették a téglát. Mikor már azt hitték, hogy
                  néhány óra mulva pompás 25.000 darab égetett téglájuk lesz: a kemence hirtelen
                  összeomlott.
            </p>
            <p>
               Most már a legbuzgóbbak sem merték remélni, hogy sikerülni fog a
                  téglaégetés.
            </p>
            <p>
               Booker volt az egyetlen, aki nem vesztette el a reményét.
            </p>
            <p>
               Csakhogy ebben az időben a pénztára is üres volt. A további
                  kisérletezéshez pedig pénz kellett.
            </p>
            <p>
               Mit csináljon?
            </p>
            <p>
               Eszébe jutott a zsebórája.
            </p>
            <p>
               Kivette, nézegette. Vajjon hány dollárt adnának érte a zálogházban?
                  Megpróbálja. Rögtön begyalogolt Montgomery városába s tizenöt dollárért zálogba
                  tette.
            </p>
            <p>
               Megvolt a pénz a további kisérletezéshez.
            </p>
            <p>
               Felrakatta a negyedik kemencét - s ezúttal sikerült.
            </p>
            <p>
               Az óráját ugyan nem válthatta ki a zálogházból, mert a megszabott
                  időre a pénzt nem tudta előteremteni, de téglája volt s a tuskegeei néger fiúk
                  megtanulták ezt a mesterséget is. Idővel olyan pompás téglagyár keletkezett
                  Tuskegeeben, hogy messze földről eljöttek az építkezni akarók, s itt vásárolták be
                  szükségleteiket.
            </p>
            <p>
               Így leírva és elmesélve mindez nem is látszik nehéznek. Napok, hetek,
                  hónapok oly rövidek a mesében. De más a valóságban, mikor a percek is nehezen és
                  lassan telnek, ha az embert gondok terhelik.
            </p>
            <p>
               Booker minden eredményért megdolgozott és megszenvedett
                  keservesen.
            </p>
            <p>
               Míg az első épület tető alá került, s a tanulók beköltöztették az
                  iskolát; mig a kis gazdaság első aratása, gyümölcsszürete megvolt: Bookert a
                  szülők be sokszor zaklatták, szemrehányásokkal illették.
            </p>
            <p>
               Legtöbben azért panaszkodtak, hogy gyermekeiket a tuskegeei iskolában
                  műhelymunkára kényszerítik.
            </p>
            <p>
               Mikor a téglavetés megkezdődött, a növendékek közül néhányan
                  szembeszállottak az iskola igazgatójával, s vonakodtak az agyaggödörben térdig
                  mocskosan dolgozni.
            </p>
            <p>
               - Fiaim, mi nagyon szegények vagyunk ahhoz, hogy a gödröt
                  kipadlóztassuk. Porcellánból és márványból sem csinálhatjuk a téglát, - felelte
                  nyugodtan Booker. - Bármennyire is sajnálom, de ki kell jelentenem, hogy a
                  téglavetést nem szüntetem be a ti kedvetekért, s ha már választanom kell köztetek
                  és a tégla között: kénytelen vagyok a téglát választani és nem titeket, mert
                  reátok nekem nincs akkora szükségem, mint a téglára. Elmehettek!
            </p>
            <p>
               És akinek nem volt inyére, el is ment.
            </p>
            <p>
               A szülők panaszaira szintén nem adott semmit Booker. Aki valami jót
                  akar kezdeni, valami újat és szokatlant, az mindig így jár az életben.
            </p>
            <p>
               A töretlen utat törni kell. A hajolni nem akarónak is meg kell
                  törnie. Az akarat olyan, mint az acél, szikrázik, ha kemény tárgyra sujtunk vele,
                  de nem törik el. Bookernek ilyen szikrázó acél volt az akarata. Ment tovább,
                  mindig tovább a maga útján.
            </p>
         </div>
         <div type="chapter">
            <head>
               TIZENKETTEDIK FEJEZET.
            </head>
            <p>
               A harmadik iskolai év elején Hamptonból új tanító érkezett. Warren
                  Logonnak hívták, aki Bookert még Hamptonból jól ismerte.
            </p>
            <p>
               - Már alig vártam, hogy jöhessek, mert ott Hamptonban sokat meséltek
                  az iskoládról, Washington. Igaz, a tábornok és Marshall úr szívesen üdvözölnek. Ők
                  is kiváncsiak Tuskegeere, s alighanem meg fognak látogatni.
            </p>
            <p>
               - Hát Mary kisasszony?
            </p>
            <p>
               - Pontos, mint az óra, sovány, mint mindig. Természetesen ő is
                  üdvözöl, s azt üzeni, hogy jobb kapusa nem volt Hamptonnak, mint a maldeni
                  fiú.
            </p>
            <p>
               - Hálásan gondolok én is a mi anyaintézetünkre, s amint meg fogod
                  látni, Warren, azon a nyomon haladunk mi is... Még a kezdet legkezdetén vagyunk,
                  de nem fogunk türelmetlenkedni... Johnnal beszéltél-e, mielőtt elindultál?
            </p>
            <p>
               - Öcséd levelet küldött... Szinte el is feledkeztem róla... Itt van!
                  Nincs semmi baja.
            </p>
            <p>
               - Egy év mulva már ő is jöhet.
            </p>
            <p>
               - Várja is már.
            </p>
            <p>
               Ez a Warren különösen ügyes volt az asztalosmesterségben, s rendkivül
                  vidám, nagyokat nevető legény volt. Mielőtt a hamptoni iskolába került, sokat
                  hányódott-vetődött, sokfélét próbált meg, míg Hamptonban hozzá nem édesedett az
                  iskolához.
            </p>
            <p>
               Booker kitünő hasznát vette, s rendes tanításon kivül a gazdaság
                  dolgaiban is jobb keze lett neki.
            </p>
            <p>
               Warren sürgette, hogy a tuskegeei iskolában is gondoskodjanak a
                  tanulók bennlakásáról és ellátásáról.
            </p>
            <p>
               - Ha azt akarjuk, hogy a fickók ne csak tanuljanak, hanem műhelyben
                  is dolgozzanak, akkor jobban ide kell kötnünk őket, Washington.
            </p>
            <p>
               - Régóta tervezem, - felelte Booker, de egyelőre nem merek belefogni.
                  Előbb legyen meg a házunk berendezése, aztán...
            </p>
            <p>
               - Berendezése?... Hát nincs meg? Fejünkre nem koppan az eső, a falak
                  is jó erősek... Csak nem akarsz bársonypamlagokról gondoskodni és
                  selyemfüggönyökről, meg futószőnyegekről?... - tréfált Warren. - A köztartáshoz
                  konyha kell, ahol az egyszerű ételt megfőzik a leánynövendékek. Talán bizony
                  kolibritojásra meg libamájpástétomra várnak ezek az éhes lurkók...?
            </p>
            <p>
               - Kell a konyhához is fölszerelés, a főzéshez is sok minden kell,
                  Warren. Mondom neked, hogy tervbevettem, s meglesz, de nem szabad semmit elsietni.
                  Jövő héten Davidson kisasszony meg én újabb kolduló körútra indulunk. Pénz kell a
                  kezdéshez, mert ha a köztartást megnyitottuk, mindennap reánk számítanak az éhes
                  gyomrok.
            </p>
            <p>
               - Ez igaz, s az is igaz, hogy szónoki beszéddel nem lehet őket
                  jóllakatni.
            </p>
            <p>
               - Nem gondolok én semmi fölösleges cifraságra, de amit igér az ember,
                  arról okvetlenül gondoskodni kell. Azért, Warren, azt mondom: türelem.
            </p>
            <p>
               Booker és Davidson bizony útra keltek.
            </p>
            <p>
               Newyorkba Booker ment, Davidson kisasszony megint Bostont
                  választotta. Ott neki már ismerősei voltak, akiknek támogatására biztosan
                  számíthatott.
            </p>
            <p>
               Booker egy régi ismerősét kereste fel Newyorkban, akiről tudta, hogy
                  befolyásos ember.
            </p>
            <p>
               Egy missziótársulatnak volt ez az úr titkára. Ismerte tehát jól a
                  newyorki viszonyokat.
            </p>
            <p>
               Szerencsére éppen otthon találta, azért mondom: szerencsére, mert a
                  missziótársulat titkára sűrűn utazott hol az egyik, hol a másik városba.
            </p>
            <p>
               - Méltóztatik rám emlékezni, Walter úr - kezdé Booker, mikor a
                  kopogásra a titkár betessékelte, - én vagyok Washington, Tuskegeéből. - Walter úr
                  feltolta szemüvegét a homlokára, hogy jobban lásson, s nagyon bizalmatlanul nézett
                  a belépő négerre.
            </p>
            <p>
               - Talán... talán, de nem egészen bizonyos...! Á, most már mintha
                  emlékezném... Igen, egyszer Richmondban vagy Northhamptonban, vagy...
            </p>
            <p>
               - Washingtonban, uram, az egyetemen.
            </p>
            <p>
               - Á... igen, most már rémlik. De hogy Tuskegee..., nem talán Malden,
                  mi?
            </p>
            <p>
               - Akkor Maldenből mentem oda. Most Tuskegeeben van iskolám. Néger
                  iskola, Walter úr, százötven tanuló... És éppen azért jöttem, hogy ajánló sorokat
                  kérjek. Szegények vagyunk, s internátust szeretnénk létesíteni...
            </p>
            <p>
               - Értem, értem! És erre a célra pénzt szeretne gyűjteni - vágott
                  közbe Walter úr, s levette szeméről a szemüveget s a zsebkendőjével kezdette
                  buzgóan takarítani, - és hogy én ajánlólevelet írjak önnek...
            </p>
            <p>
               - Tökéletesen úgy.
            </p>
            <p>
               - Hm, s azt reméli, hogy az én ajánló soraimra a newyorkiak
                  elősegítik eszményeiket, s a tuskegeei internátusra pénzt adnak?
            </p>
            <p>
               - Remélem, hogy...
            </p>
            <p>
               - Tudja mit, Washington. Mielőtt remélni kezdene, fogadjon el tőlem
                  egy jó tanácsot.
            </p>
            <p>
               - Előre köszönöm!
            </p>
            <p>
               - Az majd elválik, hogy érdemes lesz-e megköszönni - jegyzé meg
                  kesernyésen Walter úr - melegen ajánlom, hogy most nyomban üljön fel a vasutra, s
                  menjen vissza Tuskegeebe, mert most talán még van útiköltsége, de ha sokáig marad
                  itt, azt is elkölti, s nem lesz pénze a hazautazásra.
            </p>
            <p>
               - Úgy gondolja, Walter úr, hogy semmi sikerre sem számíthatok? -
                  kérdezte Washington csendesen.
            </p>
            <p>
               - Teljes bizonyossággal mondhatom. Nos, megfogadja a tanácsomat?
            </p>
            <p>
               - Nem, - ezt is csöndesen, de határozottan mondotta Booker.
            </p>
            <p>
               Mindenre el volt készülve Walter úr, csak erre a feleletre nem. Újra
                  feltette a szemüveget s azon keresztül hosszasan nézett Booker arcába. Valamit
                  olvashatott ki abból az arcból, mert most már más, egészen más hangon
                  szólott:
            </p>
            <p>
               - Kivánom, hogy inkább én csalódjam, mint ön, Washington. Annyit
                  azonban mondhatok, hogy nekem tetszett a felelete. Maga még nem ismeri úgy az
                  embereket, mint én, de a maga hite többet ér, mint az én ismeretem. Ezt nekem meg
                  kellett mondanom.
            </p>
            <p>
               Walter úr felállott az íróasztal mellől, odament az asztal előtt álló
                  Bookerhez, s megszorította a kezét.
            </p>
            <p>
               - Magának van igaza, Washington, nem nekem.
            </p>
            <p>
               Egy hét mulva Booker újra bekopogtatott Walter úrhoz.
            </p>
            <p>
               - Búcsúzni jöttem. Egy óra mulva indulok Northhamptonba.
            </p>
            <p>
               - És van útiköltség?
            </p>
            <p>
               - Van.
            </p>
            <p>
               - Szabad tudnom, hogy mennyit gyüjtött?
            </p>
            <p>
               - Ezernyolcszáz dollárt, Walter úr, és ezenkivül jó barátokat a jó
                  ügynek.
            </p>
            <p>
               - Tehát mégis csak magának volt igaza... Sok szerencsét a további
                  munkához. A missziónak is ilyen emberekre volna szüksége.
            </p>
            <p>
               - Én is missziót teljesítek, Walter úr! A néger fajt akarom emelni,
                  Walter úr!... A néger is a jó Isten teremtménye, s erről a fehérek sem fognak
                  megfeledkezni.
            </p>
            <p>
               *
            </p>
            <p>
               Most pedig hozzáfogott Booker a köztartás megcsinálásához.
            </p>
            <p>
               Az új épület csak iskolának készült, minden helyiségre szükség volt.
                  Itt tehát éttermet, s konyhát elhelyezni nem lehetett.
            </p>
            <p>
               Az épület nem volt alápincézve. Booker elhatározta, hogy az épület
                  egy részét a tanulókkal alápincézteti, ott fogja az éttermet s a konyhát
                  elhelyezni.
            </p>
            <p>
               Szegény ember szegény eszközökkel dolgozik.
            </p>
            <p>
               A terv hamarosan elkészült, s a tanulók hozzáfogtak az ásáshoz. Nem
                  lesz valami parádés étterem, sem valami fényes konyha, de lesz valami, s egyelőre
                  azzal is beérhetik a tanulók.
            </p>
            <p>
               Néhány nap alatt elkészült a pincehelyiség. Tágnak elég tágas,
                  nedvesnek is elég nedves, de beletehettek két-három hosszú kecskelábú asztalt,
                  négy-öt padot. Ezeket is természetesen előbb össze kellett eszkábálni. A Warren
                  dolga volt, ő gondoskodott a butorokról.
            </p>
            <p>
               A konyha-berendezés egy részét Campbell adta, a másik részét Lewis
                  Adams egészítette ki, néhány darabot vásárolt Booker is.
            </p>
            <p>
               Akadt főzni tudó növendéke is az intézetnek, hiszen a legegyszerübb
                  ételek elkészítéséről volt szó.
            </p>
            <p>
               Élelmiszert adtak hitelbe az iskolának a boltosok és mészárosok, mert
                  Booker szava készpénz volt Tuskegeében, s az internátus megkezdhette
                  működését.
            </p>
            <p>
               Ne higyje azt senki, hogy a tuskegeei internátusban fényes lakomákat
                  csaptak, hogy minden növendéknek megvolt a maga kanala, kése, villája, pohara,
                  bögréje, asztalkendője, szalvétagyűrűje; hogy a gyalulatlan asztalra hófehér
                  abrosz került, s hogy a nap besütött az ebédlőterem hatalmas tükörablakán. Nem,
                  mindezt ne higgye senki, mert ha elhiszi, úgy nyilván csúfolódik a Booker iskolai
                  kifőzőjével.
            </p>
            <p>
               Hiszen no, voltak egynémely fogyatkozásai is. Igy például eleinte
                  olyan nagy füst volt a földalatti konyhában, hogy ott megvakulás veszélye nélkül
                  emberi lény nem lehetett volna meg.
            </p>
            <p>
               Mit csináltak?
            </p>
            <p>
               Tüzet raktak az udvaron s ott főztek. Megtették ideiglenesen az
                  udvart konyhának. Az ős emberek sem tették másképpen. Az étel megfőtt s a tanulók
                  ettek az udvaron, szék se kellett, leültek a földre.
            </p>
            <p>
               A konyha kéményét megigazították s lehetett lenn főzni.
            </p>
            <p>
               Csakhogy az első hónapokban mindig volt valami baj. Néha az étel nem
                  sikerült, máskor a tálalásnál és kiosztásnál volt zavar; kevés volt a tál, nem
                  jutott mindenkinek csésze.
            </p>
            <p>
               Vagy ami ennél még keservesebb volt: keveset főztek a konyhában, s a
                  tanulók egy része nem lakott jól.
            </p>
            <p>
               Mindannyiszor hangot adtak a növendékek elégedetlenségüknek, mert
                  régi dolog, hogy ahány diák van a világon: akár fehér, akár fekete arcú is legyen,
                  szereti a gyomrát.
            </p>
            <p>
               Egyszer Booker hallotta, amint egy leányka, kinek véletlenül aznap
                  nem jutott a reggeliből, a kúthoz ment s vizet akart inni, de a kötél, mellyel a
                  vödröt fel szokták húzni, elszakadt, így kesergett:
            </p>
            <p>
               - Ez is iskola, enni nem adnak az embernek, s még a vizet is
                  sajnálják tőle.
            </p>
            <p>
               Bookernek minden szó a szívébe nyilallott.
            </p>
            <p>
               A gyermek panaszkodását nem vette zokon, s mégis fájt neki, hogy ezt
                  kellett hallania.
            </p>
            <p>
               Az ebédlő pincehelyiségében gyakran hajba kaptak a növendékek a
                  kávésfindzsák miatt. Ugyanis nem volt elég, s mindenik findzsából szeretett volna
                  kávézni.
            </p>
            <p>
               - Tegnap is, tegnapelőtt is findzsából ittál - ordította az egyik, -
                  most már rajtam a sor. Add ide!
            </p>
            <p>
               - Nem adom!... Azért sem.
            </p>
            <p>
               - Majd megmutatom, hogy én iszom findzsából.
            </p>
            <p>
               - Én is megmutatom!
            </p>
            <p>
               Erre a findzsát joggal követelő rávetette magát a findzsa-bitorlóra,
                  s addig szorította a nyakát, míg odaadta a csészét a hápogó, tikkadozó
                  bitorló.
            </p>
            <p>
               Booker, ha megjelent ebéd idején a növendékek között, sohasem
                  mulasztotta el arra figyelmeztetni őket, hogy gondoljanak szülői házukra, s ne
                  panaszkodjanak. Most még sok minden nincsen úgy, mint kellene, de napról-napra
                  jobb lesz.
            </p>
            <p>
               Meglátjátok, egyszer majd örömmel fogtok erre a mostani szegénységre
                  visszagondolni. Én ezt nektek nem azért mondom, hogy megvigasztaljalak, hanem
                  azért, mert magam példájából tudom. El fog jönni az idő, mikor a tuskegeei tanulók
                  pompás világos ebédlőteremben, terített asztal mellett fognak ebédelni. Akkor el
                  fogom nektek mesélni, hogy miképpen ebédeltetek ti az első esztendőben, s meg
                  foglak dicsérni, hogy milyen derék fiúk voltatok, hogy milyen türelmesek és
                  lemondók tudtatok lenni.
            </p>
            <p>
               Booker jól tudta, hogy ezzel a panaszkodókat nem fogja
                  lecsendesíteni, de ő egyebet most nem tehet.
            </p>
            <p>
               Igen, lelke szemével a jövőbe nézett, szépen terített, virággal
                  diszített, tágas ebédlőt látott. Száz meg száz tisztán öltözött növendék ült az
                  asztalok mellett. A nap besütött az ablakon és behallatszott a madarak
                  csicsergése...
            </p>
            <p>
               A jövő zenéjét hallotta Booker. Erre neki nagyobb szüksége volt, mint
                  a tuskegeei diákoknak.
            </p>
            <p>
               - Istenem, - tünődött gyakran magában, - ha az emberek ifjú korukban
                  nem fáznának, nem éheznének és nem szomorkodnának, ugyan mivel dicsekednének
                  később gyermekeiknek?...
            </p>
         </div>
         <div type="chapter">
            <head>
               TIZENHARMADIK FEJEZET.
            </head>
            <p>
               Mióta ellátást is kaptak a növendékek a tuskegeei iskolában, még
                  tömegesebben tódultak oda a négerek Albama minden kerületéből.
            </p>
            <p>
               A százötven diákból háromszáz lett, de nemcsak a diákok száma
                  szaporodott meg, hanem Booker gondja is. Visszautasítani senkit sem akart, de
                  elhelyezni nagyon nehezen tudta. Az iskola környékén egész sor fa-kunyhót rovatott
                  össze. Ide kvártélyozta be őket. Tavasszal és nyáron mégcsak megjárta, de télen, a
                  nagy hidegben a szegény fickók iszonyú sokat szenvedtek.
            </p>
            <p>
               Jószívű emberek egy-egy ócska pokrócot ajándékoztak az iskolának.
                  Ebbe burkolózott be néha kettő is, hogy meg ne fagyjon.
            </p>
            <p>
               Tüzet raktak a szabadban, s amellé kuporodtak, hogy a kezüket és
                  lábukat melengessék.
            </p>
            <p>
               Booker Armstrong tábornok példáját követve, sorjába járta a
                  fa-kunyhókat, s bátorította őket.
            </p>
            <p>
               - Fiúk, mához egy évre jobb födél alá kerültök. Csak kitartás,
                  négerek, csak kitartás! Meg fogjuk mutatni fehér testvéreinknek, hogy mi sem
                  vagyunk hitványabb fából faragva.
            </p>
            <p>
               - Csak még egy-két pokrócunk volna, Washington úr!... - vacogták a
                  fiúk s közelebb huzódtak egymáshoz.
            </p>
            <p>
               Egyébként nem panaszkodtak, mert látták, hogy Washington úr nagyon
                  törődik velök.
            </p>
            <p>
               Tavasszal vendége jött a tuskegeei iskolának. Hires vendége, akiről
                  Washington sokszor és rajongó szeretettel mesélt a diákoknak.
            </p>
            <p>
               Armstrong tábornok írta, hogy meg akarja nézni egykori kedves
                  tanítványának, Washington barátjának, az iskoláját.
            </p>
            <p>
               Nemcsak az iskola, hanem egész Tuskegee lázban volt. A híres embert,
                  a négerek jóakaróját nagy ünnepséggel fogadták. Nagy tömeg várta a vasutnál, a
                  tanfelügyelő ékes beszédet mondott, s a feketék örömrivalgással üdvözölték a
                  fehérhajú, hatalmas termetű embert, aki folyton emelgette a kalapját, s intett a
                  kezével.
            </p>
            <p>
               Az iskola növendékei három szakaszban katonás tartással vonultak el a
                  tábornok előtt az iskola udvarán, aztán félkörben körülvették s Washington
                  igazgató a következő beszédet mondotta:
            </p>
            <p>
               «Tábornok úr! A mi növendékeink jól tudják, hogy e pillanatban ki áll
                  előttük. Ezelőtt tiz esztendővel egy maldeni néger fiú kopogtatott be félénken a
                  hires hamptoni iskolába, s állott reszketve a kormányzó előtt. Félve motyogta el,
                  hogy tanulni szeretne, de nincs pénze, nem tudja megfizetni a tanítás díját.
                  Tábornok úr szeretettel nézett a maldeni néger gyerekre s azt mondta, hogy «Booker
                  Washington tandíját Griffits Morgan úr adományából fogjuk az iskola pénztárába
                  befizetni. Menjen Booker Washington vissza a munkájához.» Tábornok úr, a maldeni
                  néger fiú hálát ad Istennek azért, hogy ezt a saját tanítványai előtt elmondhatja,
                  s rámutathat önre, mint legnagyobb jótevőjére. És boldog azért is, hogy
                  megmutathatja Armstrong tábornoknak a tuskegeei iskolát. Amit Hamptonban
                  tanultunk, arról itt ebben az iskolában teszünk egyszerű tanuságot.
            </p>
            <p>
               Isten hozta, Isten óvja, Isten áldja meg, tábornok úr.»
            </p>
            <p>
               Armstrong tábornokot Booker szavai meghatották. Ott az egész iskola
                  előtt megölelte s csak ennyit mondott:
            </p>
            <p>
               - Fiam, belemarkoltál a szívembe!
            </p>
            <p>
               Ez a látvány büszkévé tett minden tuskegeei néger tanulót. Erről
                  otthon sokat meséltek.
            </p>
            <p>
               A hires Armstrong tábornok megölelte Washingtont, s fiának nevezte!
                  Ebből a megtiszteltetésből kivette részét az iskola is, az iskolának minden
                  növendéke.
            </p>
            <p>
               Armstrong tábornok apróra megnézett mindent. Hallgatta a tanítást,
                  megszemlélte az asztalos- és lakatosműhelyt, amikor a munka folyt benne, lement a
                  téglavetőbe, s minden iránt érdeklődött.
            </p>
            <p>
               Három napig maradt Tuskegeében, s nagyon jól esett neki, hogy a
                  hamptoni iskola egykori növendéke szintén azt az utat választotta, amelyen ő járt
                  és jár húsz esztendő óta.
            </p>
            <p>
               Mielőtt búcsút vett Bookertől, így szólott hozzá:
            </p>
            <p>
               - Fiam, az én idejövetelemnek más célja is van. Erről eddig nem
                  beszéltem. Tudd meg most. Előbb látni akartam, hogy mit csináltál. Sokat és jót.
                  Ezt vártam tőled. Tervem az, hogy két hónapos körútra viszlek téged az északi
                  államok nagyobb városaiba. Egy dalkör tagjai jönnek velünk. Hangversenyeket és
                  előadásokat rendezünk. Bemutatlak téged, s elmondom, hogy mit csináltál eddig
                  Tuskegeeben, s aztán te fogod elmondani, hogy mit akarsz tovább csinálni. A körút
                  költségeit én fedezem.
            </p>
            <p>
               - Ó tábornok úr, de...
            </p>
            <p>
               - Itt nincs semmi de, itt neked csak egy kötelességed lesz:
                  szótfogadni, s az összegyüjtött pénzen tovább építeni az iskolát. Azt akarom, hogy
                  Booker Washingtont megismerjék, ez pedig annyit jelent, hogy Booker Washingtont az
                  ő munkájában támogassák.
            </p>
            <p>
               Booker nem tudta elhinni, hogy ilyesmi is megtörténhetik az életben.
                  De előtte volt a valóság, nem kételkedhetett benne.
            </p>
            <p>
               - Mindenekelőtt sürgősen még egy épületre van szükség - magyarázta
                  Armstrong tábornok. - A kunyhóból ki kell a szegény fickókat telepíteni. A
                  következő telet már ne töltsék ott. Aztán szükség lesz tágas ebédlőre, továbbá
                  szaporodni fognak a műhelyek. Pénz kell, minél több. Adjanak a dúsgazdagok, ez
                  nekik kötelességük. Most visszamegyek Hamptonba, s elmondom nekik, hogy miket
                  láttam. Egy hét mulva várlak Booker, s együtt indulunk Newyorkba. Isten
                  veled!...
            </p>
            <p>
               Egy hét mulva útra kelt Booker, s megkezdette mesterének vezetése
                  mellett első szónoki körútját.
            </p>
            <p>
               Csodálatos erőt és önbizalmat öntött Bookerbe annak a tudata, hogy
                  Armstrong tábornok mellette lesz. Eddig úgy érezte, hogyha fehérek hallgatták:
                  elszorult a szíve, s nehezen jött ajkára a szó. Vajjon miért volt ez? Félt a
                  fehérektől? Attól tartott, hogy a fehérek kigunyolják? Miért gunyolnák ki, ha jót
                  akar, s ha nem mond bolond dolgokat? Most azonban Armstrong tábornok fogja őt a
                  fehéreknek bemutatni. Most szivesebben hallgatják meg. Bátrabb lesz. Hiszen jót
                  akar, hát nincs oka senkitől sem félni.
            </p>
            <p>
               Együtt bejárták Newyorkot, Brooklynt, Bostont, Philadelphiát, s
                  mindenütt nagy és előkelő közönség hallgatta végig a hangversenyt, s hallgatta meg
                  eleinte merő kiváncsiságból, később igazi érdeklődéssel a néger tanítót.
            </p>
            <p>
               Mire Booker a körútról hazakerült: együtt volt a pénz az épületre.
                  Nyomban hozzáfoghattak, s néhány hónap alatt tető alá hozták.
            </p>
            <p>
               Most meg arról kellett gondolkodni, hogy berendezzék butorral:
                  ágyakkal, szekrényekkel, mosdókkal, matrácokkal, ágyneművel, lepedővel.
            </p>
            <p>
               Booker felült a vasútra, s Bostonig meg sem állt. Ez a város tett a
                  legtöbbet, itt volt a tuskegeei iskolának legtöbb jóakarója.
            </p>
            <p>
               Bekopogtat Booker egy adakozó szívü hölgyhöz, kinek a címét és nevét
                  följegyezte volt.
            </p>
            <p>
               Az előszobában szembetalálkozik egy finom ruhába öltözött nagyon
                  goromba úrral.
            </p>
            <p>
               - Mit akarsz? - kérdezte Bookertól bántó durvasággal.
            </p>
            <p>
               - A tuskegeei iskola...
            </p>
            <p>
               - Lárifári... Sok ingyenélő fajzat. Örökké iskoláról meg miegyébről
                  szavalnak, s a koldult pénzt elisszák a kocsmában!... Ismerlek titeket, ti
                  jómadarak!
            </p>
            <p>
               - De uram, tévedni méltóztatik, én...
            </p>
            <p>
               - Nem vagyok egyáltalán kiváncsi arra, hogy ki vagy! Kotródj innen,
                  míg jó dolgod van...
            </p>
            <p>
               Booker látta, hogy az urat olyan vak düh szállotta meg, melyen az
                  okos, szelid szó nem fog. Távozott.
            </p>
            <p>
               A harmadik utcában egy másik úrhoz kopogtatott be, aki türelmesen
                  végighallgatta, érdeklődést mutatott, s íróasztala fiókjából elővéve az
                  utalványfüzetét, nagy összeget jegyzett reá, s e szavakkal adta át Bookernek:
            </p>
            <p>
               - Köszönöm Washington úr, hogy alkalmat adott nekem arra, hogy okos
                  és szükséges dologra adjak pénzt.
            </p>
            <p>
               Bámulatos volt az a szivósság, amellyel Washington kitüzött célja
                  felé lépésről-lépésre haladott.
            </p>
            <p>
               Megtörtént, hogy Newyorkban egy ismert sokszoros milliomoshoz fordult
                  támogatásért.
            </p>
            <p>
               A pénzkirály szürke, hideg szemét rászögezve hallgatta. Még a
                  szemöldöke sem rándult meg, vonásai olyanok voltak, mintha márványból faragták
                  volna.
            </p>
            <p>
               Mikor Booker mondókáját elvégezte, belenyúlt a zsebébe és két dollárt
                  adott, de egy szót sem szólt hozzá, s intett a kezével, hogy most már elmehet. Az
                  ügy el van intézve.
            </p>
            <p>
               Booker éppúgy megköszönte a két dollárt, mintha ezer lett volna. Nem
                  tükröződött arcáról semmi elégedetlenség.
            </p>
            <p>
               És ugyanez a milliomos néhány évvel utóbb 50.000 dollárt küldött a
                  tuskegeei iskolának, minekutána megtudta, hogy ott csakugyan derék munka
                  folyik.
            </p>
            <p>
               Ugyanez a dúsgazdag ember minden évben ellátogatott Booker
                  iskolájába, s gyönyörködött az újabb meg újabb haladásban.
            </p>
            <p>
               Egyszer így szólott Bookerhez:
            </p>
            <p>
               - Emlékszik, Washington úr, mikor először jött hozzám?
            </p>
            <p>
               - Nagyon jól emlékszem.
            </p>
            <p>
               - Két dollárt adtam, úgy-e?
            </p>
            <p>
               - Annyit uram.
            </p>
            <p>
               - És ön nem haragudott meg reám. Szépen megköszönte.
            </p>
            <p>
               - Nem lett volna semmi okom arra, hogy megharagudjam.
            </p>
            <p>
               - De nagyon természetes lett volna. Várjon csak. Mikor maga után
                  becsukódott az ajtó, sokáig gondolkoztam. Ilyesmit még nem tapasztaltam. A
                  kéregetők arcáról mindig le szoktam olvasni, hogy mit gondolnak felőlem.
                  Tudakozódtam, érdekelni kezdett Tuskegee. Amit hallottam, az jó volt. Ez az egész.
                  Most már tudom, hogy Tuskegee megérdemli a pénzt.
            </p>
            <p>
               - És jóakaróink sorában uram, ön a legelsők között van.
            </p>
            <p>
               Ennél még különösebb volt az eset egy másik sokszoros milliomos és
                  Booker között.
            </p>
            <p>
               Több izben járt nála, beszélt az iskolájáról, törekvéseiről, de nem
                  sikerült érdeklődését fölkelteni. Csak legyintett a kezével, s valamicskét adott,
                  de napirendre tért a tuskegeei iskola felett. Booker azonban állhatatos volt.
                  Elment másodszor, harmadszor is a dúsgazdag emberhez. A palota márványlépcsőin, a
                  drága szőnyegeken reménykedve lépegetett föl.
            </p>
            <p>
               - Az nem lehet - gondolta magában, - hogy ekkora gazdagság mellett
                  valaki megfeledkezzék nyomorgó és dolgozni akaró embertársairól. Bizonyára nem
                  benne van a hiba, hanem bennem. Én nem tudtam vele megértetni, hogy mi a
                  célunk.
            </p>
            <p>
               Megint beszélt, lelkesen és meggyőzően, de sok eredménye nem volt a
                  szép szavaknak.
            </p>
            <p>
               Mikor aztán a könyvtár épületet, s benne a szép tágas olvasótermet
                  akarta felépíteni, csináltatott részletes tervet az épületről, mellékelte a
                  költségvetést, s ugyanahhoz a sokszoros milliomoshoz a következő levelet
                  irta:
            </p>
            <p>
               „Andrew Carnegie úrnak
            </p>
            <p>
               Newyork.
            </p>
            <p>
               Igen tisztelt uram,
            </p>
            <p>
               legutóbbi látogatásom alkalmával felszólított engem, hogy kérésemet a
                  könyvtárépület költségeinek adományozására foglaljam írásba és küldjem el.
            </p>
            <p>
               Iskolánknak ez időszerint 1100 növendéke van, 86 tisztviselő és
                  tanító családjaikkal együtt áll az iskola szolgálatában. Közvetlen környezetünkben
                  kétszáz néger szeretne olvasótermünkben hasznos könyveket olvasni.
            </p>
            <p>
               Összegyüjtöttünk 12.000 könyvet és folyóiratot. Mind ajándékba kaptuk
                  intézetünk jóakaróitól, de nem tudjuk alkalmatosan elhelyezni, mert nincs
                  könyvtárhelyiségünk és nincs olvasótermünk.
            </p>
            <p>
               Végzett növendékeink évről-évre szaporítják az iparral foglalkozó,
                  hasznosan dolgozó amerikai polgárok számát a déli államok városaiban. Könyvtárunk
                  tehát az egész néger faj tanításához és kiműveléséhez hathatósan
                  hozzájárulna.
            </p>
            <p>
               A könyvtárépület körülbelül 20.000 dollárba kerülne. Az összes ipari
                  munkákat az intézet növendékei végeznék el. A szükséges téglát mi csinálnók a
                  kőműves-, asztalos-, lakatos- stb. munkát növendékeink végeznék el, mert
                  mindezekben a mesterségekben az iskola képezi ki a tanulókat.
            </p>
            <p>
               A 20.000 dollár nemcsak az építés összes költségeit fedezné, hanem
                  arra is módot adna az intézetnek, hogy a mesterségekben ügyesítse, gyakorolja
                  növendékeinket, s munkájuk béréből megfizethetnék a tartás és a tanítás díját is
                  az iskolának, mert a mi iskolánkban mindenki tanulhat, ha tud és akar
                  dolgozni.
            </p>
            <p>
               Azt hiszem, hogy a pénzadományt ennél hasznosabban és alaposabban nem
                  lehet felhasználni, mert egy egész faj művelődik belőle.
            </p>
            <p>
               Ha ennél részletesebb felvilágosításra is szüksége volna, a
                  legnagyobb készséggel hajlandó vagyok ezeket a felvilágosításokat megadni.
            </p>
            <p>
               a tuskegeei iskola igazgatója.”
            </p>
            <p>
               A levél elment, s postafordultával megjött Carnegie válasza:
            </p>
            <p>
               „Szívesen viselem a könyvtárépület költségeit 20.000 dollár erejéig.
                  Örvendek, hogy alkalmat adott nekem arra, hogy résztvehessek az ön nemes
                  tevékenységében.
            </p>
            <p>
               A. Carnegie.”
            </p>
            <p>
               A tuskegeei iskola így gyarapodott egy szép könyvtárépülettel és
                  hatalmas olvasóteremmel.
            </p>
            <p>
               Booker a nagy adományoknak örvendett, de legnagyobb és legtisztább
                  öröme azokban az apró, 25 centes, néhány dolláros adományokon telt, melyeket az
                  intézet végzett növendékei a déli államok különböző városaiból küldözgettek az
                  iskolának.
            </p>
            <p>
               Minden cent egy-egy finom láncszem volt, s e láncszemek egymásba
                  kapcsolódva odafűzték a volt növendékeket a jó iskolához, melyben megtanultak
                  hasznosan dolgozni.
            </p>
            <p>
               Booker ennek örvendett a legjobban.
            </p>
         </div>
         <div type="chapter">
            <head>
               TIZENNEGYEDIK FEJEZET.
            </head>
            <p>
               Georgia államnak Atlanta nevü városában nemzetközi kiállítást akartak
                  rendezni.
            </p>
            <p>
               Ennek a kiállításnak az volt a célja, hogy a déli államok bemutassák
                  Amerikának, hogy a nagy polgárháború óta mennyire fejlődött az ipar, a
                  földmívelés, a műveltség. Hogy fejlődtek a városok, az iskolák.
            </p>
            <p>
               Az ujságok napról-napra hireket hoztak a nagy előkészületről.
                  Minduntalan gyűléseket tartottak Atlantában, s megbeszélték, hogy miképen fogják
                  rendezni a kiállítást.
            </p>
            <p>
               Egy tavaszi napon távirat érkezett Booker címére. A kiállítást
                  előkészítő bizottság értesítette, hogy beválasztották őt is a huszonöttagu
                  küldöttségbe, mely Washingtonba megy s az Egyesült Államok elnökétől kéri a
                  kiállításhoz az állami támogatást.
            </p>
            <p>
               A küldöttségben huszonkét fehér s három néger volt kijelölve: két
                  püspök és Washington. Mind a polgárok szine-java.
            </p>
            <p>
               Ez a kitüntetés nagy zavarba ejtette Bookert. Érezte, hogy nagy a
                  kitüntetés, de éppen ezért sokat törte a fejét azon, hogy mit mondjon. A néger faj
                  nevében kellett felszólalnia, s nem szerette volna, ha szégyenben marad, mert ez
                  nemcsak az ő, hanem a néger faj szégyene lett volna.
            </p>
            <p>
               Valahányszor föl kellett valahol lépnie és szónoklatot mondani,
                  mindig lelkiismeretesen elkészült reá. Jól átgondolta mondanivalóját, le is irta s
                  meg is tanulta.
            </p>
            <p>
               Bűnnek és könnyelmüségnek tartotta volna, hogy csak kinyissa a
                  száját, s beszéljen előre való hosszas gondolkodás nélkül.
            </p>
            <p>
               A küldöttség vezetője kezdette meg a beszédek sorát, s midőn a többi
                  tagok is hosszabb-rövidebb ideig beszéltek, s a két püspök is elmondotta
                  mondanivalóját, végül Washingtonra került a sor.
            </p>
            <p>
               Mindaddig, amig a többiek beszédét hallgatta, égett az arca, izzadt a
                  tenyere és igen különös érzései voltak, de mikor megszólalt, mikor a saját hangját
                  meghallotta: eltünt minden zavara, izgatottsága lecsillapodott, s ugy beszélt a
                  fényes márványcsarnokban, mintha a tuskegeei imateremben növendékei előtt
                  volna.
            </p>
            <p>
               A kongresszus tagjai meglepődve hallgatták a négert. Bólogattak a
                  fejökkel, mosolyogva néztek reá, s végül kijelentették, hogy erre a felszólalásra
                  nem számítottak.
            </p>
            <p>
               - Washington úr, - jegyzé meg az egyik kongresszusi tag, - hallottam
                  már, hogy jó szónok, de őszintén mondhatom, ennyi képességet nem tételeztem fel
                  önben.
            </p>
            <p>
               Ezenközben lázasan folyt a kiállítás előkészítésének munkája. Az
                  állami segítséget készségesen megszavazta a kongresszus, s ezzel a kiállítás
                  teljes sikere biztosítva volt.
            </p>
            <p>
               A néger fajra a kiállítás különösen fontos volt. Most nyilt először
                  alkalom arra, hogy bemutassa a világnak: vajjon igazán alkalmas-e a művelődésre,
                  megérdemli-e, hogy felszabadították, kiemelkedett-e előbbi tudatlanságából?
                  Csinált-e valamit azóta, hogy nem csak helytelen munkát végez?
            </p>
            <p>
               Éppen ezért egy óriási pavillont bocsátottak a négerek kiállításának
                  céljaira. Ezt a pavillont természetesen a négerek maguk saját izlésük szerint
                  építhették fel s benne mindent elhelyezhettek, amit méltónak tartottak arra, hogy
                  a világnak megmutassák.
            </p>
            <p>
               A kiállítás néger osztályának élére elnökül Booker T. Washingtont
                  választották meg, de Booker ezt a nagy kitüntetést elhárította magától.
            </p>
            <p>
               Megírta a kiállítás igazgatóságának, hogy szívvel-lélekkel részt vesz
                  a munkában, de az elnöki tisztet nem vállalhatja el, mert neki a tuskegeei iskola
                  vezetése a kötelessége. Ez lefoglalja minden idejét. Az elnöki méltóság munka
                  nélkül nem illetheti őt meg, ezért nem vállalhatja.
            </p>
            <p>
               És megmaradt elhatározása mellett. Mikor a kiállítás ünnepi
                  megnyitásának kérdése került szóba, a bizottság heves vitákba bocsátkozott.
            </p>
            <p>
               Egyik azt indítványozta, hogy a megnyitó ünnepen valakinek a néger
                  faj nevében is fel kell szólalnia.
            </p>
            <p>
               Erre a fehérek közül többen felugráltak székeikről, s indulatosan
                  tiltakoztak az indítvány ellen.
            </p>
            <p>
               - Ez már mégis csak sok! Mi nem kellene még a négereknek!
            </p>
            <p>
               - Ma-holnap az elnöki székbe is négert ültetnének, s minket fehéreket
                  Afrikába szállítanának.
            </p>
            <p>
               Hiábavaló volt a veszekedés. Az igazgatóság jól megfontolta a dolgot,
                  s megmaradt az indítvány mellett:
            </p>
            <p>
               - A négereknek is lesz szónoka az ünnepélyes megnyitáson. Még pedig
                  néger. De hát ki legyen az?
            </p>
            <p>
               - Legalább nevethetünk a dadogásán! - jegyezte meg a feketék egyik
                  ellensége keserűen.
            </p>
            <p>
               - Nem lehet a szónok néger! - pattant fel egy fehér bizottsági tag.
                  Nem fogunk krajcáros komédiát játszani, mikor fél Amerikát idecsődítjük. Beszéljen
                  a négerek nevében is, ha már az igazgatóság erről a vesszőparipáról nem akar
                  lemondani, de ne egy idétlen, makogó néger, hanem valamely jó szónokunk. Ebbe én
                  is belemegyek, de a néger szónok ellen a leghatározottabban tiltakozom.
            </p>
            <p>
               Az igazgatóságnak nehéz helyzete volt, mert a néger szónok kérdését
                  sokan ellenezték. A bizottság tulnyomó része fehér volt, s így nem is lehet azon
                  csodálkozni, hogy a néger szónok gondolatától idegenkedtek.
            </p>
            <p>
               - Végre is ki lehetne közülök alkalmas arra, hogy a megnyitó ünnepen,
                  annyi előkelő vendég, olyan sok ezer ember jelenlétében oda merjen állani a
                  szószékre, s ki merje, vagy ki tudja nyitni a száját?...
            </p>
            <p>
               A bizottság elnöke nyomban megfelelt:
            </p>
            <p>
               - Booker Washington!
            </p>
            <p>
               - Mi? A tuskegeei tanító? - kiabáltak többen lekicsinylően.
            </p>
            <p>
               - Az urak igen hirtelen lekicsinyelnek mindenkit - vélekedik az
                  atlanti polgármester, - én ott voltam a huszonötös bizottsággal Washingtonban.
                  Hallottam Booker Washington felszólalását.
            </p>
            <p>
               - Nos, hát aztán? - kiáltottak közbe néhányan.
            </p>
            <p>
               - Hát aztán? Ha az urak közül bármelyik felszólalt volna akkor,
                  szégyenkezve elhallgathatott volna, a tuskegeei tanító beszédét hallván. Tudják
                  meg az urak, hogy kongresszusi tagoktól hallottam, hogy Washington nem Tuskegeebe
                  való, hanem a kongresszusra. Azért ne vitatkozzunk sokat, kérjük fel Booker
                  Washington urat a megnyitó beszéd megtartására. Ha ő erre a munkára vállalkozik,
                  meg vagyok győződve, hogy meg is fog felelni.
            </p>
            <p>
               Erre aztán valahogy beleegyeztek a négerek ellenségei is, bár a
                  lelkükben ott maradt a tövis és titokban azt kivánták, hogy sülnének fel a
                  Washington szónoklatával, hogy végül oda dörzsölhetnék a négervédők orra alá:
            </p>
            <p>
               - Úgy-e megmondtuk előre, de ti okosabbak akartok lenni. Most már itt
                  a szégyen.
            </p>
            <p>
               Másnap a georgiai ujságok tele voltak azzal az érdekes hírrel, hogy
                  az atlantai kiállítás megnyitó ünnepén az egyik beszédet Booker T. Washington
                  mondja, s hogy ez a Booker T. Washington mindössze negyvenegyéves, igazgatója és
                  megalapítója a tuskegeei iskolának. Szülei Kelet-Virginiából vándoroltak
                  Nyugat-Virginiába, mikor a rabszolgákat felszabadították. Booker T. Washington még
                  rabszolgának született, s mindazt, amit az életben elért, a maga szorgalmának
                  köszönheti. Azon sem lehet csodálkozni, hogy a választás reá esett, mert a néger
                  fajnak nincs kiválóbb képviselője nála.
            </p>
            <p>
               Ezt a hírt a többi államok ujságai nyomban átvették, s néhány nap
                  mulva egész Amerika olvashatta, hogy egy néger tanító nagy beszédet fog az
                  atlantai nemzetközi kiállítás megnyitó ünnepén mondani.
            </p>
            <p>
               Ott lesznek az Egyesült Államok kormányainak képviselői, az északi
                  államok kiküldöttjei, a déli államok minden számottevő művelt és gazdag
                  polgára.
            </p>
            <p>
               Booker megkapta a rendezőbizottság elnökének udvarias levelét,
                  amelyben az igazgatóság nevében megbizza őt, hogy a néger faj nevében mondjon
                  ünnepi beszédet.
            </p>
            <p>
               Hogy minő terjedelmű legyen a beszéd, s hogy miről emlékezzék meg a
                  szónok: erre nézve teljes szabadságot adtak neki.
            </p>
            <p>
               Most aztán megindult az ujságok verekedése egymással.
            </p>
            <p>
               Az egyik ujság helyeselte, hogy néger is fog a megnyitó ünnepen
                  beszélni, a másik ujság szidta a kiállítás igazgatóságát és nagyon szerencsétlen
                  ötletnek tartotta a néger szónok fellépését. A négerek oda voltak a boldogságtól,
                  s Booker Washington nevét szájról-szájra adták. A tuskegeei fehérek szintén
                  büszkék voltak arra, hogy az egyik szónok a városkájukból kerül ki.
            </p>
            <p>
               Booker izgalmas napokat élt. Sűrűen kapta a déli államok városaiból a
                  leveleket. Négerek írták, s mindenik tanácsot akart neki adni, hogy miről
                  beszéljen.
            </p>
            <p>
               Irta az egyik:
            </p>
            <p>
               - Most nyílik rá alkalom, hogy szemébe vágd az igazságot az egész
                  világnak. Nem szabad a négert igavonó állatnak tekinteni. Nem szabad velünk úgy
                  bánni, mint eddig bántak a fehérek. Jajdulj fel a néger faj nevében, s követelj
                  mindent. Nem kell senkitől félned, itt állunk mi melletted.
            </p>
            <p>
               Booker elolvasta, s aztán félredobta a leveleket. Úgy érezte, hogy
                  neki most nincs más tanácsadóra szüksége, csak a szívére és eszére. Ha nem ez a
                  kettő sugja, amit mondani fog, akkor úgy sem fog semmit érni az egész beszéd, akár
                  fel se lépjen a szószékre.
            </p>
            <p>
               Sok emlék, sokféle érzés ébredt fel a szívében. Gondolt az
                  édesanyjára, aki a rabszolgaélet keserű kenyerét ette, aki a legnagyobb
                  nyomorúságában is olyan nagyon szerette gyermekét, eszébe jutottak a Sóstavak, a
                  kőszénbányák, a richmondi éjszakák a gyalogjáró alatt, eszébe jutottak a szép
                  álmok Hamptonban, ahol reggel négy órakor kelt fel, s csaknem éjfélig dolgozott,
                  eszébe jutott a maldeni iskola, melybe az eső becsurgott, s tanítás közben ki
                  kellett az esőernyőt feszíteni, míg a tanulóknak magyarázott.
            </p>
            <p>
               Míg ezekre gondolt, szíve hol elszorult, hol gyorsabban kezdett
                  dobogni. Csaknem megszédült, ha arra gondolt, hogy most egész Amerika előtt kell
                  vallomást tennie az összes négerek nevében, s hogy talán az a fehér is ott lesz a
                  hallgatói között, aki apját, anyját, testvéreit és őt ezelőtt harmincöt
                  esztendővel jószágának tekintette.
            </p>
            <p>
               Mikor mindezt jól átgondolta, s mélyen átérezte, hozzáfogott a beszéd
                  megírásához. Minden szót megfontolt, minden gondolatot megrostált. Nem akart sem
                  többet, sem kevesebbet mondani, mint ami a lelkében volt.
            </p>
            <p>
               Minél inkább közeledett a szeptember 18-ika, a kiállítás
                  megnyitásának a napja, annál nagyobb csüggetegség szállotta meg Bookert.
            </p>
            <p>
               - Hátha nem sikerül?... Hátha ki fognak nevetni, s velem együtt
                  kinevetik az egész néger fajt... Talán mégsem kellett volna ezt a nehéz feladatot
                  vakmerően elvállalnom... Szerényebbnek kellett volna lennem. Bizonyára elkábított
                  engem is a dicsőségnek vágya!... Jól esik nekem, hogy az emberek ujjal mutogatnak
                  rám, ha az utcán, a vasúti kocsiban, vagy egyebütt velem találkoznak... És ha a
                  beszéd nem sikerül, nevetni fognak és úgy mutogatnak reám ujjal...
            </p>
            <p>
               Igy tépelődött szegény Booker, s valósággal szenvedett. Bár nem
                  mutatta senkinek.
            </p>
            <p>
               A beszéd elkészült. A tuskegeei tanítók megostromolták
                  kéréseikkel:
            </p>
            <p>
               - Olvassa fel nekünk, Washington úr! Mi nem hallgathatjuk meg, pedig
                  úgy szeretnők, ha ott lehetnénk.
            </p>
            <p>
               Booker felolvasta munkatársainak a beszédet. Visszafojtott
                  lélekzettel hallgatták, s a végén azt mondották, hogy egy betüt sem szabad abból
                  elhagyni.
            </p>
            <p>
               Szeptember 17-én reggel indult el Tuskegeeből. Olyanforma volt az
                  érzése, mint akit vesztőhelyre visznek.
            </p>
            <p>
               Az állomáshoz menet találkozott egy fehér földbirtokossal, akinek
                  Tuskegee környékén volt a birtoka.
            </p>
            <p>
               - Hallja, Washington - mondá a földbirtokos tréfálózva - maga már
                  beszélt az északi fehérek, a déli négerek, s a déli fehér mezőgazdák előtt, de
                  holnap Atlantában ott lesznek együtt az észak és a dél fehérei, s a maga fajtái
                  mind. Attól félek, hogy gonosz kutyaszorítóba kerül. No hát sok szerencsét,
                  Washington, azért nem kell a fejét lehorgasztani!
            </p>
            <p>
               Minden állomásnál tömérdek ember szállt fel. Főleg a négerek
                  özönlöttek Atlantába.
            </p>
            <p>
               Bookert az állomásnál egy bizottság fogadta.
            </p>
            <p>
               Az egyik néger odafurakodott, s magyarázta a szomszédjának, miközben
                  Bookerre mutatott az ujjával:
            </p>
            <p>
               - Az fog közülünk megnyitó beszédet mondani. Ott leszek és
                  meghallgatom.
            </p>
            <p>
               Atlanta zsufolásig tele volt idegenekkel. Az egyes államok
                  elküldötték képviselőiket; polgári és katonai hatóságok teljes ünnepi diszben
                  jelentek meg. Az utcákon kocsik robogtak, s a gyalogjárón sűrű tömegben sétáltak a
                  városbeliek és a vendégek.
            </p>
            <p>
               Mindez hozzájárult ahhoz, hogy Booker nyugtalansága fokozódjék. Az
                  éjszakát nem jól töltötte, zúgott a feje.
            </p>
            <p>
               Reggel korán ébredt fel. Még egyszer átolvasta beszédét, aztán
                  letérdepelt és imádkozott.
            </p>
            <p>
               Isten áldását és segítségét kérte gyermeki hittel.
            </p>
            <p>
               Fél nyolc előtt megjelent nála a rendezőbizottság három tagja, s
                  elkisérte a különvonathoz, amely a kiállításra vitte a meghivott vendégeket.
                  Ugyanis mintegy három órai útra volt a kiállítás területe Atlantától.
            </p>
            <p>
               A legnagyobb pavillon óriási terme zászlódiszben várta a ritka szép
                  ünnepet. Sok ezer ember elfért abban a teremben kényelmesen, de ötször annyi ember
                  hemzsegett a pavillon körül. Ezek is mind be szerettek volna jutni, de teljes
                  lehetetlenség volt.
            </p>
            <p>
               Ennyi embert együtt még nem látott soha Booker. Tévetegen nézett
                  körül a teremben. Amennyi néger csak bejuthatott, mind őt kereste sóvár szemével.
                  A fehérek is nagyon kiváncsiak voltak reá.
            </p>
            <p>
               Booker magába mélyedve ült a helyén, nem nézett körül, de azért
                  érezte, hogy sokan nézik őt. Elővette zsebkendőjét s megtörölte a tenyerét. Nagyon
                  kiverte kezét az izzadság.
            </p>
            <p>
               Bullok kormányzó lépett az emelvényre, s rövid néhány szóval
                  megnyitotta az ünnepet.
            </p>
            <p>
               Azután Nelson püspök lépett elő, s megható imát mondott.
            </p>
            <p>
               Ezt követte Howel Albert költőnek verses prológja, s a kiállítás
                  elnökének megnyitó beszéde.
            </p>
            <p>
               Ekkor aztán Bullok kormányzó megfogván Booker kezét, így szólott
                  messze csengő hangon:
            </p>
            <p>
               A néger faj vállalkozó szellemének és műveltségének képviselőjét
                  kérem, hogy szóljon.
            </p>
            <p>
               Ekkor a teremben tetszés morajlott át. A négerek tapsoltak és
                  hurráztak. Booker ott állott a sokezer fejü közönség előtt. A nagy tükörablakon
                  keresztül reátűzött arcára a nap. Körülnézett és megkezdte beszédét.
            </p>
            <p>
               „Elnök úr, igazgató urak, polgártársaim! A déli államok lakosságának
                  egyharmad része néger. Semmiféle vállalat, semmiféle intézmény nem sikerülhet, ha
                  a lakosság e harmadrészét semmi figyelmére sem méltatja. Elnök úr, igazgató urak,
                  a néger faj nevében ünnepélyes vallomást teszek, midőn azt mondom, hogy sehol
                  igazságosabban és nagyobblelküen nem ismerték el a mi fajunk önállóságát és
                  értékes dolgát, mint e fényes kiállítás rendező és intézői. Ez az elismerés jobban
                  meg fogja a fehér és fekete faj között a barátságot erősíteni, mint bármilyen
                  intézkedés a négerek felszabadítása óta.
            </p>
            <p>
               Tomboló lelkesedés fogadta e bevezető gondolatokat, s Booker alakja
                  nőni kezdett az emelvényen. Hangja csengett, szeme tele volt tűzzel.
            </p>
            <p>
               - Új világ nyilt meg előttünk ezzel a kiállítással. Mi négerek eddig
                  tudatlanok és
               tapasztalatlanok voltunk. Ki csodálkoznék azon, hogy a felszabadulás
                  után mi az új, a szabad életet nem alulról, hanem mindjárt felülről akartuk
                  megkezdeni. Mindjárt a parlamentben akartunk helyet foglalni, vagy valami
                  hivatalba jutni, s nem arra törekedtünk, hogy földet szerezzünk, jó iparosok
                  legyünk: a nyilvános szereplésre szivesebben gondoltunk, mint arra, hogy
                  tejgazdaságot vagy kertészetet csináljunk.
            </p>
            <p>
               Egyszer egy hajó a nyilt tengeren útját tévesztette. Napokon át
                  tévelygett. Végre megpillantottak a bolyongók egy másik hajót. Az útját vesztett
                  hajó kitűzte a vészzászlót és segélyért kiáltott:
            </p>
            <p>
               - Vizet, vizet! Megöl a szomjuság!
            </p>
            <p>
               Jön nyomban a válasz:
            </p>
            <p>
               - Eresszétek le vödreiteket ott, ahol vagytok!
            </p>
            <p>
               Nem értették meg a szerencsétlenek, s újra segélyért kiáltoztak:
            </p>
            <p>
               - Vizet! Vizet! Küldjetek nekünk vizet, mert szomjan veszünk!
            </p>
            <p>
               Megint nyomban jött a válasz:
            </p>
            <p>
               - Eresszétek le vödreiteket ott, ahol vagytok!
            </p>
            <p>
               Harmadszor is, negyedszer is ez a válasz jött.
            </p>
            <p>
               A hajó kapitánya végre szót fogadott. Leeresztették a vödröket és
                  édes vizet merítettek az Amazon folyam torkolatából.
            </p>
            <p>
               Mindazoknak a négereknek, akik idegen földre akarnak menni, hogy
                  sorsukat megjavítsák, s a fehérek jóindulatú barátságát nem tudják eléggé
                  megbecsülni: szeretném a fülükbe kiáltani én is: Eresszétek le vödreiteket ott,
                  ahol vagytok! Keressétek azok barátságát, akik között éltek. Eresszétek le
                  vödreiteket a földmívelés, a kézművesség, a kereskedelem és a tudomány vizeibe!
                  Nekünk négereknek nem szabad arról megfeledkeznünk, hogy nem régen még rabszolgák
                  voltunk, s hogy embert belőlünk nem az ingyen kapott szabadság, hanem a kezünk és
                  eszünk munkája fog csinálni; és nem szabad arról megfeledkeznünk, hogy a munka
                  dicsőséges és méltósággal teljes. Csak olyan nép haladhat előre, amely megtanulta,
                  hogy a földet jól felszántani éppen olyan tiszteletre méltó, mint költeményt írni.
                  Nekünk alulról kell kezdenünk és nem felülről. Ne azt nézzük, hogy a multban minő
                  igaztalanságok történtek velünk, hanem azt, hogy miképen javítunk a
                  sorsunkon.
            </p>
            <p>
               Ámde a fehéreknek is, akik a bevándorlóktól várják a déli államok
                  felvirágoztatását, azt szeretném a fülükbe harsogni, amit az én néger
                  testvéreimnek. „Eresszétek le vödreiteket ott, ahol vagytok!” A köztetek élő nyolc
                  millió néger közé eresszétek le. Ismeritek szokásaikat; hűségüket és szeretetüket
                  azokból a nehéz időkből ismerhetitek, mikor tűzhelyeitek tüzét, ha hűtlenek lettek
                  volna: kioltották volna. Eresszétek le vödreiteket azok közé a négerek közé, akik
                  bérharcok és lázongás nélkül művelték földjeiteket, őserdeiteket televényfölddé
                  varázsolták, vasútat és városokat építettek nektek, a föld gyomrából kiásták
                  kincseiteket s hozzájárultak ahhoz, hogy e fényes kiállítás beszédes tanuságot
                  tehessen a déli államok előhaladásáról. Ha ti, fehérek az én néger testvéreimet
                  támogatjátok, bátorítjátok, mint ahogy most megtettétek, ha gondoskodtok arról,
                  hogy eszöket, kezök ügyességét és szivök nemesebb érzelmeit kiműveljék: akkor
                  fölösleges földjeiteket megvásárolják, pusztaságaitokat virágos és termékeny
                  mezővé varázsolják, gyáraitokban a munkát elvégzik. És akkor fejeteket mindennap
                  nyugodtan hajthatjátok pihenőre, mert olyan nép vesz körül, amely a világ összes
                  népei között a legtürelmesebb, a leghűségesebb, a legalkalmazkodóbb és
                  legbékülékenyebb. Ezt mi bebizonyítottuk a multban is, amikor gyermekeitekre
                  vigyáztunk, beteg szüleiteket ápoltuk, könnytől harmatos szemmel kisértük a
                  temetőbe halottaitokat. Igy lesz a jövőben is olyan odaadó ragaszkodással, minőre
                  egyetlen bevándorló sem képes, mert összeforrunk veletek az ipari, polgári és
                  embertársi munkában, s eggyé válnak céljaink. Nézzetek erre a kézre! Szétválhatunk
                  véleményben, mint ez az öt ujj a kezemen, de a közös haladás minden kérdésében oly
                  egységesek leszünk, mint ez a kéz!...
            </p>
            <p>
               Itt meg kellett Bookernek állania, mert az óriási teremben tomboló
                  lelkesedés, tapsorkán keletkezett. Az emberek felugrottak székeikről, az arcok
                  kipirultak, a négerek egymás nyakába borultak. Percekig tartott az őrületes
                  ujjongás. Booker felmagasztosulva állott az emelvényen. Hatalmas melle zihált.
                  Füle zúgott, szive zakatolt.
            </p>
            <p>
               Nyugodtan, méltósággal folytatta aztán, mikor a lelkesedés
                  fokozatosan elült s megint halálos csönd volt a teremben.
            </p>
            <p>
               - Az emberek egymással csak akkor élhetnek biztonságban és békében,
                  ha mindenkinek megadatik a lehetőség a tökéletesedésre. Adjátok meg továbbra is a
                  módot és lehetőséget erre az én fajomnak és tizenhatmillió kéz fog titeket a
                  terhek lebirásában segíteni, - s nem ellenetek dolgozni; vagy a tudatlanságnak és
                  bűnnek vagy az előhaladásnak és műveltségnek leszünk egy harmadrészének képviselői
                  a déli államokban; vagy munkabiró társaitok a déli államok kereskedelmi életében,
                  vagy rothadó hulla leszünk, melyet magatokkal kell cipelnetek, hogy kerékkötője
                  legyünk minden előrehaladásotoknak!
            </p>
            <p>
               Igazgató uraim, ha végignézik majd szerény kiállításunkat, ne
                  legyenek várakozásukban követelők. Harminc évvel ezelőtt indultunk el a haladás
                  útján. Minden vagyonunk a gyékénytakaró, néhány kivájt tökhéj s néhány kétes
                  eredetű tyúk volt. Nehéz útat kellett megtennünk, amíg a mai ipar, mezőgazdaság
                  eszközéig, közlekedési szerszámáig, a gőzgépig, ujságokig, könyvekig, szobrokig,
                  faragó művészetéig, képirásáig, árúházak és bankok vezetéséig eljuthattunk.
                  Büszkék vagyunk arra, hogy eljuthattunk, mert munka árán jutottunk el, de egy
                  pillanatra sem feledkezünk meg arról, hogy munkánkat jóakaróan támogatták nemcsak
                  a déli államok, hanem az északi államok fehér emberbarátai is. Adományaik bőséges
                  forrása sohasem apadt ki előttünk.
            </p>
            <p>
               A négerek legokosabbjai tudják, hogy a társadalmi életben az
                  egyenlőséget kierőszakolni balgatagság. Kitartó, szünetet és csüggedést nem ismerő
                  munka teremtheti csak meg. A világ piacán egyetlen nép sem marad örökké megvetett.
                  Fontos és igazságos, hogy minden jogában a polgároknak részünk legyen, de sokkal
                  fontosabb, hogy megadassék nekünk a lehetőség arra, hogy rászolgáljunk. Ez
                  időszerint sokkal értékesebb az a jog, hogy egy dollárt szerezhetünk a gyárban,
                  mint az a jog, hogy egy dollárt elkölthetünk az operában.
            </p>
            <p>
               A közös munkának ennél az oltáránál kezeskedem arról, hogy az én
                  népem mindig hűséges társatok lesz a déli államok javát célzó munkában; ha
                  megszünnek végkép a fajok küzdelmei s ha uralkodóvá lesz az egy mértékkel mérő
                  igazságosság s minden faj meghajlik a törvény parancsszava előtt. Szeretett Déli
                  Államoknak ebből új ege és új földje sarjad.”
            </p>
            <p>
               Midőn Booker beszédét befejezte s a hallgatóság megint tombolt,
                  tapsolt, üvöltött és helyéről felugrott, Bullok tábornok odarohant Bookerhez,
                  szorongatta a kezét s nemsokára százan meg százan vették körül, hogy kezet
                  szorítsanak vele, hogy megköszönjék a gyönyörüséget.
            </p>
            <p>
               A kiállításon csak a Booker hatalmas beszédéről volt a szó s mikor
                  másnap reggel visszautazott Tuskegeebe, minden állomás megtelt közönséggel.
                  Keresték, felmentek a vasuti kocsiba, látni akarták, kezet akart vele minden néger
                  szorítani.
            </p>
            <p>
               A táviródrótok vitték a hírt a világlapokhoz s másnap Amerika minden
                  lapja a Booker atlantai nagy beszédével volt tele. Szóról-szóra közölték, a
                  szónokot égig magasztalták.
            </p>
            <p>
               Tömegesen jöttek a felszólítások minden városból, hogy tartson Booker
                  Washington ott is előadást. Egy élelmes amerikai polgár ajánlatot tett Bookernek,
                  hogy menjen vele szónoki körútra. Felajánlott neki 50,000 dollár jutalomdíjat s
                  minden költségének a fedezését.
            </p>
            <p>
               Booker nem fogadta el az ajánlatot.
            </p>
            <p>
               - Nekem Tuskegeeben van kötelességem, az előbbre való minden
                  egyébnél.
            </p>
            <p>
               De azt megtette, hogy beszédének szövegét elküldte egy
                  tiszteletteljes levél kiséretében Cleveland elnöknek. Az Egyesült Államok elnöke
                  sajátkezüleg írt válasza néhány nap mulva megérkezett Tuskegeebe.
            </p>
            <p>
               Így szólott:
            </p>
            <p>
               „Igen tisztelt Uram!
            </p>
            <p>
               Köszönöm, hogy az atlantai kiállítás megnyitó ünnepén mondott
                  beszédét elküldötte. Lelkesedve köszönöm, hogy így beszélt. Mélységes
                  érdeklődéssel olvastam el, s a kiállitás létjogosultságát már csak azáltal is
                  igazoltnak látom, hogy önnek alkalmat adott e beszéd elmondására. Az ön szavainak
                  mindenkit meg kell örvendeztetnie és fel kell bátorítania, aki a négereknek
                  jóakarója; s ha az ön fajrokonai abból, amit ön mondott, nem merítenek új reményt,
                  s új elhatározásokra nem jutnak, hogy a polgárjog adta előnyöket okosan javukra
                  fordítsák: az valóban nagyon különös volna.
            </p>
            <p>
               Mély tisztelettel
            </p>
            <p>
               Grover Cleveland.”
            </p>
            <p>
               James Creelman, a newyorki „World” cimű ujság tudósítója, aki jelen
                  volt az atlantai kiállítás megnyitó ünnepén, következőképen emlékezett meg Booker
                  ünnepi beszédéről és a közönségre gyakorolt óriási hatásról:
            </p>
            <p>
               - Midőn Booker T. Washington, a tuskegeei néger ipariskola
                  igazgatója, ott állott az emelvényen, s az ablakon besütő nap fénye elöntötte a
                  fejét, s arca prófétai tűzben ragyogott, így szólott hozzám Clark Howel: „Ennek az
                  embernek a beszéde erkölcsi forradalom kezdete Amerikában.”
            </p>
            <p>
               Ez az első eset, hogy a déli államokban fontos alkalommal fehérek
                  előtt néger szónokolt. A közönség meg volt babonázva, s mint a forgószél, olyan
                  tetszésáradat zúdult szét.
            </p>
            <p>
               Alighogy Thompsonné, a női rendező bizottság elnöke elvégezte
                  beszédét, minden szem a karcsú, napsütötte arcú négerre szegődött, aki az
                  emelvényen az első sorban ült. Booker T. Washington tanár volt, akit a mai naptól
                  kezdve a legnagyobb négernek kell nevezni Amerikában. A zene a nemzeti himnuszba
                  kezdett. A közönség hurrázott.
            </p>
            <p>
               Ezer meg ezer szem a néger szónok arcán. Valami rendkivüli dolgot
                  sejtett mindenki. Egy néger beszél egész faja nevében, s nem fogja senki ebben
                  megzavarni őt. Midőn Washington tanár fölállott, a lehunyó nap rátűzte arcára
                  sugarait. Tetszésorkánnal fogadták. Nyugtalanul mozgott az emelvényen, hogy a
                  vakító fényt elkerülje. Aztán csodálatos arcát a nap felé fordította, szemét nem
                  húnyta le, s kezdett beszélni. Feltünő egyéniség: magas, csontos, karcsú, mint
                  valami Sioux-főnök, magas homloka, egyenes orra, nehéz álla, erélyes, határozott
                  száj, nagy, fehér fogak, átható tekintet és imponáló testtartás.
            </p>
            <p>
               Fekete nyakán kidagadtak az erek, izmos karja súlyosan nehezedett az
                  asztalra s kezében egy ceruzát szorongatott. Nagy lába, mintha gyökeret vert volna
                  az emelvény talapzatán. Hangja tiszta és csengő, minden fontosabb kijelentés után
                  sokatmondó szünetet tartott. Tiz perccel a beszéd megkezdése után a közönséget a
                  lelkesedés bódulata szállotta meg. Kendőket lobogtattak, botokkal hadonásztak,
                  kalapok repültek a levegőbe. Georgia legszebb hölgyei felugráltak székeikről és
                  integettek neki. Mintha a szónok megbabonázta volna őket.
            </p>
            <p>
               Mikor pedig a fekete kezét szétterjesztett ujjaival felemelte, s dél
                  fehéreinek népének nevében odakiáltotta: „Nézzetek erre a kézre! Szétválhatunk
                  véleményben, mint az öt ujj a kezemen, de a közös haladás minden kérdésében olyan
                  egységesek leszünk, mint ez a két kéz”: az óriási terem reszketett a
                  tetszésorkántól, az egész közönség felugrott és percekig szüntelenül tapsolt a
                  szónoknak.
            </p>
            <p>
               Sok ország legkiválóbb szónokait hallottam, de még Gladstone sem
                  tudta volna különben csinálni, mint ez a bárdolatlan fekete, akit napfény özöne
                  sugároz körül, s olyan férfiak előtt beszélt, akik egykor azért küzdöttek, hogy a
                  fajtáját leigázzák. Bármennyire tombolt is lelkesedésében a közönség, neki egy
                  arcizma sem rándúlt meg.
            </p>
            <p>
               A mellékcsarnokban egy toprongyos fekete óriás guggolt a padlón, égő
                  szemmel és rángatozó ajkkal nézte a szónokot, míg a tetszésorkán kitört: akkor
                  kicsordult szeméből a könny és végigszántott arcán. A négerek csaknem mind sírtak,
                  talán maguk sem tudták, hogy miért.
            </p>
            <p>
               A beszéd végén Bullok kormányzó a szónokhoz rohant s megragadta
                  kezét. Ez a jelenet megint tetszésorkánt támasztott a közönségnél, s nehány
                  pillanatig ott állott a két férfi egymás kezét szorítva.
            </p>
            <p>
               De ezzel még nem elégedett meg a sors, amely ezúttal igazságos
                  volt.
            </p>
            <p>
               Bookernek nagyobb dicsőség is jutott osztályrészül.
            </p>
            <p>
               A cambridgei Harvard-Egyetem rektora egy évvel az atlantai kiállítás
                  után levelet írt Booker T. Washingtonhoz.
            </p>
            <p>
               Ezt a levelet:
            </p>
            <p>
               „Igen tisztelt Uram!
            </p>
            <p>
               A Harvard Egyetem önt a közeledő félévzáráskor díszdoktorrá akarja
                  kinevezni; de nálunk az a szokás, hogy csak olyan uraknak adományozzuk ezt a
                  megtisztelő címet, akik személyesen jelennek meg az évzáró ünnepségen. A félév
                  zárása ebben az évben junius 24-dikére esik; kérjük tehát, hogy e napon déli
                  tizenkét órától délután 5 óráig tartózkodjék itt. Lehetővé tudja-e tenni, hogy
                  ezen a napon Cambridgebe jöjjön?
            </p>
            <p>
               Biztosítom önt kiváló nagyrabecsülésemről.
            </p>
            <p>
               Charles W. Ellidt”
            </p>
            <p>
               Booker kezében reszketett a levél, míg végigolvasta. Szeme könnytől
                  homályosult el.
            </p>
            <p>
               Amerika legrégibb egyeteme tiszteli őt meg a legnagyobb
                  kitüntetéssel. Egy pillanat alatt elvonúlt lelki szeme előtt egész élete: mikor
                  rabszolga volt az ültetvényeken, mikor a kőszénbányában szenet rakott a kocsira,
                  amikor éhezett és fázott, amikor az éjszakát a gyalogjáró alatt dideregte végig,
                  amikor vergődött és epekedett a tanulásért. Aztán a tuskegeei nehéz küzdelmek, a
                  néger faj megalázása és üldöztetése... minden, minden eszébe jutott és az érzelmek
                  egész tengere viharzott fel szívében...
            </p>
            <p>
               Amíg mindezt érezte és mélységes hála töltötte el a jóságos Isten
                  iránt. Imádkozott a Booker becsületes, egyszerű, gyermeki lelke...
            </p>
            <p>
               Az ünnepen tomboló lelkesedéssel ünnepelte a tudós világ a néger
                  nevelőt. Köszönő szavait mély meghatottsággal hallgatták végig a díszlakomán.
            </p>
            <p>
               Ekkor írta róla az egyik ujság:
            </p>
            <p>
               - Az első néger az egész világon, akit ezzel a címmel tüntettek ki.
                  De nem azért kapta, mert néger, mert rabszolgának született, hanem azért, mert
                  élete munkájával a déli államok néger lakóinak erkölcsi ujjáteremtését szolgálta,
                  s olyan lángelmének és emberszeretetnek adta bizonyságát, ami bárkit is nagy
                  emberré tenne, legyen bárminő színe az arcának.
            </p>
         </div>
         <div type="chapter">
            <head>
               TIZENÖTÖDIK FEJEZET.
            </head>
            <p>
               A tuskegeei iskola egész kis városrésszé növekedett. Majdnem annyi
                  volt a növendéke, mint Booker idejövetelekor Tuskegee összes lakói.
            </p>
            <p>
               A főépület pompás homlokzata már messziről elárulta, hogy középület,
                  hogy itt az ifjúságot nevelik.
            </p>
            <p>
               Egymástól bizonyos távolságban voltak a többi épületek. Park vette
                  körül mindeniket, egy-egy árnyas fa, virágokkal tarkított gyepszőnyeg, gondozott
                  utak, ösvények mindenütt.
            </p>
            <p>
               Egyik épületben voltak a tantermek, az esti tanfolyamok előadó
                  termei, a gyüjtemények. Másikban a nappali társalgótermek, a harmadikban a pompás
                  aula, amely olyan tágas volt, hogy ünnepélyek alkalmával az intézet növendékein
                  kívül a vendégeket is kényelmesen befogadhatta.
            </p>
            <p>
               Hálószobák, üdülőszobák a betegeknek, könyvtárépület; egész hosszú
                  sora a különféle műhelyeknek. Huszonhét-féle mesterséget tanítottak ott. De nem ám
                  kis, szegényes műhelyek voltak ezek, hanem magas, világos, egészséges
                  munkacsarnokok berendezve gőz- és villanyüzemre. Hátul a gazdaság, ennek óriási
                  udvara, ott az istállók, karámok, szérűk, mögöttük a nagy kert, amely megtermett
                  mindent, amire a hatalmas konyhának szüksége volt.
            </p>
            <p>
               És ezt a nagy gazdaságot és ipartelepet, ezt a maga nemében páratlan
                  nevelőintézetet egy embernek az akarata teremtette meg, fejlesztette naggyá és
                  kormányozta.
            </p>
            <p>
               Aki Booker mellé társul szegődött, az minden erejével és akaratával
                  beleolvadt a nevelőintézetbe: eggyé vált vele.
            </p>
            <p>
               A tanítók és tanulók egyaránt úgy nézhettek a Booker intézetére, hogy
                  ez az övék, erre büszkék, ezt nekik szeretniök és gondozniok kell.
            </p>
            <p>
               Ha megszólalt a csengő, jelezve a munkának kezdetét, megteltek az
                  osztályok, sietett a tanító tanítani, a tanuló tanulni. Megteltek a műhelyek, s
                  mindenki folytatta azt, amit tegnap vagy tegnapelőtt megkezdett.
            </p>
            <p>
               Míg dolgozott, magának dolgozott, a havi számadásnál kimutatták, hogy
                  mit ért a munka, ebből mennyi a tanuló bére, mennyit von le az iskola.
            </p>
            <p>
               A növendékek nem adományt kaptak jószivű emberektől, hanem munkájuk
                  bérét. És amit ebben az iskolában megtanultak, az mindjárt kenyeret adott nekik,
                  mihelyt az iskolát elvégezték.
            </p>
            <p>
               A Booker tanítványait a nagy ipartelepek várva-várták mindenütt a
                  déli államok városaiban. Akinek megbízható kézművesre volt szüksége, a tuskegeei
                  ipariskola igazgatójához fordult.
            </p>
            <p>
               A fehérek idők folyamán megszokták azt, hogy a négerek nem csak
                  mezőgazdasági munkára jók, hanem a műhelyekben is hasznavehetők.
            </p>
            <p>
               Minden tuskegeei volt növendék biztosan számíthatott arra, hogy azzal
                  az elbocsátó bizonyítvánnyal, amely alá Booker Washington neve volt írva, kap
                  munkát s meglesz a mindennapi kenyere.
            </p>
            <p>
               Ez volt a maldeni néger gyerek életmunkájának a nagy dicsősége.
            </p>
            <p>
               De még valami igen szép emlék, valami nagy öröm várt a hamptoni
                  iskola gyermek-kapusára.
            </p>
            <p>
               A nagybeteg, megbénult Armstrong tábornok levelet íratott neki
                  Hamptonból.
            </p>
            <p>
               ,,Booker Washingtont kéreti Armstrong tábornok, hogy adjon neki
                  helyet tuskegeei házában, ahol megpihenhet. Armstrong tábornok Bookerhez
                  kivánkozik és nem kételkedik abban, hogy kérését teljesíteni fogja.”
            </p>
            <p>
               Booker a legközelebbi vonattal Hamptonba utazott. Elindulása előtt
                  kiadta otthon a rendeletet, hogy lakásában a legszebb szobát, amely a
                  virágoskertre nyílik, rendezzék be a tábornok számára.
            </p>
            <p>
               - Válasszátok ki a legszebb bútorokat, tegyetek az asztalra virágot!
                  Apámat várom, apámat!...
            </p>
            <p>
               Míg Booker a tábornok ideszállításán fáradozott, a tuskegeei polgárok
                  hamarosan elhatározták, hogy nagy, ünnepi fogadtatásban részesítik a Booker
                  Washington mesterét.
            </p>
            <p>
               A vonat, melyen Bookerék jöttek, este kilenc órakor érkezett
                  meg.
            </p>
            <p>
               Az állomásnál nagy tömeg, Tuskegee minden rendű és rangú lakosa, az
                  iskola minden tanítója, munkavezetője és növendéke várakozott.
            </p>
            <p>
               A tábornokot leemelték a vasuti kocsiból, s beültették kerekes
                  székébe. Fáklyásmenet fogta körül, s úgy vitték diadallal a lakására.
            </p>
            <p>
               A nagybeteg tábornok nehezen bólintott a fejével, s meghatottan
                  nézett jobbra-balra.
            </p>
            <p>
               Armstrong tábornok meghalni jött Tuskegeébe. Csöndes vendég volt a
                  Booker házában. Naphosszat elült kerekes székében, kinézett az ablakon. Kék szeme
                  a messze kék eget, a felhőket vagy még a felhőkön túl levő, ismeretlen világot
                  nézegette.
            </p>
            <p>
               Körülötte nyüzsgött az iskola serény élete. A fűrészmalomból besipolt
                  a gőzmasina, sűrűen megszólalt a villanycsengő, jelezve itt is, ott is a munka
                  kezdetét vagy végét.
            </p>
            <p>
               Booker gyakran bejött, leült a nagybeteg mellé, szerető szóval
                  kérdezte, hogy mire volna szüksége?
            </p>
            <p>
               Ilyenkor Armstrong tábornok kék szemében élénkebb tűz gyúlt ki,
                  hosszasan nézett Booker fényes fekete arcára, s gyöngén hajtogatta a fejét.
            </p>
            <p>
               De beszélni nem tudott.
            </p>
            <p>
               Ha napfényes idő volt, Booker kitolta a kocsin Armstrong tábornokot a
                  szobából, a lépcsőkön az izmosabb növendékek levitték a kerekes kocsit, s boldogok
                  voltak, hogy éppen őket érte ez a nagy megtiszteltetés.
            </p>
            <p>
               A tuskegeei intézet tanítói, nevelői és növendékei ezt a gyönyörű
                  példáját látták két hónapon át az emberi háladatosságnak.
            </p>
            <p>
               Aztán a napfényes napokat felváltották a szeles, hideg, esős, szürke
                  őszi napok.
            </p>
            <p>
               A kályhában égett a tűz, az ablaktáblákat csapdosta az eső.
            </p>
            <p>
               A nagybeteg nem hallotta a szél süvöltését, az eső csapkodását, a tűz
                  pattogását. Kék szeme a messzeségben révedezett...
            </p>
            <p>
               Viaszsárga kezét egy izmos, csontos fekete kéz símogatta. Bársonyos
                  símogatás volt ez. A haldokló teste megrázkódott, arca kipirúlt a nagy belső
                  izgatottságtól és emberfeletti erőfeszítéstől, ajka mozgott s kitört szivéből
                  érthetően a hang:
            </p>
            <p>
               - Boo-ker... kö-szönöm!...
            </p>
            <p>
               A tuskegeei iskola háladatos igazgatója ráhajtotta fejét a viaszsárga
                  kézre és zokogott. A mester kék szemének fénye kialudt örökre.
            </p>
            <p>
               *
            </p>
            <p>
               Fehér lelke szállott, magasan szállott a messzeségbe, s a fekete arcú
                  tanítvány fehér lelke felkisérhette oda is... társak voltak e földön, társak
                  lesznek ott fenn is...
            </p>
            <p>
               Jótevői embertársaiknak.
            </p>
            <p>
               
                  Vége.
               
            </p>
         </div>
      </body>
  </text>
</TEI>
