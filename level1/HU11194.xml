<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU11194" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Felleg a város felett</title>
            <author>
               <persName>
                  <surname>Kuncz</surname>
                  <forename>Aladár</forename>
               </persName>
               <date from="1885" to="1931">1885-1931</date>
               <idno type="VIAF">14907795</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">54972</measure>
            <measure unit="pages">117</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Felleg a város felett</title>
               <date>2012-12-06</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/11100/11194/"/>
               <respStmt>
                  <resp>Original Electronic Edition</resp>
                  <name>Szever Pál</name>
                  <name>Molnár Éva</name>
                  <name>Kiss András</name>
               </respStmt>
            </bibl>
            <bibl type="printSource">
               <title>Felleg a város felett</title>
               <author>Kuncz Aladár</author>
               <pubPlace>Kolozsvár</pubPlace>
               <publisher>Erdélyi Szépmíves Céh</publisher>
               <date>1995</date>
               <ref target="https://mek.oszk.hu/11100/11194/"/>
            </bibl>
            <bibl type="firstEdition">
               <title>Felleg a város felett</title>
               <author>Kuncz Aladár</author>
               <date>1931</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="medium"/>
           <ns1:canonicity key="high"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-04-04"/>
     </revisionDesc>
  </teiHeader>
  <text>
      <body>
         <div type="chapter">
         <p>Ez a kötet a nemrég elhunyt nagy erdélyi írónak, a „Fekete kolostor” szerzőjének
            posthumus regénye. Egy nagy, három részből álló trilógiának első regénye. Irója e
            trilógiának csak első regényét írhatta már meg, ezt kapja a kötetben az olvasó. Teljes,
            befejezett regény; s mégis töredéke egy monumentális regény tervnek, amely a szerzőnek
            éppen írói dicsősége teljes megérkezésekor, virágzó férfikorában történt halála miatt
            örökre megíratlan maradt. E regény a maga befejezettségével teljes pompájában mutatja az
            író, a nagy emberlátó és láttató művész felejthetetlen képességeit. Az Erdélyi Szépmíves
            Céh midőn e könyv kiadásával természetes kegyeletes aktust is végez, egyuttal az
            olvasónak ragyogó, színes, rendkívüli érdekességű regényt nyújt.</p>
         <p>Kolozsvár, 1931. szeptember 25.</p>
         <p>ERDÉLYI SZÉPMIVES CÉH</p>
         </div>
         <div type="chapter">
            <head>I.</head>
            <p>Ezerkilencszáztizenhárom egy szép koraőszi reggelén indult el Szentgyörgyi Tamás az
               oltvári Tartini-szállodából, hogy az állami reáliskolát megkeresse. Az éjjel érkezett
               Oltvárra, úgyszólván egyenesen Párisból. Lelkében új cselekvővágy és az életnek új
               megálmodása égett. Izgatta azonkívül a számára új város, mely egykor egy érdekes
               külön kis országnak történetében vezetőszerepet játszott.</p>
            <p>Talán ennek a lelki izgalomnak köszönhette inkább, mint a régi kis hotel rossz
               vaságyának s a mulatóból fölhallatszódó cigányzenének, hogy szemét éjszaka alig
               hunyta le.</p>
            <p>Mégsem volt fáradt. Az illatos, napfénytől felmelegített hegyi levegő felpezsdítette
               idegeit. Az ébredő városnak szokatlan képe pedig, amelyet a ragyogó mélykék égbolt
               úgy tetőzött be, mint valami régi, kedves metszetet, teljesen lekötötte
               figyelmét.</p>
            <p>A szálloda kapujában egy pillanatra tájékozódást keresve megállott. Az előtte
               elhaladó széles út, amelynek porát a tejes és zöldséges szekerek már felverték, régi
               országút lehetett. Ezt a jellegét a városi keret, ahová bizonyára nemrég
               illesztették, még nem tudta eltüntetni. Szemben egyik ház oldalához tapadva régi,
               mohával fedett várfal oromzatát pillantotta meg. Tehát itt a szálloda kapujában
               városon kívül volt. A Tartini is olyan utasok számára készülhetett, akik még
               delizsáncon utaztak. Ezért építették az országút szélére.</p>
            <p>Felnézett az egyemeletes fakultszínű ház homlokzatára. Az egyik emeleti ablak mellett
               kőtáblába vésett emléksorok hirdették, hogy 1847-ben Petőfi Sándor fiatal
               feleségével négy napot töltött itt. Most már megbocsátotta a ma teljesen lezüllött
               szállodának kényelmetlenségeit, mert ez a tábla olyan volt rajta, mint kedves
               zenélőóra, amely a mult dallamát pengeti. Egyszerre egészen más szemmel nézett rá s
               elhatározta, hogy itt üt tanyát.</p>
            <p>Jobbkéz felől nehány ovális alakban elültetett fenyő s a lombjuk mögött feltünő
               kápolna a temetőt sejttette. Szentgyörgyi Tamás valamikor olvasott már az oltvári
               híres sirkertről. Tudta, hogy Jósika Miklós is itt van eltemetve, de nem a családi
               sirboltban. Valamiért haragudtak rá még a halála után is s arra ítélték, hogy a
               kripta rideg boltozata helyett örök álma felett fű, virág nőjjön és lepkék
               kergetőzzenek.</p>
            <p>A Tartini-szállóból a Főtérre egyenes út vezetett, amelynek perspektiváját a gótikus
               székesegyház épülete mintegy keresztbe állva zárta el. A széles utat aszfalt
               borította s a két oldalát szegélyező régi házak lesüppedt földszintjéből meg lehetett
               állapítani, hogy csak újabban töltötték fel.</p>
            <p>Az egyik hosszú, egyemeletes háznak kőkeretbe foglalt kapuja felett, a megtört ív két
               szárnya között, égreemelt arccal szent szobor állt és karján csecsemőt tartott. Tamás
               ugyanazt a kaput jobban kiképezve megpillantotta a szemben lévő sarokháznak egy kis
               háromszögű térre nyíló bejáratánál s ugyanez a motivum szélesült ki már monumentális
               arányokra emelve a kis térről felemelkedő kéttornyú barokk-templom magas
               homlokzatán.</p>
            <p>Ez lehetett a város ősi katólikus negyede, ahol az összetartozás szellemét még az
               épület díszei is kifejezték. A kis tér közepén Szentháromság-szobor emelkedett.
               Oszlopán kőből faragott virággirland futott fel a fejezetig, amelyen glóriázott
               fejjel egy kő Mária állott.</p>
            <p>A tértől jobbra ucca futott le egy másik templom felé, amelynek tornya nem volt. Éles
               háromszögben végződő kopasz homlokán kiütve és bedrótozva sötétlett egykor ragyogó
               rozetta-szeme. A sötétkék ég hátterében fehéren izzott a tornyok nélkül maradt
               mészkő-háromszög és lezuhanni készült, mint óriási piramisnak levált lapja.</p>
            <p>A három templom védelme alatt biztonságban s minden élet nélkül pihent a régi illatú,
               csendes városnegyed, amíg egyszer csak az egyik kétemeletes ház tetejére ragasztott
               kis fekete toronyból éles csengő hangja nem sivított fel. Erre megkondultak a
               barokk-templom harangjai, nemsokára a főtéri égbevesző gótikus torony is szinte
               inogni látszott felbődülő érchangszereinek mély zúgásától.</p>
            <p>A kőkeretes kapuk megnyíltak. Az egyikből kisdiákok feketeruhás csapata kanyargott
               ki. A másikból nagyobb diákok ömlöttek ki. Valahol messzebb kispapok páros csoportja
               előtt egy harmadik kapu nyikorgott meg. Kitárultak a téren terpeszkedő nagy modern
               kétemeletes háznak kapui is. Ez volt a híres oltvári Alma Mater központi épülete.
               Tamás egyik képeslap fotográfiája után ismert rá.</p>
            <p>Egyszerre megelevenedett az élet a téren és a szomszédos uccákon, mint már évszázadok
               óta mindig ugyanezen a napon, amikor harangzúgás és tömjénfüst hirdeti az iskolai év
               megnyitását.</p>
            <p>De Tamást másfelé vezette útja. Egyik járókelő felvilágosította és kezével
               részletesen a levegőbe rajzolta, hogy milyen tekervényes utat kell megtennie, ha az
               állami reáliskolába akar eljutni.</p>
            <p>A Főtéren már vídáman zajlott az élet. A hivatalba siető urak, a gyermekeiket kísérő
               apák harsogó udvariassággal üdvözölték egymást. Hangos felkiáltások, az
               elragadtatásnak túlzott bókjai hallatszottak mindenfelé, mintha mindnyájan
               Csipkerózsa hosszú álmát aludták volna s utoljára nem tegnap, hanem évszázadokkal
               ezelőtt látták volna egymást.</p>
            <p>Az egész nagy négyszögű tér felett az István-templom épülete uralkodott. Napfényben
               fürdő tornya magasan fúródott fel a kék égbe. Körülötte galambok csoportjai
               keringtek.</p>
            <p>A templom előtt hódolói felé emelkedve, büszkén ülte meg érclovát Mátyás király.
               Kidomborodó kék mellvértjén izzón gyúlt ki a rásütő napsugár.</p>
            <p>A téren s az utak szélén felállított sátrak előtt vásáros nép szorongott. Itt már a
               városiak közé tarka öltözetű parasztok vegyültek, akik a magyar szót nyújtottan és
               teliszájjal ejtették ki. Volt köztük sok román is, nyűtt, piszkos szűrben, válligérő,
               fényesre kent hajjal.</p>
            <p>A színes, lármás tömeg között olykor nyikorogva baktatott át egy szekér, amely elé
               lomha, bánatosszemű bivalyok voltak fogva.</p>
            <p>Mindez Tamásnak nagyon szokatlan volt, mert eddig csak a dunántúli magyar vidéket
               ismerte. Mintha nem is Magyarországon járna. A szavak idegenszerűen hangzottak s
               majdnem idegessé tette, hogy az emberek olyan nehézkesen és fontoskodva
               beszélnek.</p>
            <p>A város nem törődött az idegennel. Dunántúli városkák közlékeny, szíves bájából itt
               nem volt semmi. A jólöltözött emberek, mintha egy családhoz tartoztak volna, csupán
               egymást vették észre, az idegenre ügyet sem vetettek.</p>
            <p>A város képe hűvös, előkelő és zárkózott volt.</p>
            <p>Egyik ucca sarkán magas, galambősz pap törpe, roppant kövér cigányképű úrral
               beszélgetett. A világi ember az ősz pap felé apró szemét tisztelettel emelte fel.
               Mikor Tamás elment mellettük, az egyházi férfiú botjával a járdára koppintva,
               messzire dörgő hangon kiáltotta:</p>
            <p>- Esmeg mük!</p>
            <p>Szentgyörgyi Tamás elképedve állt meg egy pillanatra. Az óriás pap karját a levegőbe
               emelte. Arcán elömlött az izgalom bíborfellege. Hangját mintha templomhajó
               visszhangozta volna:</p>
            <p>- Tízezer forint! S ki fizesse?</p>
            <p>A meggyfabot megint a járdára zuhant. A cigányképű húsgömbnek arca megbotránkozásra
               ferdült.</p>
            <p>- Esmeg mük! Esmeg mük! - zúgtak ismételten a titokzatos szavak.</p>
            <p>A járókelők a különös pár felé kapták fejüket s a pap láttára fövegüket mélyen
               leemelték.</p>
            <p>Tamás azt hitte, álmodik. Milyen más élet, milyen furcsa emberek. A két beszélgető
               lassan elindult, hogy a következő pillanatban újra megálljon. Tamás már messzire
               volt, mikor visszanézve észrevette, hogy még mindig egymással szemben állnak és az
               ősz pap újra felemeli botját.</p>
            <p>Egyik csendes mellékuccában rátalált a reáliskolára. Régi, dísztelen épület volt ez,
               ablakai kicsinyek, mint fegyencházé. A kapú előtt gyerekek ócska könyvekkel
               kereskedtek. Közöttük néhány kofa álldogált s az üzletetkötőknek hamvas, magvaváló
               szilvát kínált.</p>
            <p>Az iskola udvarán diákok labdáztak. Egy csoportban nagyobb fiúk fontoskodva
               tárgyaltak az új igazgatóról, akinek kinevezését egyik helyi lapban olvasták.</p>
            <p>- Mondja csak, fiatal barátom - szólt egyikükhöz Tamás, - hol lehetne beszélni a
               tanár urakkal?</p>
            <p>A fiú végignézte a különös idegent, azután ösztönszerű udvariassággal a kalapjához
               nyúlt:</p>
            <p>- A tanár urak Veni sancte-n vannak.</p>
            <p>- És maguk? Miért nincsenek a misén?</p>
            <p>A fiú kissé elmosolyodott a kérdésen, amelyet gyerekesnek tartott és oktató hangon
               adta meg a felvilágosítást:</p>
            <p>- A misén a katólikus tanulók vesznek részt. Mi többiek a fegyelmi szabályok
               felolvasására vagyunk berendelve és ez csak kilenc órakor kezdődik.</p>
            <p>- És ilyen sok a másvallású az intézetben? - kérdezte meglepetten Tamás.</p>
            <p>- Alig van hatvan pápista! - kiáltotta el valaki magát a csoportban, amely a
               beszélgetés alatt tetemesen megnőtt.</p>
            <p>A következő pillanatban a felvilágosítással szolgáló diákot valaki hátulról nekilökte
               a furcsa idegennek, amire általános nevetés csattant föl.</p>
            <p>Tamás kicsit megzavarodott s hirtelenében nem tudta, hogy felfedje-e igazgatói
               voltát, mikor az udvar végéről harsány, borízű hang szólalt meg:</p>
            <p>- Hé, mi lesz ott? - és a hang tulajdonosa már jött is a csoport felé.</p>
            <p>Parancsoló hanghordozása, erélyes fellépése tanár jelleget kölcsönöztek neki, de a
               mellénye alól kilógó ing elárulta, hogy valószínüleg csak pedellusi minőségben
               fegyelmezi a gyerekeket.</p>
            <p>- Az új igazgató vagyok - szólt Tamás. - Kérem, vezessen a kápolnába.</p>
            <p>A pedellus leemelte kalapját, a diákok pillanat alatt szétrebbentek. A gyerekek
               lármája elült s a zárt ablakok mögül énekszó s a harmónium búgó hangja tört elő.</p>
            <p>A Veni sancte!...</p>
            <p>Tamás mozdulatlanul állt az udvaron. Az előbb még vídáman játszó gyerekek néma
               csoportba fagytak és messzire húzódtak tőle. Szemükből aggodalom és némi kíváncsiság,
               ajánlkozó szeretet sugárzott feléje. Oly kitagadottnak látszottak. Felülről az
               ünneplők tömjénes himnusza zengett s ezek itt lent ünnepből kizárva arra várakoztak,
               hogy iskolai évüket a fegyelmi szabályok felolvasásával nyissák meg.</p>
            <p>A pedellus észrevette, hogy az igazgató úr a tanulókat nézi s az előbbi lármás
               jelenetre célozva, mentegetni akarta őket:</p>
            <p>- Most még dévajok egy kicsit - mondta bizonyos szakavatottsággal. - Vakáció után
               mindig így van ez. De évközben elég jó magaviseletet tanúsítanak.</p>
            <p>Tamás felriadt merengéséből. Egy percig habozott, de azután eltökélten fordult az
               iskolaszolgához:</p>
            <p>- Az igazgatósági irodába megyek. Értesítse mise után a tanár urakat, hogy
               megjöttem.</p>
            <p>Boltozatos, vastagfalú volt az igazgatói iroda. Az ajtóval szemközti ablakmélyedésben
               imazsámoly állott. A falon Ferenc József színes képmása, a közoktatásügyi miniszter
               fényképe s egy magyar címeres Regnum Marianum függött.</p>
            <p>Tamás érdeklődéssel nézett szét a szobában. Határozottan érezte, hogy nem sokáig
               marad itt. Hányszor lépett már be idegen helyre, ahol megálmodott, vagy talán régen
               megélt élmények meghittsége bizalmas otthoniassággal fogadta...</p>
            <p>Ide mintha tévedésből került volna. Az életet intéző sorskéz a nagy sakktáblán
               bizonnyal oda sem figyelve húzta meg ezt a lépést.</p>
            <p>Leült az asztalhoz és nagyot sóhajtott. Soha sem szerette a hivatalnokmunkát. Most
               pedig fiatalon becsöppent egy állásba, amelynek legfőbb teendője az adminisztráció és
               a bakterkedés. „Tanár urak, már csengettek!” Minden reggel ezt pengetni, erre
               keresni rokon kifejezéseket és rokon intelmeket, hogy a kartársaknak a
               figyelmeztetés ne fájjon!... És hozzá milyen érdemek révén került ide? Az elődje, úgy
               látszik, jól megfelelt tanügyi feladatainak. Fegyvereit, az imazsámolyt és a regnum
               marianumos képet, amelyekkel jobb állást küzdött ki magának, örökül itt hagyta
               neki.</p>
            <p>Hát csak ilyen kis törtetőnek, álszenteskedő marakodónak értékelték őt fent a
               minisztériumban? Nagyszerű álmait a középkor csodás világáról, hitét az indoárja
               erények és eszmények feltámadásában ilyen aprópénzre váltották, amelyen kisded
               basáskodást, mit sem érő előléptetést vásárolhat magának?...</p>
            <p>Pedig az államtitkár okos és mélyelméjű férfiunak látszik. Pesti átutazásakor szót
               sem mondott arról, hogy itt milyen hivatás vár reá. „Új állása kényes, de szép
               feladattal várja. Ne felejtse el, hogy áthelyeztetése igen fontos államérdekből
               történt...” Ennyit mondott csupán s a különös az volt, hogy szavai után mindkettőjük
               tekintete az íróasztalon lévő fakeresztre esett. Az államtitkár szemén futó mosoly
               csillant át. Lelógó ősz bajusza kissé felhúzódott. Ekkor már nyújtotta is
               kezét...</p>
            <p>Most akart ő beszélni: párisi útjáról, lelke nagy megrendüléséről, új eszmék, új hit
               csalogató ábrándképeiről. De nem tudta ajkát megnyitni. Oly rövid volt az idő, oly
               józan a hely és lelke még annyira kiforratlan, hogy minden vallomás helyett csupán
               köszönőszót rebegett és sietve elhagyta az államtitkári szobát.</p>
            <p>Gyávaság volt az állást elfogadni, de a minisztérium szempontja is elég kicsinyes,
               elég megalázó volt ránézve. Kiküldték térítő, felekezetieskedő igazgatónak! Hatvan
               katólikus az egész intézetben. A többi mint „eretnek”. Milyen jó alkalom hitbuzgó,
               harcos igazgatónak!...</p>
            <p>Nagyot néz majd az államtitkár, ha füléhez jut, hogy választásában mennyire
               csalódott. Bizonyára kétszínüsködéssel vádolják majd, aki csak addig álszenteskedett,
               amíg jó állásba jutott. Hát csak mondják! A fő az, hogy új hit vert szivében
               gyökeret! Önmagával akar békében élni.</p>
            <p>Milyen boldog volt akkor, amikor még a katolicizmus valóság, lelkének bűvös, illatos
               itala volt. És utána jött a fekete válság. Hányta a kétség, mint szél a ponyvát. A
               művészi élmények fénye egy darabig még lelkén maradozott, a gótikus kőerdők
               oltárairól egy-egy Mária-kép, kórusairól egy-egy fenkölt dallam visszaintett,
               visszacsengett, de azután eltünt az is és jött a sötétség. A nap lebukott...</p>
            <p>De új nap támad! Új napra, új melegre van szüksége. Új, önkívületes megfeledkezéseket
               kínál a hit, amely szárnyát lelkében most bontogatja. Az előbbi udvari kép, a néma
               diákok szeretetet kérő tekintete oly mélységes megindultsággal töltötte el, aminőre
               csak hívő korában volt képes...</p>
            <p>Az íróasztalon múlt évi értesítő feküdt. Tamás gépiesen lapozgatott benne, de szeme
               egyszerre csak érdeklődve tapadt egy ismerős névre: Várnay Sándor...</p>
            <p>Egyetemi éveinek mennyi szép emlékét hívta elő ez a név. Hűvösvölgyi őszi séták,
               világmegváltó ábrándozások! Az óriástermetű Várnay úgy ment mellette, mint a
               végrehajtó hatalom. Csupa figyelem, csupa lelkesültség volt. Vele közölni a
               leglehetetlenebb terveket is annyi volt. mintha már megvalósulva látta volna
               őket.</p>
            <p>Mi lett belőle azóta? Meddig törte meg az élet? Tamás élénken emlékezett egy
               megjegyzésére, amelyet egyszer reá tett: „Benned sok az egyéniség és sok a hiúság!
               Ha valaha az életkérdésnek tetszetős megoldást találsz, azt szép szóval és gyilokkal
               egyformán rákényszeríted az emberekre. Azért mondom, hogy vagy Illésként tüzes
               szekerén ragadtatsz az égbe, vagy részegen, kiverten felkötöd magad egy útszéli fára
               - de semmiképpen sem lesz jó véged!”</p>
            <p>Tamás elgondolkozott a megjegyzésen. Várnay jól ismerte őt, de talán mégsem egészen.
               Tudta róla, hogy fél a családi rémektől: az őrülettől és az alkoholtól. De hol van
               már tőle apja, aki minden éjszaka részegen jött haza s megverte őket, mint kis
               gyereket, anyjukkal együtt? Hol van az őrjöngő nővér ijesztő képe, aki egész nap
               zsolozsmákat énekelt s rájuk minduntalan áldást szórt?... Az egyik véglettől már
               biztosan megmenekült. Testéből és szelleméből már kidolgozott mindent, ami a családi
               örvény felé húzhatná...</p>
            <p>És a másik véglet? Az Illés szekere? Ime, itt a válasz: kiapostoloskodott egy kis
               igazgatóságot.</p>
            <p>- Vajjon ő is úgy gondolkodik rólam, mint a többi? - vetődött fel benne a kérdés.</p>
            <p>A folyosón élénk társalgás, közeledő lépések zaja hallatszott. Mise után a tanárok
               jöttek tisztelegni az új igazgatóhoz.</p>
            <p>Tamás barátságosan fogott velük kezet, de alig hallgatott rájuk, mert minden
               figyelmét régi barátja kötötte le.</p>
            <p>Várnay nem sokat változott. Megszélesedett, megférfiasodott, fekete hajába ősz szálak
               keveredtek, arckifejezése mintha szomorubbá vált volna. De szemében a régi nyílt
               becsületesség ragyogott. Ismerte jól Tamásnak szereplését az alföldi kisvárosban,
               ahol a kereszténységnek feltámadásáról tartott beszédei és annak következményei a
               társadalmi életben, sőt sokszor a fővárosi hírlapokban is élénk visszhangot
               keltettek. Neheztelt rá, hogy az oltvári igazgatóságot elfogadta. Nem tudta
               felfogni, hogy miként vállalkozhatott ilyen kicsinyes szerepre. Elődje már úgyis
               felkavarta a város felekezeti békéjét, most ő jön ezt a szégyenletes munkát
               folytatni?... Mennyire más embernek gondolta Tamást! Tudta, hogy az eszméknek él,
               hogy nyughatatlan vágy űzi magasabb erkölcsi világrend keresése után... Lehet, hogy
               ezt a középkori katolicizmusban megtalálta, de azért nem lett volna szabad a
               valláseszmény helyett a valláspolitika szolgálatába állania.</p>
            <p>Tartózkodó hidegséggel nyújtotta kezét Tamásnak, aki azt magáéban tartotta mindaddig,
               amíg Sándor szemébe nem nézett. Egy pillanatig szótlanul állt a két régi barát
               egymással szemben. Azután Sándor melléből nehéz sóhaj szállt föl és megölelték
               egymást... Arcuk már mosolyogva vált ki az ölelkezésből. Megértették egymást
               anélkül, hogy egy szót szóltak volna.</p>
            <p>- Régi barátom s az ma is - mondta Tamás a körülálló tanároknak, akik csodálkozással
               nézték a néma jelenetet.</p>
            <p>A bemutatkozás után egyesek Tamást bókoló udvariassággal vették körül és átlátszó
               célzásokkal adták tudtára, hogy ismerik multját és szereplését. „Jó katonái leszünk,
               igazgató úr” - mondta az egyik. „Már türelmetlenül vártuk” - szólt édeskésen a másik.
               Tamás rögtön látta rajtuk, hogy ezek az államtitkár harcos katonái. Kesernyés
               mosollyal fogadta üdvözlésüket s inkább azokkal foglalkozott, akik mogorván a
               háttérbe húzódtak.</p>
            <p>- Fogadjanak barátjukká! Idegenből jöttem és új állásba: tele vagyok cselekvővággyal.
               Minden igaz munkatársam jó barátom lesz.</p>
            <p>E szavakkal búcsúzott Tamás a tisztelgőktől s közölte velük, hogy az első
               tanácskozást még ma délelőtt kívánja megtartani.</p>
            <p>Míg a tanárok az osztályokat rendezték, Tamás az előadótermeket nézte végig. Nedves,
               sötét helyiségek voltak ezek. Az első osztály tanulóit különösen oly penész-szagú,
               kietlen szobába zsúfolták, hogy elborzadt, amikor oda belépett. A fiúk arca a
               futkározástól még piros volt. Némelyikről izzadtság csurgott. Szinte örömmel nyúltak
               el a hűvös terem padjain.</p>
            <p>Öreg, mogorva tanár ült a katedrán s a fiúknak a reáliskola jelentőségét magyarázta.
               Azután a fegyelmi szabályok olvasásába fogott. Ünnepélyes hangon tagolta a szavakat,
               mintha áhitatos hallgatóságának kőtáblára vésett törvényeket olvasott volna. Bőven
               ecsetelte a tényeket, amelyekre büntetés jár s mivel sem árulta el, hogy tudja,
               kikhez beszél. A megszokottság elnyomott benne minden fogékonyságot a
               gyermeklélekkel szemben s e kis emberkékre a hivatalnok búskomor bosszúságával
               nézett, aki szabadsága után íróasztalát tele találja elintézetlen iratokkal.</p>
            <p>A kisfiuk áhitatos csendben hallgatták öreg, pápaszemes tanáruk szavait és szívták
               tüdejükbe a dohos levegőt.</p>
            <p>Tamás a gyermekek arcát nézte. Mindegyiken ünnepélyesség és türelmetlen kíváncsiság
               ömlött el. Mind más és más arc, változatos összetétele egyforma elemeknek. Mindegyik
               külön kis jellem. Sajátos életfelfogás és különböző családi helyzet neveltje, de
               abban mindnyájan megegyeznek, hogy feszült várakozással és éber elmével lesnek a nagy
               megnyilatkozásra, az életcsodák feltárt kapujára: az iskolára. Százszor megfontolt
               legyen minden szó, amely e tágra nyitott füleknek szól! A nevelőművészetnek s az
               életnek rajongó híve legyen az, aki ezeken az érintetlen húrokon az első dalokat
               játsza. Tamás sohasem látta a tanári munkát olyan ijesztően nehéznek, mint ebben a
               pillanatban.</p>
            <p>- Mit keres ez a szegény haláltanár az életkatedrán? - lázadozott magában.</p>
            <p>Az öreg tanár hangja rikácsoló volt. Kidülledt szeme mozdulatlanul meredt nagy kerek
               pápaszeme mögül a papirdarabra, amelyet a kottatartóként felállított osztálykönyvre
               helyezett. Hegyes, fényes koponyáján csak egy pár ősz hajszál meredezett. Halántékán
               cikkcakkosan dagadtak ki az erek. Zsebéből néha nagy piros zsebkendőt húzott ki s azt
               maga elé feszítve, messziről beléköpött.</p>
            <p>- Mi a jó tanuló kötelessége? Elsorolom nektek, ide figyeljetek - mondta kissé
               szónokiasabban, tekintettel a jelenlevő igazgatóra: - primo, a leckét mindennap
               megtanulni.</p>
            <p>E szavaknál balkezének kifordított hüvelykujjára ráfektette a jobb mutatóujját.</p>
            <p>- Secundo! - harsogta tovább és most a jobbkéz középsőujját lendítette meg a
               levegőben, hogy a hüvelykujjra vágja.</p>
            <p>Tamás sietve távozott a teremből, mert félt, hogy még birokra kél ezzel a szegény,
               hitetlen öregemberrel.</p>
            <p>A tanácsteremben a tanárok hangosan vitatkoztak. Tamás megjelenése a heves szavakat
               hirtelen elvágta. Bizonyosan róla beszéltek.</p>
            <p>A lépcsőházból behallatszott a hazabocsátott fiúk lármája. Az osztályfőnökök
               egymásután érkeztek. Rövidesen teljes lett a tanári kar. A tanácskozást meg lehetett
               kezdeni.</p>
            <p>Tamás az asztalfőre ült és elmosolyodott. Eszébe jutott volt öreg igazgatója, aki
               mindig maga elé terítette az Utasításokat s onnan olvasta a tárgyalás menetére
               vonatkozólag a „magas minisztérium” rendelkezéseit. Mindig olyan áhitattal betüzte ki
               a szavakat, mintha először olvasná őket. Most neki kell megjátszania az igazgató
               szerepét. Bizony, illenék kis komolysággal eltelnie. Vannak formaságok, melyeknek
               csak az az értelme, hogy az ember ünnepélyesen veszi magára. Tamásnak idegen volt a
               saját hangja s gúnyolódó énje jól mulatott igazgatói szavain és kézmozdulatain.</p>
            <p>A gyűlés szokott egyhangusággal morzsolódott le. A tanárok hivatalos magatartásba
               burkolództak és semmi sem jelezte a közeledő vihart, amely az ülés végén hirtelen és
               teljes erővel tört ki.</p>
            <p>Az indítványoknál szólásra emelkedett Szilárd Ernő, a matematika tanára, aki a kar
               klerikális tanárainak leggyűlöltebb ellensége volt. Szilárd mindig támadott, még ha
               nem is akart, mert vitatkozásaiban az emberek érzelmeit és érzékenységét számításon
               kívül hagyta és csupán a tiszta észre hivatkozott. Matematikai módszerrel dolgozott
               még olyan kérdésekben is, amelyekről ítélkezni bizonyos érzelmi intelligencia nélkül
               alig lehetett.</p>
            <p>Minden megszólítás nélkül kezdte:</p>
            <p>- Botrány...</p>
            <p>Az ideges gyűlölködés már az első szavára végigfutott az embereken. Kerekes Antal, a
               lovagias hajlamú dzsentri tanár nem állta meg szó nélkül:</p>
            <p>- Talán előbb: tisztelt tanári kar!</p>
            <p>- Botrány - folytatta tovább nyugodtan a kis Szilárd, - hogy az első osztály tanulói
               az idén is abba a sötét, nedves ólba zsúfoltatnak, amely a higiénia legelemibb
               követelményeinek sem felel meg, holott az intézetben az oktatás céljaira lenne más,
               igen alkalmas helyiség addig is, míg az új épület elkészül.</p>
            <p>Az asztal végén ülő barát, aki a hitoktatást végezte az iskolában, már előre sejtve a
               feleletet, haragravált arccal vágott közbe:</p>
            <p>- Ugyan, ugyan és miféle helyiségre gondol, kolléga úr?</p>
            <p>- A kápolnára - mondta hidegen Szilárd és a szavaira kitörő felzúdulást látva,
               nyugodtan leült, hogy bevárhassa, míg szóhoz juthat.</p>
            <p>A hitoktató kénytelen volt kezével az asztalba fogózni, hogy neki ne rohanjon
               Szilárdnak. Kerekes az óriási zajban két kezét hangernyőnek a szájához illesztette s
               úgy kiabálta:</p>
            <p>- Soha, soha, soha!...</p>
            <p>Két sápadtarcú tanár, akik a zajos harcokhoz még nem voltak hozzászokva, bár
               ugyanazon a véleményen voltak, mégis az általános izgalomtól elragadtatva,
               megjegyzéseiket egymással ordítva közölték.</p>
            <p>A hatalmas termetű Várnay szótlanul állt fel s a kis Szilárd mögött foglalt helyet,
               aki gúnyosan mosolyogva nézett farkasszemet a baráttal.</p>
            <p>Kápolnay Farkas, a latinnyelvek országoshírű tudósa, jóságos arcú, különös
               öltözködésű öreg úr, ki egészen a klasszikus világban élt s legfőbb gondja az volt,
               hogy a modern kifejezéseket cikornyás, cicerói latinsággal adja vissza, mintegy
               messzire nyúló, mély álomból rettenve fel, értelmetlenül forgolódott jobbra-balra s
               mintha osztályában tört volna ki a lárma, hasztalanul erőszakolt szigorusággal
               kérdezte:</p>
            <p>- Mi az? Mi történt? Gyerekek... quos ego!</p>
            <p>A tanári kar higgadt, mondhatni agráreleme, amelynek háza, földje volt a városban,
               amely alig engedte magát dűhbe hozatni, hacsak nem a béresei által, a legtüzesebb
               harcos feleket igyekeztek békíteni.</p>
            <p>Tamás pedig, ott az asztalfőn, egészen megfeledkezett arról, hogy ő az igazgató, neki
               kellene rendet teremtenie. Szótlan gyönyörűséggel nézte a jelenetet, amely pár
               pillanat alatt oly élesen rávilágított a körülötte lévők egyéniségére, mint azt egy
               évi bizalmas ismeretség sem tette volna. Kezével az előtte heverő csengőn babrált, de
               nem tudta megrázni. Kíváncsi volt a szenvedélyek erejére és őszinteségére. Szerette
               volna látni, hogy a két ellentétes felfogás ily közeli harcban mekkora hullámokba
               tudja felverni az egyéni gyűlölséget.</p>
            <p>Hirtelen azonban csend támadt. Magában bízó, önerejét ismerő hang vágta ketté a
               zajt:</p>
            <p>- Szót kérek, uraim.</p>
            <p>Mocsáry Bertalan hangja volt s ez a hang meghallgattatásra talált nemcsak a tanári
               szobában, hanem a városi életben, sőt a politikai gyűléseken is.</p>
            <p>A Mocsáry-család számos kitünő tagja révén vezetőszerepet játszott nemcsak a város,
               hanem a vármegye életében is. Összeköttetései azonkívül különböző házasságok
               csatornáin át elnyúltak a központba is, különösen a minisztériumokba és a
               képviselőházba. Nagybátyja, mocsáry Mocsáry Ignác c. államtitkárságig vitte a
               honvédelmi minisztériumban. Bátyja, a városi főjegyző, tulajdonosa és szerkesztője
               volt a vidék egyik legolvasottabb lapjának, az Oltvári Hírlapnak. Két Mocsáry
               szolgabíróskodott a megyében. A család politikája természetesen a kormány
               támogatásában merült ki. Csakhogy ezt a támogatást nem űzték szemérmetlenül.
               Bizonyos előkelőséget és látszatos tartózkodást vittek belé. S hogy a jobbára
               független érzelmű polgárok előtt népszerüségüket fenntartsák, családjuk tanártagját
               függetlenségi képviselőjelöltnek nevelték ki. A Mocsáry-dinasztiát tehát önzéssel
               senki sem vádolhatta. Ha kormánypárti képviselőt is támogatott, azt családjának
               egyik tagjával szemben választtatta meg. Ez a kis mesterkedés annyira átlátszó volt,
               hogy Mocsáry Bertalannak, az állami reáliskolai tanárnak, „függetlenségi”
               szerepvivése miatt felebbvalói közül senki sem kellemetlenkedett. A sokoldalú
               Mocsárynak különben kis birtoka is volt s az Oltvári Hírlapban tárcáival a város
               hölgyei között nagy népszerűségre tett szert.</p>
            <p>Mocsáry Bertalan csupán családi politikájuk csalhatatlan szimatja miatt nem
               folyamodott a megüresedett igazgatói állásért, amelyet Szentgyörgyi Tamással
               töltöttek be. Tudta, hogy a klerikális államtitkár nem sokáig uralkodik már, nem
               tartotta tehát érdemesnek, hogy katólikus vakbuzgóságot gyakoroljon egy jórészt
               protestáns városban. Titkos támogatását azonban természetesen nem vonta meg a
               klerikális tanároktól. Mint az érvényesülő emberek legtöbbjének, neki is meg volt
               az az adománya, hogy önérdekét soha egy pillanatra sem tudta szem elől téveszteni.
               Nem lehetett számára szenvedély, meggyőződés, hit vagy akármi, amibe egészen bele
               tudott volna temetkezni. Ez az önző öntudatosság kis ravaszsággal párosulva,
               kisegítette őt minden nehéz helyzetből.</p>
            <p>A most felvetett kérdés olyan volt, hogy bármilyen pártállást is foglaljon el benne,
               az egyik fél biztosan megharagudott volna rá. Ő pedig mindkét féllel barátságban
               akart maradni. A feladat tehát az volt, miként lehet a dolog elől kitérni. Hogyan
               lehet színt nem vallani? A megoldás kézenfeküdt. Mocsáry szólásra emelkedett.</p>
            <p>- Tisztelt tanári kar, a Szilárd kolléga úr által felvetett kérdés igazgatói
               hatáskörbe tartozik. Az iskola termeivel egyesegyedül az igazgató rendelkezik. Minek
               veszekszünk hát olyan dolgon, amelyhez nekünk semmi közünk sincsen? Igazam van, vagy
               nincs, tisztelt kolléga urak?...</p>
            <p>A hitoktató és a Szilárd-féle indítvány többi ellenfele csak most kapott észbe:</p>
            <p>- Természetes! Úgy van! Ahhoz másnak nincs köze! - kiáltották mindenfelől s az
               ellenpárt is kénytelen volt beismerni, hogy Mocsárynak igaza van.</p>
            <p>Tamás magán érzett minden tekintetet. Tudta, hogy határozatáról egy hét mulva a
               minisztériumban is értesülnek.</p>
            <p>- Legalább korán kiábrándulnak belőlem - gondolta s a tanárok felé fordulva, lassan,
               hogy minden szó hatását kiélvezze, így szólt:</p>
            <p>- Az első osztály termében magam is megfordultam. Szilárd tanár úrnak igaza van.
               Lehetetlen benne tanítani. Ennélfogva, minthogy a katólikus templom úgy sincs messze
               s így a kápolna nélkülözhetővé lesz, intézkedem, hogy azt előadóteremmé még ma
               átalakítsák. Az ülést ezennel bezárom.</p>
            <p>Várnay és két másik tanár éljenzett. Tamás felállt helyéről s a barátra tekintve, aki
               nyitva maradt szájával, megrebbent szemével az elképedésnek nevettető figurája volt,
               elmosolyodott. Azután elhagyta a termet.</p>
            
         </div>
         <div type="chapter">
            <head>II.</head>
            <p>Este a szokásos évmegnyitó vacsorán megjelent a teljes tanári kar. Ez, mióta az
               oltvári állami reáliskola a világon volt, még soha sem fordult elő. A látszólagos
               egyetértésnek az volt a magyarázata, hogy a tanári kar még nem jött tisztába az
               igazgatóval.</p>
            <p>A klerikálisok a kápolna-ügyben való döntés után először megdöbbentek, de Mocsáry
               Bertalan megnyugtatta őket:</p>
            <p>- Ne féljetek, nagy róka ez a Szentgyörgyi Tamás. Az első ténykedésével bizalmat akar
               kelteni ellenségeiben, hogy majd annál könnyebben tekerje ki a nyakukat. Csak meg
               kell őt érteni. Taktikája nem oly átlátszó, mint a tietek. Legyetek nyugodtak, az
               államtitkár jól megválasztja embereit.</p>
            <p>Kerekes, ki magát egyszerű harcos katonának vallotta, s mint ilyen nagy tisztelettel
               viseltetett minden magasabb szövevény iránt, különösen, ha nem tudta értelmét
               átlátni, sietett érveivel támogatni Mocsáryt. A vakáció alatt fenjárt a
               minisztériumban s ott egyik fogalmazó - tegező barátja - megsugta: „Olyan igazgatót
               kaptok, aki sarkára tud állni. Hithű katólikus s emellett európai műveltségű.”</p>
            <p>- Ne aggódj, páter - biztatta a nehezen meggyőzhető barátot. - A minisztériumban
               tudják, mit csinálnak. Ha valakit egyszer jól minősítenek, az ember a talpán.</p>
            <p>Az államtitkár közkatonái a megnyitó értekezlet után titkos tanácskozásra gyűltek
               össze a Házsongárdi kioszk egyik különtermében. A buldoggképű Várady Kálmán vitte a
               szót ezen a tanácskozáson, aki minden intrikának és óvatos taktikázásnak valóságos
               mestere volt. Az ő indítványára úgy határoztak, hogy az igazgatóval szemben egyelőre
               barátságosak lesznek, de egyben a „szoros megfigyelés” szükségét is kimondják.
               Minthogy az igazgató az irodalomtörténet és bölcselet tanítását vállalta a nyolcadik
               osztályban, a hitoktatót bízták meg, hogy bizalmasabb tanulói által mindenkor pontos
               értesülést szerezzen az órákon történtekről. Ilyen óvintézkedések mellett általános
               határozatba ment, hogy a vacsorán mindnyájan megjelennek.</p>
            <p>A radikálisokat Várnay biztatta fel az ünnepi lakomán való részvételre. A többiek
               hagyományos szokásukat követték s a világért sem mulasztották volna el az alkalmat,
               amely esti kimaradásra és barátságos italozásra adódott.</p>
            <p>A várost átszelő Olt partján kisebb domb emelkedett. Tetején még állt, bár az idők
               pusztításaitól megviselten, a régi vár, amelynek tövében a hagyományokkal mit sem
               törődő üzérkedés kis vendéglőt és derüs lugasokat épített. Ide igyekeztek a tanárok.
               Szentgyörgyi Tamást Várnay kalauzolta.</p>
            <p>- Ennek a dombocskának Fellegvár a neve - magyarázta Várnay Tamásnak. - Beláthatjuk
               róla az egész várost és megismerhetjük általa a város népének legfőbb jellemző
               tulajdonságát. Ezt az omladozó várat az oltváriak büszkélkedő gőggel Fellegvárnak
               nevezték el. Amint láthatod, e szelid meredély alig kapaszkodik a felhőkig. De ilyen
               Fellegvár itt minden, amit magad körül látsz. A benszülöttek egymást hajdan csak
               fejedelmüknek kijáró titulussal tisztelik meg s minden idegenre megvetéssel néznek.
               Eladták kastélyukat, ménesüket. Drága ékszereiket elzálogosították, földjük
               kicsúszott lábuk alól. Ők, mintha mindezt nem is tudnák. Garasos fizetés mellett
               egész nap íróasztal előtt görnyedeznek, de lovaglóruhát viselnek, kis nádpálcájukkal
               büszkén suhintanak a levegőbe. Ha beszélni hallod, mulatni látod őket, többezer
               holdas földesúrnak gondolnád mindegyiket. És csak ha közelebbről tekintesz életükbe,
               akkor jösz rá, hogy ez csupán vérükbe ivódott hagyomány, hiú önáltatás - szóval
               fellegvárosdi.</p>
            <p>Felértek a tetőre, amely körül a régi fakorlátnak már csak itt-ott maradozott némi
               nyoma. Lábuk előtt a völgyben nyúlt el a város. Az egykori bástyafalakból még látható
               volt egy-egy darab. Mohával, burjánnal benőtt törmelékek, amelyek az új házak büszkén
               csillogó tetői között árva komolysággal emelkedtek ki.</p>
            <p>A régi védelemből sértetlenül csak az Ó-Torony maradt meg. A város végén állt,
               ormózott fejét titokzatos fölénnyel emelte a város fölé. Balra tőle nagyobb tér
               terült el. Régen táborozók, ma a vásárok sátra rajta. Az Ó-Torony állandó, öröklött
               gyanakvással határozottan kelet felé látszott fordulni. Tetején tűzoltó körözött,
               néha megállt és szeme fölé emelt kézzel a messzeségbe nézett. Sisakján barnán
               csillogott meg a lenyugvó napnak fénye.</p>
            <p>Az új városrészek már hosszú ideje túltörtek a régi falakon. Távolabb az ég felé
               sűrűn meredeztek gyárkémények és bőven öntötték magukból a fekete füstöt.</p>
            <p>De ahogy az esti szürkület mindinkább hatalmába kerítette a várost, az István-templom
               karcsú tornya megtelt ezüstös fénnyel s az árnybaborult vidék felett már csak ő maga
               élt. A gyárkémények, az új, sablonosan épült házak egymásután tüntek el a
               homályban. A város megkisebbedett, központját megint a régi templomtorony foglalta
               el úgy, mint századokkal azelőtt. A falromok is, mintha lerázták volna magukról
               bojtorján-köntösüket, ilyenkor kivilágoltak a homályból s régi gyűrűjük vonala
               megelevenedett. A felbukkanó hold ezüstszálakat font az ég sötétkék bársonyába.
               Köröskörül minden mélységesen hallgatott. Jött a holdvilágos este s a régi várost
               elővarázsolta az újból.</p>
            <p>Tamás élvezettel merült el a szép képben. Várnay megmutatta neki a nevezetesebb
               épületeket. A klinikák sárga épületei elvesztek a fák sűrű lombkoronái között. A
               kéttornyú piarista templom az iskolai épületek tetőtengerén úszott. Az új színház
               félkörben végződő homlokzatáról fehér galambok repültek fel. A kaszárnya magas,
               horpadt tetejét a kiütköző cserépfoltozások miatt szégyenkezve mutatta. Mellette
               emelkedett a Tanítók Háza, amely olyan piros volt, mint egy állat, amelyről a bőrt
               most nyúzták le. A reáliskola épülete alig látszott. Homlokzata egy kis uccára
               nézett, udvarán túl volt az Ó-Torony, azután látszott az országút, amelynek
               kanyarulatai, mint ezüst pataknak meg-megcsillanó foszlányai elvesztek a messzi
               hegyekben.</p>
            <p>A látóhatárt körös-körül nagy, erdővel borított hegyek zárták el. Az esti szellő
               fenyőfák illatát hozta magával.</p>
            <p>- Nézd az öreg Kápolnay Farkast! Mintha csak a város lelkét személyesítené meg -
               szólt Várnay Tamásnak, amint a kilátó felé tartottak. - Hályogja miatt szegény nem
               lát egyebet alaktalan szürkeségnél s mégis esténként mindig itt áll a Kilátónál, úgy
               tesz, mintha látna és gyönyörködnék.</p>
            <p>A tető legmagasabb pontján levett kalappal állt az öreg és szürkéskék szemét
               kimeresztve mosolygott. Egyik kezében kalapját tartotta s botjára támaszkodott, míg a
               másikat maga elé emelte, mintha lassítani akarná a szeme elé toluló gyönyörű képek
               sokságát, hogy sorjában mindegyiket kiélvezhesse. Ajkán az álmodozók boldog mosolya
               játszadozott.</p>
            <p>- Mily szép és szomorú az öreg! - sóhajtott Tamás. - Ki tudja, nem százszor igazabb-e
               az, amit így lát, amikor nem lát? Van-e jogunk, Sándor, s egyáltalában tudjuk-e
               álmodozásaiból fölébreszteni? Felébreszteni mindenkit, a hozzá hasonlókat, akiknek
               játékát veszedelmesnek tartjuk az emberekre nézve?... Sándor, Sándor! Nem jó ily
               rettenetes távol lenni a kultúrától! Ez a nagy csend itt, ez az álomba boruló város
               oly ösztönös erővel taszítja vissza mindazt, amit a nagyvárosok kőtengerében szentnek
               és igaznak láttunk meg.</p>
            <p>- Ne menj a hegytetőre - válaszolt mosolyogva Sándor, - ha az emberek között élsz. A
               természet ellensége az embereknek. Pán isten - hiába énekli a költő, - még mindig
               nem halt meg... Én, Tamás, hiszek az emberekben. S hiszem azt is, hogy téged valamely
               szerencsés csillag vezetett közénk.</p>
            <p>Lépésük zajára az öreg Kápolnay feléjük fordult.</p>
            <p>- Én vagyok itt, Farkas bátyám, az igazgatóval - kiáltott át hozzá Várnay.</p>
            <p>- Látom, öcsém, látom - méltatlankodott az öreg s téveteg lépéseibe biztosságot
               erőszakolva közeledett hozzájuk. - Mit szól a szép kilátáshoz, igazgató úr? Elragadó
               bája van itt az őszi napoknak. A nyarat Pesten töltöttem. Egy kitünő orvos kezelte a
               szememet. Most úgy látok, mint gyermekoromban.</p>
            <p>Piros, remegő kezét kiterjesztette a város felé.</p>
            <p>- Szép, szép itt minden!...</p>
            <p>Egy pillanatig hallgatva nézett maga elé s azután megint Tamás felé fordult:</p>
            <p>- A kúra szigorú volt, az igaz. Két hónapig semmit sem olvashattam. Mit gondol,
               igazgató úr, mit csináltam ez idő alatt? Megmondom. Megkíséreltem a modern nagyváros
               kifejezéseit klasszikus latinsággal visszaadni. Sétáltam a Dunaparton s hallom a
               gőzhajót fütyülni. Gőzhajó, gőzhajó? Hogyan mondaná ezt Cicero, ha közibénk jönne?
               Bizony nem lehet ezt csak úgy az ujjból kirázni. Tünődtem sokat, de végre
               megtaláltam: Navis vapore vecta! Ugy-e jó?... A villamost már kissé
               hosszadalmasabban, de ugyanolyan zengzetes latinsággal „currus vi electrica
               vectus”-nak lehetne lefordítani. Legtüskésebb feladat a helyneveket visszaadni. Ott
               van a Zugliget. Ennek a latin kifejezése egészen váratlanul ötlött az eszembe, amikor
               a kalauz elkiáltotta a nevét. „Nemus angus que” támadt fel bennem a latin visszhang s
               valóban klasszikusabban maga Vergilius sem tudná kifejezni, pedig ő a nyelvnek nagy
               innovatora volt... Nemus angusque...</p>
            <p>Többször, áhitattal ismételte Kápolnay és a szavakat szótagonként ízlelte.</p>
            <p>Tamás és Várnay némán álltak mellette. Az öreg úr gyermekes büszkeségében,
               egészségének makacs illúziójában volt valami elszomorító. Tamás a másik öreg tanárra
               gondolt, aki reggel a fegyelmi szabályokat olvasta fel az első osztályban. Mit lehet
               majd ezekkel kezdeni? Ha nyugdíjba küldeti őket, elveszi lakáspénzüket, amelyet
               szűkös háztartásukban alig tudnának nélkülözni.</p>
            <p>- Velünk tartasz, bátyám uram? Vacsora előtt még egy kicsit körülnézünk a hegyen.</p>
            <p>- Köszönöm, köszönöm, Sándor öcsém, de én még itt időzök egy kicsit. Ne felejtsd el:
               „etiam homines naturamque video, non solum animos.”</p>
            <p>Kedves mosollyal tette Várnay vállára a kezét és különös, megborzongató mosollyal
               ismételte most magyarul:</p>
            <p>- Az embereket és a természetet is látom, nemcsak a lelkeket...</p>
            <p>Tamás és Sándor elgondolkozva folytatták útjukat.</p>
            <p>A leszálló est mindenfelé elteregette már lila fátyolát. Körös-körül a messzi hegyek
               olyanok voltak, mint önmaguknak sápadozó árnyékai és az ég peremén csak vonaluk
               ringott, mint végtelenbe nyúló, örök zene. Egy erdő felé tartottak, ahol a fák kékes
               lombja mozdulatlan, méla álomban olvadt össze. A törzsek között a sötétben ellenséges
               élet lappangott, amely hívott és visszataszított.</p>
            <p>Lent a völgyben kis ablakok mögött narancssárga tüzek gyúltak ki.</p>
            <p>Szentgyörgyi Tamás szeretett volna beszélni, de félt, hogy barátja szavait
               mentegetőzésnek, olyanfajta gyónásnak tekinti majd, mint amilyenekhez egymással
               szemben fiatalkorukban, a régi hűvösvölgyi sétákon, hozzá voltak szokva.</p>
            <p>De Sándor megkönnyítette a dolgát. Először ő mondott el mindent magáról s a városról,
               amely Tamás életének új színtere lesz.</p>
            <p>Magáról nem sok közölnivalója volt. Mihelyt kinevezték tanárnak, elvette azt a
               református papleányt, aki már egyetemi évei alatt is szerelme volt.</p>
            <p>Tamás emlékezett rá. Egyszer, március 15-én, Sándorral együtt volt kint náluk.
               Budapest közelében egy nagyobb faluban laktak, ahol a lány apja már több évtízede
               paposkodott. Kora délután mentek, nagy, kopaszágú, de már tavaszi nedvtől duzzadó
               topolyák közt a paplakhoz. Kissé korán érkeztek, mert a lány még öltözött. A tornácra
               nyíló ablak mögött fehér ing villant fel s két gömbölyű barna kar. Sándor olyan
               sápadt lett, mintha egyszerre minden vért kiszivattyúztak volna belőle...</p>
            <p>Tamás most, hogy a házasságáról beszélt, visszaemlékezett remegő ajkára, megszédülő
               óriás termetére. Akkori tüze bizonyosan még ma is lángol.</p>
            <p>Négy gyermeke volt már. Közben egy évig a tüdejével betegeskedett. Vért köpött. De
               most már jól érzi magát.</p>
            <p>Oltvárra ő is csak véletlenül cseppent, mint Tamás. De már tízedik éve van itt. Volt
               ideje kiismerni a várost.</p>
            <p>- A passzivitásnak, a sötét elmaradottságnak egyetlen mozgalmas pontja a mi
               reáliskolánk - mondta nevetve Sándor. - Itt tíz év óta egyebet sem csinálunk, mint
               veszekszünk.</p>
            <p>A reáliskolában mindössze négy tanár volt helybeli. A többi Magyarország különböző
               vidékeiről került ide. Szellemre és műveltségre nézve is nagyon változatos az
               összetétel. Kápolnay kitünő latin filológus. De ő inkább az egyetemen van elfoglalva,
               bár, szegény, hályogja miatt ott sem megy sokra. Szilárd levelezésben van
               Mittag-Löfflerrel és Poincaréval, a mathematikussal. A bajt az irányozta fejére, hogy
               Jászi Oszkárral és Czigány Árpáddal is összeköttetést tart fenn. A legvörösebb posztó
               mindnyájunk közt, akin leginkább szeretnek porolni. A barát és Várady konok
               ellenségei minden szabadabb gondolatnak. Még a konzervativok is mosolyognak rajtuk,
               de egy kicsit félnek tőlük, mert állandóan zavarják nyugodt emésztésüket. Mindenből
               mindjárt nagy ügyet csinálnak, örökké futkosó feljelentők, összekötő kémek a püspök,
               a főigazgató, a főispán és az egyetemi tanárok között. Szilárdot már huszonhétszer
               árulták be. Eddig azonban nem mertek hozzányulni, mert cikkei az Acta Matematica-ban
               jelennek meg.</p>
            <p>Két fiatal, nagyon kedves és nagyon művelt tanár van köztünk: Andor József és Kelen
               Béla. Párisban végezték az egyetemet. Kitünően beszélnek franciául.</p>
            <p>A reáliskolával szemben áll három felekezeti gimnázium, ahol semmi különös sem
               történik. A katólikus, református és az unitárius. Erdély három nagy felekezetének
               három erős vára. Derék tanárkarok, amelyek csak a neveléssel törődnek... Várnay
               azonban ellensége volt a felekezeti oktatásnak.</p>
            <p>- Akarod ismerni a város szellemi életének keresztmetszetét? - fordult Sándor
               Tamáshoz. Röviden: senki sem törődik semmivel. Egy jellemző esetet mondok: A
               Nyugat-ot valaki Ugat címen kicsúfolta, egy ugyanolyan alakú folyóíratban. Ebből
               elfogyott itt vagy száz példány. Mindenki azt hitte, hogy ez a komoly Nyugat. Ady
               Endre verseit pedig csak a Borsszem Jankóból ismerik, ezek szájról-szájra járnak,
               mint eredeti Ady-versek. Valamikor pedig itt eleven szellemi élet volt. De az írók,
               tudósok mind Pestre mennek innen s aki ittmarad, az sem tesz le róla, hogy elmenjen,
               vagy belesüpped a teljes apátiába.</p>
            <p>- Az államtitkárnak nagy kereszteshadjáratában fontos pozició az oltvári reáliskola.
               Innen, a békés egyetértésben élő felekezetek városából akarja kiindítani a harcos
               katolicizmus szellemét. Ezért kellettél te ide. Az elődöd nagyon derék ember volt az
               ő szempontjából, de nem volt eléggé művelt. A társadalom szélesebb rétegeire nem
               lehetett hatással. Te kitünő szónok vagy és mint orgonista, azt mondják, valósággal
               művészszámba méssz. S amellett van már hírneved is. Neked talán könnyebben fog menni.
               Legalább is erre számítanak...</p>
            <p>Tamásnak most már nem esett nehezére, hogy őszintén és becsületesen tárja fel lelkét
               barátja előtt. A katolicizmus neki szívügye volt. Lelkének éveken át egyetlen forrása
               és szerelme. Éppen ezért most kissé fájdalmasan beszélt csalódásairól. De talán nem
               is annyira eszményeiben vesztette el hitét, mint az emberekben.</p>
            <p>- Maguk a papok ráztak fel álmaimból - tört ki Tamás. - Láttam, hogy csak egyszerű
               eszköz vagyok a kezükben. Fújtam a kürtöt, ezalatt ők a hátam megett nyugodtan űzték
               személyi és hatalmi játékaikat. Nagy csömörrel mentem ki Párisba. Ez a csodálatos
               város még egyszer visszaadta az életemet. Rájöttem arra, hogy a katolicizmus számomra
               csak művészi játék volt. Az új hitem, az új igazságom csak a mai élet gyökereiből
               táplálkozhatik...</p>
            <p>Sándor a régi lelkességgel és rajongással hallgatta Tamást. Érezte, hogy nemcsak
               barátját kapta vissza, hanem vele együtt életkedvét is, amely ennek a városnak
               számára még mindig idegen, ellenséges és rosszindulatú környezetében már-már teljesen
               kiapadt.</p>
            <p>Mennyire más ember Tamás, mint ezek a hegyi emberek. Reá a teljes, delelő nap süt,
               míg ezeknek mindig hosszabb az árnyékuk, mint saját maguk...</p>
            <p>Meghitt és minden félreértést eloszlató társalgás közben értek el a vár alatti
               vendéglőhöz.</p>
            <p>A tanárok a szőlőlugas felterített asztalánál ültek. Lent a városban felgyúltak már a
               lámpák s a házak felett végighullámzott a nyolcórai harangszó.</p>
            <p>Mocsáry a vendéglőssel értekezett. Szilárd Ernő az asztal végén matematikai
               képleteket írt egy papirdarabra. Fekete Angelus, a hitoktató, Várady Kálmánnal és
               Gaál Zoltánnal, a két harcos klerikális tanárral bizalmas suttogásba merült. Kerekes
               Kápolnayt ugratta, azt vitatván, hogy Cicero latinsága Kápolnayéval össze sem
               mérhető.</p>
            <p>A Tamásnak fentartott hely szomszédságában ült az öreg Benkő Mátyás. Délelőtt a
               fegyelmi szabályokat ő magyarázta az elsőosztályos fiúknak. Melléje Both Ervin, a
               tornatanár volt kirendelve, mert ennek vezényléshez szokott hangja egyesegyedül
               tudott megbirkózni szegény Benkő süketségével.</p>
            <p>Andor József egy Alcan kiadású könyvvel kezében az antiintellektuális bölcselőkről
               beszélt Kelen Bélával, a fiatal helyettes tanárral. Kelent Galilei Kör-beli múltja
               ellenére helyi összeköttetései juttatták az iskolához az államtitkár amaz
               üzenetével, hogy remélhetőleg felhagy fiatalos hóbortjaival.</p>
            <p>Tamás azzal a furcsa érzéssel tekintette át az egész kis lugast, a bennelévőket s a
               messzi város hátterét, mintha már lett volna egyszer ebben a helyzetben. A felállott
               tanárok üdvözlése, a vendéglős harsány hangja: „Pista, friss csapolást”, a kerten
               ijedt rebbenéssel átszaladt csirkék szárnycsapkodása, mind az érthetetlen ismétlődés
               jelentős megvilágításában hatott rá. Majd hirtelen eszébe jutott a Monmorency-erdő
               egy párás, meleg vasárnap délután s az erdei kocsma kis terraszáról látott, ködből
               kirajzolt csodálatos Páris-kép. Jóleső, boldog érzés ömlött el rajta.</p>
            <p>Mocsáry kitünő magyaros vacsorát készíttetett. Különösen izlett a flekken, amelyet a
               Marosvásárhelyről elszakadt vendéglős eredeti zamattal készített. Utána az öreg
               Benkő pohárral kezében szólásra emelkedett s éltette az új igazgatót.</p>
            <p>Tamás válasza után a lugas mögül mozgolódás hallatszott s egy mosolygós arcú cigány
               dugta be sunyi képét, maga előtt tartva hegedűjét.</p>
            <p>Kerekes intett s a hangfogós muzsika olvatagon kezdte el „A faluban
               végtől-végesvégig”-et. Tamás Várnayra nézett, aki mosolygott és összeintett
               Kerekessel. Kerekes hosszú szivart forgatott szájában és a cigánnyal dúdolva úgy
               nézett maga elé, mintha semmiről sem tudna semmit.</p>
            <p>Tamást meghatotta ez a kedves, fiatalos modor, ennek a jellegzetes vidéki gavallérnak
               fogása az ő kedvenc nótájával s bár hamarosan átlátott rajta és tudta, hogy csupa
               maradiság, kicsinyesség-ember, azért mégis most szinte szerette volna
               megölelni.</p>
            <p>Jóllakottan dűlt hátra székén és elgondolta, miért ne is élne itt békében, hagyva
               mindent menni a maga útján?...</p>
            <p>Újítások, küzdelmek, eszmék! Ezekkel csak összeveszíti e jó vidéki alakokat.</p>
            <p>A cigány egyik nótát a másik után húzta, a poharak gyorsan teltek-ürültek s az
               agyakra jótékony borpára ült, amely az emberekből kiölt minden céltudatosságot,
               számítást és önző érvényesülni akarást, össze-vissza és egyszerre beszéltek; a
               koccintásra kinyújtott karok keresztezték egymást, sőt egyszer főtisztelendő Fekete
               Angelus pohara még a Szilárdéval is összecsengett... Életelvek, betanultságok hálója
               valahogy föléjük emelkedett, elszállt a borízű, langyos esti levegőben s úgy
               tréfálkoztak, énekeltek, szomorkodtak, mint ittas diákok.</p>
            
         </div>
         <div type="chapter">
            <head>III.</head>
            <p>Tamást egy különös, nagy lelki élmény összehozta a főispán öccsével, Abáty Andorral,
               akit az oltváriak a leggőgösebb arisztokratának tartottak. Sándorral egy vasárnap
               reggel kirándultak az Oltvártól húsz kilométerre fekvő Bánhidára. Ez a falú gyönyörű
               fekvésén s a XVII. században épült fényűző Abáty-kastélyán kívül arról volt
               nevezetes, hogy kis templomában egy híres francia mestertől készített kitünő orgona
               volt. A bánhidai csodálatos hangszer a múlt század elején épült az egyik Abáty-lány
               pénzén, aki bécsi tartózkodása alatt egy osztrák főhercegbe lett szerelmes s akit
               emiatt családja a bánhidai várkastélyba internált. A lányon magányában vallási őrület
               tört ki. Ő készíttette az orgonát s ennek egész nap szólni kellett, mert csak a
               kőfalakon átszűrődő muzsika tudta idegeit megnyugtatni.</p>
            <p>Tamás képzeletét izgatta a régi orgona romantikája és Sándorral azért ment ki
               Bánhidára, hogy játszék rajta. A templomhoz a kastély mellett vezetett el az út. A
               kert zöld fenyői közül egy márványszobor ülő, merengő alakja fehérlett ki.</p>
            <p>Tamás az Abáty-lány tragikus szerelmére gondolt, amikor a plébános engedelmével
               felment a kórusra, s leült a nevezetes orgona elé. Lent a templomhajóban a plébános
               egyszerű misét mondott s azalatt ő fent a kóruson csodálatos missa solemnist
               rögtönzött, amely alatt az évtízedek óta elhanyagolt orgona különös, túlvilági
               hangokkal ébredt hosszú álmából.</p>
            <p>Egész mise alatt mindenki a kórusra bámult fel. Az oltár jobboldalán elhelyezett
               címeres nagy székben ült a falú ura: Abáty Andor s egy rózsaszínruhás lány, az
               unokahúga.</p>
            <p>A sanctus alatt az öreg plébános kezében megremegett a kehely, amikor a ministráns
               gyerek bort öntött belé. Az oltár körül voltak elhelyezve a vox humana sípjai s most
               ezekből oly varázslatos hangok keltek életre, hogy ámulatában maga a plébános is
               félbeszakította egy pillanatra a szertartást.</p>
            <p>Az ismeretlen muzsikus pedig, aki felé az egész templomközönség érdeklődése fordult,
               ezalatt ott fenn mindenről megfeledkezve, belemerült egy régi lány őrjöngő szerelmén
               keresztül a csalódás, a magáramaradottság rettenetes fájdalmába és búcsúzott az
               orgonától, a tömjénfüsttől, a vallásnak szépséges misztériumaitól.</p>
            <p>Még harsogott az orgona, amikor Sándor feljött a kórusra:</p>
            <p>- Mekkora művész vagy te, Tamás - lelkendezett csillogó szemmel. - Mindenki látni
               akar. Abáty üzeni, hogy szeretne megismerkedni veled. Az unokahúga egész mise alatt
               sírt...</p>
            <p>És valóban, a falú népe s Abátyék várakozva álltak meg a templom előtt, mikor a
               misének vége volt.</p>
            <p>Tamást bántotta a túlzott érdeklődés. Szégyelte, hogy úgy elragadtatta magát.
               Sápadtan, összeszorított ajakkal állt meg a lejáró ajtajánál. Szemében olyan furcsa,
               önkívületes láng égett, hogy Sándor ijedten fogta meg a karját.</p>
            <p>- Nem megyek, hagyjanak békét - kiáltotta fájdalomtól elrekedt hangon.</p>
            <p>Egy félórába telt, amíg Sándor rá tudta venni, hogy elhagyja a kórust.</p>
            <p>Kint a templom előtt az emberek már elszéledtek. Rendületlenül csak Abáty Andor várt
               a botjára támaszkodva. Unokahúga éppen akkor ment fel a kastélyba vivő úton, amikor
               Tamás kilépett a templomajtón. Rózsaszínruhás magas alakja mind jobban eltávolodott a
               kerti úton. Utána kékruhás lakáj vitte az imakönyvet. A lány a domb tetején megállott
               s visszanézett. Egy pillanatra a márványszobor és ő egyvonalba kerültek. A régi és az
               új Abáty-lány...</p>
            <p>Abáty Andor és Tamás sokáig elbeszélgettek. A gőgös mágnás nem is volt olyan
               veszedelmes...</p>
            <p>Oltvárra visszafelémenet Sándor mindent elmondott róluk, amit tudott. Abáty Andort,
               jóllehet nagyon gazdag volt és olyan ősi családból származott, amely méltatlannak
               tartotta a grófi címet az osztrák császártól elfogadni, az erdélyi arisztokraták nem
               sokra tartották.</p>
            <p>Nyugtalan volt, mint majdnem mindegyik Abáty. Sokat volt külföldön s bár egy pár
               diplomát megszerzett, soha semmi hasznos dolgot sem csinált. Kétszer öngyilkosságot
               kísérelt meg s azóta is folyton a halál gondolatával foglalkozott. Főispán bátyjával
               nem sokat érintkezett, mert törtetőnek tartotta. Különben is csak féltestvérek
               voltak. Abáty Andornak anyja az öreg Abátynak, aki szintén főispáni hivatalt viselt,
               a második felesége volt és csak nagyon rövid ideig élt. Andor tőle örökölte roppant
               nagy vagyonát, amivel elsősorban a régi bánhidai Abáty-birtokot váltotta vissza s a
               kastélyt rendbehozta.</p>
            <p>Abáty Andor csak ritkán jelent meg az oltvári társaságban s akkor is mindenkinek
               kellemetleneket mondott. Jobban szeretett az oltvári egyetemi tanárokkal,
               művészekkel és színészekkel érintkezni. Azokkal szemben dölyfének nem volt semmi
               éle, inkább mindnyájan nagyon kedves és szellemes embernek tartották.</p>
            <p>Napokkal a bánhidai orgonázás után, Abáty Andor egy szép őszi délelőttön elment a
               reáliskolába Tamásért s kihozta magával a sétatérre.</p>
            <p>Padra ültek és beszélgettek. A sétatér óriási gesztenyefáiról sárga levelek hulltak.
               Egy zörögve az Abáty ölébe kanyargott.</p>
            <p>Abáty, aki maga nagyon fáradt és szomorú volt, felemelte kezét és egy lesikló levélre
               mutatva, szólt:</p>
            <p>- Ilyenkor a legszebbek. Talán azért, mert meghalnak. Szépen tudnak meghalni. Hogy is
               mondja Rostand? Nem félnek a rothadástól. Halálos esésükbe belevisznek valamit: a
               repülés báját. La grâce d’un vol...</p>
            <p>Elhallgatott, hátrahajtotta fejét és behunyta szemét.</p>
            <p>Tamás érdeklődéssel nézett rá. Eszébe jutottak öngyilkossági kísérletei és örökös
               halálvágya. Talán arca is a halállal való barátkozások miatt maradt olyan sápadt és
               fáradt szemhéjjait azért csukta le minduntalan.</p>
            <p>Szép vonalú, de hideg arca volt. Jellegzetes családi portréarc, amelyet valószínüleg
               már sok ős viselt. Biztosan azért unta ő is viselni. Csak remegő orrcimpáiban volt
               valami parasztos, akaró és egyéni. A behunyt szemekről, a síma, mozdulatlan arcról,
               mintha minden élet e finom áttetsző porcikákba költözött volna.</p>
            <p>- Vajjon hasonlít-e rá az unokahúga? - vetődött fel Tamásban a kérdés.</p>
            <p>Elmerengve gondolt a bánhidai délelőttre. Most már megbocsátotta magának, hogy úgy
               játszott, mint a koldus, aki fájdalmát az uccasarkon kikiabálja. Szerencsére a zene
               nyelvét oly kevesen értik. Az egész bánhidai élményre úgy gondolt, mint ragyogó
               pasztellképre. Látta a rózsaszínruhás lányt, amint a kerti úton felfelé megy.
               Lehajtotta fejét; szinte összetörten, búcsúzón ment, mint messzeségbe tünő muzsika.
               De mikor visszafordult, diadalmas lett. Könnyű selyemruhája alatt a tagjaiba
               visszapezsdült az élet. Elömlött rajta a napfény és árnyékot csak lehajló
               szalmakalapja vetett az arcára. És ettől a szemei kigyúltak.</p>
            <p>Tamás ijedten eszmélt gondolataira. Milyen üres, léha álmodozás...</p>
            <p>Az imakönyvét inas vitte utána...</p>
            <p>Abáty Andor fejét még mindig a pad támlájára fektette, amikor újra megszólalt:</p>
            <p>- Egy fontos dologban szeretnék magával beszélni, kedves Szentgyörgyi Tamás.</p>
            <p>Sóhajtott, megrázkódott, azután felült és mélyen Tamás szemébe nézett. Tamás állta a
               tekintetét.</p>
            <p>- Talán senki sem tudja a városban - mondta kissé emeltebb hangon, - amit most
               magának mondok. De elhatároztam, hogy maga előtt nem titkolom el. Hiszen maga
               gyönyörűen orgonál...</p>
            <p>Kis szünetet tartott. Tamás érdeklődéssel nézett rá. Mi következhetik ez után a
               furcsa bevezetés után?</p>
            <p>- Igen, maga gyönyörűen orgonál - folytatta Abáty Andor, - tehát van kvalitása,
               amelynél fogva bizalmasan beszélhetek magával. Az elődjét a városból én tétettem el.
               Jámbor, korlátolt ember volt. Állandóan ferencjózsef-kabátot hordott és szabad
               idejében a gyerekeit felváltva sétáltatta, mert egyszerre csak kettőt tudott
               kézenfogni... Szóltam a miniszternek, hogy helyezzék el akármilyen más kitünő
               állásba. Csak elvele innen. Erre kértem. Úgy, en passant...</p>
            <p>Abáty Andor parancsoló, büszke arisztokratává egyenesedett.</p>
            <p>- Nem tűrhettem, hogy ez az ember a maga ostobaságaival felkavarja a nyugalmat ebben
               a városban, amelyet sok tekintetben a magaménak tartok. Én is katolikus vagyok. Az
               igaz, hogy csak Mária Terézia óta...</p>
            <p>Tamás önkénytelenül elmosolyodott. „Igazi oltvári ember” - gondolta magában.</p>
            <p>Abáty Andor észrevette a mosolyt és sápadt arcán halvány pir futott át. Most még
               nyomatékosabban folytatta:</p>
            <p>- Katolikus ember vagyok, de nem tűröm a felekezetieskedést. Legalább is ebben a
               városban nem...</p>
            <p>Ennek az utolsó mondatnak az éle egyenesen Tamás ellen volt irányítva. Sietett is
               magára venni.</p>
            <p>- Szóval háborut üzen ellenem?</p>
            <p>- Nem, csak önt is elhelyeztetem innen, ha kell.</p>
            <p>Ezek után a harcias szavak után Abáty újra visszahanyatlott a padra. Arca megint
               elhalványult, szeme becsukódott. Minden elcsendesedett rajta, csak keresztbe vetett
               lába mozgott idegesen, mint megvadult inga.</p>
            <p>- Az államtitkár jóbarátom - jegyezte meg kötődve Tamás.</p>
            <p>Abáty csak a kezével intett. Ez a mozdulat fölényesen és kegyetlenül guillotinozta le
               a közoktatásügy legfőbb irányítóját. - Mit szólna ehhez Fekete Angelus, ha látná, -
               ötlött Tamás eszébe.</p>
            <p>Abáty már megint halkan és fáradtan beszélt:</p>
            <p>- Nekem nincsenek elveim. Megvetem azokat az embereket, akiknek elvei vannak. Nekem
               csak szeszélyeim vannak... És egy ilyen szeszélyem, hogy ki nem állhatom a papokat. A
               papokat és a radikális forradalmárokat, akik felforgatják a városok békéjét. Különben
               is - mondok valamit magának, Szentgyörgyi Tamás...</p>
            <p>- Oltvárt és általában Erdélyt ismerni kellene. (Abáty így mondta: üsmerni.) Maguk
               magyarországiak nem tudják, hogy hová jönnek. Ez halott ország. Itt minden pusztul,
               ami magyar. Itt az emberek álomban járnak. Olyan boldog narkózisban élnek, mint a
               tüdőbeteg, amikor a végső vonaglás várakozik rá. Egy öröklött életnek, régi,
               hagyományos életformának gépezete működik itt. Az itteni emberek azt hiszik, hogy a
               tölcséreken át mag hull a henger alá. Akarja az igazságot tudni? Ez a gép csak
               kattog, kattog és egy szem búzát sem őröl...</p>
            <p>Abáty Andor kitágult, élettelen szemekkel nézett Tamásra, akinek e különös
               hangsúllyal ejtett szavakra a hideg futott át a hátán.</p>
            <p>- Maguk idejönnek a haldokló felett veszekedni - folytatta Abáty. - Ezzel csak
               siettetik pusztulását. Legalább várnának addig, amíg meghal. Én idegenül nézem ezt a
               várost, ezt az országot, a mi külön kis országunkat, mert sokat vagyok külföldön. De
               mégis csak innenvaló vagyok. Testestől, lelkestől... Nos, hát, higyje el nekem, hogy
               évről-évre észreveszem a rohamosan bekövetkező pusztulást. Mindenütt teret
               veszítünk. Legjobb embereink dezertálnak. A föld kicsúszik lábunk alól. Az unió óta
               eladtuk Erdélyt. Ezt maga nem érti, talán egyszer meg fogja érteni. Nem tud ezen már
               senki sem segíteni. Én sem. De én legalább szeretem ennek a szép haldoklónak mind
               jobban sápadozó arcát... Mi is szépen halunk meg, akárcsak ezek a hulló levelek.</p>
            <p>Abáty megint elszavalta a Rostand-verssorokat. Érdekes mániákus - gondolta magában
               Tamás. - De miért mondja ezeket a szentimentális, üres Cyrano-tirádákat? És vajjon
               mit akar egyáltalában tőle?</p>
            <p>Abáty arany cigarettatárcát vett elő. Tamás jóleső elégtétellel állapította meg, hogy
               nincs címer rajta. De viszont finom, aranyvégű Figaro-k sorakoztak benne.</p>
            <p>Rágyújtottak s egy darabig szótlanul néztek az illatos füst után, amely kék
               karikákban gyűrűzött felfelé.</p>
            <p>Az idő délre járt. A fák lombjain keresztül győzedelmesen szűrődött át a meleg
               szeptembereleji nap. A városból kisebb-nagyobb csoportokban asszonyok, lányok
               jöttek.</p>
            <p>A fasor végén uszoda állott, amelyből női sikoltozás, nevetés és loccsanó víz zaja
               hallatszott.</p>
            <p>Az uszodát zöldre festett kabinok kerítették be. Az újonnan érkezettek előtt az ajtó
               csengve tárult ki, a nyiláson át színes, víztől tapadó trikók tüntek fel és fehér
               lábszárak csillantak meg a napfényben. Az ugróállvány magasan a kerítés fölé
               emelkedett. Néha egy-egy nő állt a deszka végére és fázósan mérlegelte a mélységet.
               Azután csobbanás hallatszott s az ezüstfényű vizes deszka magára maradva, még egy
               darabig ingott a levegőben.</p>
            <p>A szellő néha az uszoda felől nedves vásznak illatát hozta. A városnak majdnem
               valamennyi szépsége elvonult előttük. Hajukban aranyszikrák gyúltak, fehér
               szoknyájukon át árnyékot vetett a lábuk, ha az út napos részén átmentek.</p>
            <p>Egy csoport olyan hangos nevetéssel közeledett, hogy még az álmodozó Abáty is
               felrezzent. Fehér ruhájukon a himzés csillogott, mint drágakő.</p>
            <p>Abáty megemelte kalapját. A nők mosolyogva köszöntek vissza s egyik feketeszemű
               fiatal lány kutatva, hivogatón nézte meg Tamást.</p>
            <p>- Furcsán néznek - jegyezte meg Tamás, - és belepirult, amikor észrevette, hogy Abáty
               tekintete rajta pihen.</p>
            <p>- Furcsán... Igaza van - válaszolt Abáty, ajka körül azzal a különös mosollyal, amely
               rokonszenves arcát néha majdnem mániákussá tette. - A tekintetük kifelé sugárzik.
               Hív és akar. Szép vonás ez bennük. Ezek az asszonyok, lányok illúziókban élő
               férfiaink mellett, akik már szeretni sem tudnak, kétségbeesetten akarják - a
               jövőt...</p>
            <p>A szépek fölvonulása végetért. Mind együtt voltak a hűvös vízben. A ragyogó ég
               kacagott rájuk, amelynek végtelen kéksége néha fehéren freccsent fel, mint a
               hullámtaraj, amikor a fehér galambok csapata egyik fáról a másikra repült át.</p>
            <p>Tamásban fiatalos, boldog érzések hullámzottak. Szeretett volna szétfoszlani a
               levegőben, szeretett volna szellővé, napfénnyé válni, hogy nagy, gyönyörűséges
               érzéssel magához szorítson mindent: fürdőző nőket, virágokat, fákat. És ebbe a
               hirtelen föllángolt életkedvbe akarta volna ölelni a mellette ülő férfit is, aki
               makacsul elzárkózott az élet elől. Szerette volna felrázni s belé kiabálni, belé
               ujjongani, hogy élni kell, hinni kell az életben s akkor minden jó lesz...</p>
            <p>Abáty Andor azonban nem nézett rá, nem is viszonozta gondolatait, hanem mereven,
               kutatón bámult a másik oldalra, ahonnan lassú lépéssel négy sötét alak közeledett.
               Már jöhettek vagy egy fél órája. De minduntalan megálltak s ezért csak most értek
               Andor és Tamás közelébe.</p>
            <p>A vezéralak az az őszfejű pap volt köztük, akit Tamás megérkezése napján az uccán
               felhevülten beszélni hallott. A cigányképű kövér ember is velük volt. Azután még egy
               nagyon kövér és nagyon öreg ember. S végül a negyedik imbolyogva ment velük, hol
               elébük vágott, hol a hátuk mögött maradt. Ez nagyon magas és nagyon sovány volt.
               Pofaszakált hordott, a bajuszát erősen kifente. Ezen a bajuszon kívül azonban nem
               volt rajta semmi harcias. A fejét inkább szomorúan lógatta.</p>
            <p>Mind a négyen fekete ruhát viseltek.</p>
            <p>- Látja őket? - kérdezte Abáty elfuló, különös hangon Tamástól. - Ők azok...</p>
            <p>Tamás maga sem tudta miért, de megborzongott. Volt ebben a négy emberben valami
               végzetszerű, ahogy nehéz, együtembe dobbanó lépéssel közeledtek.</p>
            <p>- Ők szolgálják ki ebben a városban a halált - folytatta Abáty. Oltvár párkái. A pap,
               az orvos, a patikus és a temetkezési vállalkozó. Négy elválaszthatatlan jóbarát. A
               halál kvártettje...</p>
            <p>A furcsa négyes mély kalapemeléssel haladt el előttük. Az út kavicsa roppant,
               sikongott dobbanó lépésük alatt.</p>
            <p>A galambősz pap kiterjesztette két kövér karját, amelyen a felső vágott ujj lila
               bélése a heves mozdulatra egészen kifordult:</p>
            <p>- Mondám nékiek - harsogta a Tamás előtt oly szokatlan nyelven. - Bé megyünk hezzá
               mind. Mük es, tük es és aki csak van s...</p>
            <p>- Hallja, mit mond? - szólt szorongva Abáty.</p>
            <p>- Kutya legyek, ha értem - nevetett fel Tamás.</p>
            <p>- Hogy nevethet ezen?... Azt prédikálja, hogy mind elmegyünk a halálba.</p>
            <p>A távolodó négy ember azonban harsogva kacagott fel. A hosszú patikus még a térdét is
               csapkodta. Bizonyára nem halálhimnuszt szavalt a főpap...</p>
            <p>Erre Abáty is elszégyelte magát. Halvány kezével végig simogatott verejtékes homlokán
               s elmosolyodott, mint a lázból felébredő beteg gyermek.</p>
            <p>- De azért megfigyelhette volna, hogy a végén odatette az „s” kötőszócskát és nyitva
               hagyta a végtelenségig a mondatot. Azt mondta: mindenki, aki van és... Szóval, még
               ezen felül is... Látja, ilyenek vagyunk mi, erdélyiek. Kötőszóval fejezzük be a
               mondatot, mert valójában befejezni soha sem lehet azt, amit az ember mondani
               akar...</p>
            <p>A meleg súlya alatt meghajoltak a fák levelei s lombjukon át útat engedtek a
               napfénynek.</p>
            <p>A két férfi hátrahajtotta fejét, behunyt szemmel élvezte a rájuk ömlő fényözönt. A
               sétatér elcsendesült. Madár sem énekelt. A fürdőző nők kabinjaikba vonultak. És a
               halálkvartett is már messzire járt...</p>
            <p>Egyszerre csak álmodozásukból furcsa érintésre és kedves, csengő női kacagásra
               riadtak fel mindaketten. Egy lófej pillanatig még halk nyerítéssel a pad felett
               bókolt, de mire felugrottak, már az út közepére hátrálva ült lován Abáty Klára, a
               tréfáskedvű lovasnő, aki szendergésüket meg merte zavarni.</p>
            <p>- Úgy-e nem haragusznak? - esengett visszafojtott nevetéssel a szép fiatal lány. -
               Nem tudtam megállni, hogy a Bolygónak meg ne mutassam, milyen édesen alusznak...</p>
            <p>Abáty Andor nevetve és egészen megfiatalodva, a padon át ugrott unokahúgához, aki
               háta mögött a lovászinassal a kocsiút közepéig hátrált.</p>
            <p>- Már megint ilyen sokáig lovagolt, Clarisse? - szólt rá feddő gyöngédséggel. -
               Egészen el fog rútulni, ha annyit futkos a napon.</p>
            <p>- Igaza van, nézze, hogy ki vagyok gyúlva!... - És fekete keménykalapját levetette,
               hogy Andor jobban lássa, mennyire kigyúladt az arca.</p>
            <p>Valami gyúladásról valóban szó lehetett, mert amint kalapját leemelte, a fák
               árnyékában aranyfényű haja arcának különös ragyogást adott. Legalább is Tamás úgy
               látta, aki mozdulatlanul állt ugyanazon a helyen, ahová az előbb megriadva ugrott és
               nem vette le szemét a lányról.</p>
            <p>Bizonyára emiatt nem vette észre azt sem, hogy mialatt a lány kalapját levette,
               ezüstnyelű lovaglópálcája leesett kezéből és ezt neki kellett volna felvennie, mert
               csak ő láthatta meg. A lányka egy futó pillantásából mindenesetre erre lehetett
               következtetni.</p>
            <p>Mire azonban Tamás észrevette az úton fekvő pálcát, már Klára leugrott lováról és
               maga vette fel. Azután a kantárszárat az inas kezébe nyomta és Andor karjába
               fogózott:</p>
            <p>- Jöjjön, kísérjen haza.</p>
            <p>Andor már csak messziről köszönt Tamásnak, aki ott maradt a pad előtt s egyszerre úgy
               érezte, hogy feje felett beborult az ég, a sétatérről minden élet elriadt és a
               közelgő, rettenetes viharban egyedül, mindenkitől cserbenhagyatva, csak ő maradt.</p>
            <p>Nem emlékezett, hogy életében valaha is ehhez hasonló fájdalmas érzés szorította
               volna össze a szivét.</p>
            
         </div>
         <div type="chapter">
            <head>IV.</head>
            <p>Némi ijedtséggel vette észre Tamás, hogy Oltvár számára több lett életének érdekes,
               de alapjában véve idegen és ideiglenes állomásánál. Megállapította magában, hogy
               fájna, ha most a várost hirtelen el kellene hagynia.</p>
            <p>De miért? Egyízben levelet írt a Kikakker-kávéház terraszán s akkor rájött a
               rejtélyre. Reménytelenül borult volt az idő, az őszeleji sűrű, vékonycseppű eső
               reggel óta tartott.</p>
            <p>Egyszerre csak úgy érezte, hogy a nap kisüt. Nemcsak az előtte fekvő levélpapirra,
               hanem körülötte is mindenüvé hirtelen olyan fény esett, mint amikor egy szobában a
               függönyt felhúzzák.</p>
            <p>Felkapta a fejét s a kávéház előtt Abáty Klárát látta elvonulni. Esőköpeny volt
               rajta. Az arca frissen, melegen sugárzott. Tekintetük egy pillanatra találkozott.</p>
            <p>Tamás a sétatéri fájó kudarc óta nem látta. Sőt úgy tudta, hogy nincs is a városon.
               Nem is álmodhatta, hogy elmegy a kávéház előtt, amíg a levélpapir fölé hajolva írt.
               És mégis a „nap” kisütött. Nem az égen, hanem valahol másutt. Egészen belül.</p>
            <p>Ezen sokáig elgondolkozott s most már képzeletében a Kláráról őrzött két tündöklő
               portré mellé odafüggesztette a harmadikat is: a napsugarat hozó lányalakot.</p>
            <p>De az új emlékképen kívül más valamit is hozott a váratlan találkozás. Tamásnak be
               kellett ismernie önmaga előtt, hogy titokzatos, fájdalmas érzés tölti el, amely, íme,
               egy pillanatig sem hagyja el. Hiába írta a levelet, hiába nem tudta, hogy az
               Abáty-lány a városon van, mégis az egész lényét elöntő szenvedély éberen őrködött
               felette. S fényt gyújtott körülötte, amikor a lány előtte elment. Ennek az érzésnek
               már rég rabja. Hiszen ez a város is mélyebben csak azért érdekli, mert benne a lány
               meg szokott fordulni. Most már nem tagadhatja, hogy mindig rágondol, még ha nem is
               tudja. Hangtalan párbeszédeket folytat vele. Néha kívülről, messziről tisztán hallja
               hangját, mintha füléhez a házfalakon és a távolságon keresztül telepatikus hullámok
               hoznák. A multkor egy XVIII. századi francia költő szerelmes versét olvasta s a sorok
               egyszerre csak csengeni kezdtek. Akárcsak fiatal lány mondaná el őket. Messziről jött
               a hang, időben-e, vagy térben messziről, azt nem tudta, mégis sejtelmes szomorúsága
               oly tisztán zendült. Az a hang az Abáty-lány hangja volt.</p>
            <p>Bizonyára gondol a lány is rá. Talán valakivel sokat beszél róla. Egyáltalában
               részének kell lennie abban, ami öntudatuk kijátszásával kettőjük között folytonosan
               történik. Most is, ahogy elment, ahogy ránézett, tekintete szinte kimondta, hogy a
               sétatéri dolgot egymás között már rég tisztázták s közöttük a megértés és a
               kiengesztelődés teljes.</p>
            <p>De hol, hogyan és mikor? Holott soha egy szót sem váltottak egymással s amikor Tamás
               soha meg nem bocsátja sem neki, sem a nagybátyjának, hogy olyan gőgös semmibevevéssel
               a faképnél hagyták...</p>
            <p>Végetvet majd ő ennek a boszorkányosságnak. A tettek vizében lefüröszti magáról a
               babonás varázst, amellyel ez a város és holdkóros emberei el akarják bájolni. Majd
               felébreszti őket. öklével csap bele az illuziók falába, amely mögé bújnak, s a résen
               át rájuk ereszti a mai élet, az európai levegő friss áramlatát.</p>
            <p>Be sem fejezte aznap délután az elkezdett levelet. Egész estig a csatakos uccákon
               loholt, mintha üldözték volna. Le akart számolni teljesen magával. E furcsa városban
               töltött napjait most egy tekintettel fogta össze s rájött arra, hogy amióta Abáty
               Andorral megismerkedett, mindent valamelyes öntudatlan bódultságban cselekedett. Már
               akkor várta a lányt, már akkor szerelmes volt belé, ha lehet ezt az őrült
               megállapítást tenni valakiről, akit még akkor nem is látott és akinek létezéséről
               semmit sem tudott.</p>
            <p>És az sem véletlen, hogy éppen a sétatéri jelenetet követő napon tette a nyolcadik
               osztályban a bölcseleti órán a forradalmi szellemről azt a veszedelmes kijelentést,
               amelyet a besugók azóta már biztosan szó szerint közöltek a hitoktatóval. Tamás
               végigélte újra az egész órát. Magyarázata közben egyszer csak minden különösebb ok
               nélkül, szinte haragra gyúladva harsogta, mint valami népszónok: „A győzedelmes
               munkásosztály aligha lesz türelmes az arisztokráciával és a papsággal szemben,
               különösen, ami egyiknek birtokait s a másiknak politikai befolyását és iskoláit
               illeti...” Ezeket a szavakat a két kongregánista diáknak valósággal tollba kiabálta.
               A többiek halálos csendbe fagytak, a két fiú pedig pirosra izzott füllel, lázasan
               jegyzett. Mikor kiment, nagy ordítozás és verekedés támadt. Lehet, hogy a két
               besugót a többiek elpáholták. Valószínüleg a fiuk is tudják már, hogy a hitoktató
               figyelteti...</p>
            <p>De az egész dologban a különös az volt, hogy ő ezeket a szavakat nemcsak hangosan,
               hanem őszinte szenvedéllyel és haraggal is mondta. Látta Abátyt, amint a sétatéri
               padon végigdűl s látta a lányt a fasor árnyékotvető lombjai alatt. Tulajdonképpen
               nekik és nem is a barátnak beszélt. Ellenük s egész világuk ellen jelentette be a
               harcot.</p>
            <p>Jó volt erre most ráeszmélni. Ha öntudatlanul is szembeszállt velük, mennyivel inkább
               teheti most már öntudatosan. Tulajdonképpen nem is miattuk, hanem önmagáért. Komoly
               elhatározásaiba, új hitébe kapaszkodnak ezek a kétségtelenül érdekes, de betegesen
               elmaradt és léhán regényes emberek. Lesz ereje, hogy a hinárból kiszakítsa
               magát...</p>
            <p>*</p>
            <p>Másnap délelőtt Tamás megbeszélte Várnayval, Andorral és Both-tal, hogy a már rég
               tervezett „kaszinói forradalmat” megcsinálják. A kaszinónak az volt nevezetessége,
               hogy a szabadságharc előtti idők két legdaliásabb arisztokratája, Wesselényi Miklós
               és Kendeffy Ádám, a budapesti első kaszinóval majdnem egyidőben alapították. Hosszú
               ideig a nemzeti felbuzdulás szellemében is dolgoztak itt Erdély főurai s különösen
               az elnyomatás idejében sok egészséges eszme, sok nagyjelentőségűvé vált ötlet
               született meg az egyik grófmecénástól ingyen felajánlott történelmi palota
               termeiben.</p>
            <p>A kiegyezés óta azonban Erdély sok más intézményével együtt a kaszinó is vesztett
               jelentőségéből. Az urak kezdtek mindjárt Budapestre járogatni. A tagok is jórészt
               kicserélődtek. Ma már a polgári elem alkotta nagyobb részét. Egyetemi tanárok, bírák,
               a vármegyei közigazgatás, a vasuti üzletvezetőség, a pénzügyigazgatóság hivatalnokai
               s a négy középiskola tanárai jártak fel mindennap ide kártyázni. Valaki egyszer
               megszámolta, hogy az urak egy este harmincnégyféle játék szabályai szerint ütögették
               a kártyalapokat az asztalhoz.</p>
            <p>Voltak egyesek, akik megkísérelték a kaszinó vezetőségét a régi szellemhez
               visszacsábítani. De minden megtört Olty Benedeknek, a kaszinó ügyvezető elnökének és
               a vármegye alispánjának makacsságán. Olty a többi főúrral együtt nem ment át a külön
               megalakított mágnáskaszinóba és a budapesti társasághoz sem pártolt el. Megmaradt az
               ősi kaszinóban oszlopos vezérnek, de ebből több kár, mint haszon származott.</p>
            <p>A „fejedelem” - mindenki így hívta, mert anyai ágon fejedelmi vérből származott -
               korlátlan úr akart maradni a kaszinóban s az ellenzékieskedőket, ha nem ment szép
               szóval, gorombaságokkal, sőt testi inzultusok igérgetésével riasztotta vissza. Nem
               volt tanácsos vele kikezdeni, mert öreg kora ellenére nagy testi ereje volt s
               mindenféle fegyvert kitünően forgatott.</p>
            <p>Olty Benedek önkényuralmának legfeltünőbb és sok keserű gúnnyal emlegetett
               megnyilatkozása az úgynevezett „alispáni tarokk” volt.</p>
            <p>Ebben a nevezetes tarokkpártiban mintegy negyven év óta négyen játsztak minden áldott
               nap, délután öt órától este kilencig. Oltyn kívül Bélteky Gáspár, a megyei főjegyző,
               Körtvélyessy Domokos, negyvennyolcas őrnagy és végül Toroczkay Elemér, városszerte
               kedvelt bankigazgató voltak tagjai a pártinak. Toroczkay mindössze csak húsz év
               óta.</p>
            <p>Az alispáni tarokk a kaszinó olvasójához vezető kis szobában, a tető közepéről
               leereszkedő gázcsillár alatt folyt le. Ennek következtében az olvasó fehér
               szárnyasajtajának az egész játék alatt zárva kellett maradnia, mert az alispán
               székének háta éppen az ajtóhoz támaszkodott. Ezekben az órákban tehát az olvasóban
               nem lehetett tartózkodni. Ez immár negyvenéves szokássá kövült a kaszinó életében.
               Egyszer egy rebellis kaszinótag öt órakor, a párti kezdetén, szándékosan
               bentfelejtkezett a hírlapokkal és folyóíratokkal megrakott óriási asztal mellett. Az
               alispán erre éjfél után egy óráig tólta ki a tarokkjátékot s a rebellis úr hiába
               zörgetett, egy óráig nem jöhetett ki az olvasóból. Azt mondták róla, hogy
               kényszerhelyzetében végigolvasta a Pallas-lexikont... Azóta is lexikonos Bándy-nak
               hívták.</p>
            <p>Különösen tűrhetetlen lett a helyzet, amióta a budapesti reggeli lapok esti hat órára
               már a kaszinóban voltak. Másutt Olty nem engedett olvasni, csak az olvasóban. De az
               olvasóba esti kilencig nem lehetett bejutni. A friss lapoknak, a kormányválság, a
               balkánháború, a sópanama, a kivezetett ellenzék és a mungó-szolgalelküség legújabb
               híreinek tehát várni kellett az utolsó kör bemondásáig: „skizz oszt, nem oszt...”</p>
            <p>Néha bizony, ha izgalmas hírek jöhettek, kissé kellemetlen volt a várakozás. A
               kötekedni és ugratni szerető Toroczkay ilyenkor, mennél inkább dugdosták be fejüket a
               szomszéd szobából az ideges lapralesők, annál sűrűbben indítványozta:</p>
            <p>- No, méltóságos uram, még egy fordulót... Az a fene Tisza Pista úgy sem bukik
               meg!...</p>
            <p>Az idő telt. A kaszinó nagytermének ingaórája féltízet, tízet kongatott. Ezalatt a
               hivatalnok urak otthonában kihűlt a vacsora, a hasztalanul várakozó feleségeknek
               ráncba borult homlokuk s a későn hazavetődő férjek hiába hivatkoztak az alispán
               túlórázására, a családi békének, legalább arra az estére, vége volt.</p>
            <p>Ennyi mindenféle bajt okozott az alispáni tarokk. És nem lehetett ellene semmit sem
               tenni. Legalább idáig nem. Mert Szentgyörgyi Tamás fennen kérkedett, hogy ezuttal
               alapos leckét ad a feudális alispánnak.</p>
            <p>*</p>
            <p>A várható cselekvés ígérete Tamást egészen felvillanyozta.</p>
            <p>Mikor délután öt órakor a Tartiniből kilépett, temetéssel találkozott össze. A
               gyászmenet élén a város valamennyi cigányzenekara húzta a Beethoven-gyászindulót.</p>
            <p>Meg kellett állnia, amíg a sarkon összetorlódó menet elvonul. A szálloda portásától
               megtudta, hogy Balogh prímás feleségét, a szép Pongrácz-lányt temetik.</p>
            <p>Emlékezett a gyönyörű, fehérarcú cigányasszonyra. Bársonyos, szomorú tekintetével
               sétáin sokszor találkozott. Milyen fehér és milyen szép lehet most a virágokkal
               borított koporsóban. Most, hogy örökre elviszik, fájt neki, hogy sohasem beszélt
               vele, sohasem kérdezte meg tőle, mért olyan szomorú mindig?...</p>
            <p>Ó, élni kell! Kebléből ki kell bontani a vágyaknak óriási szárnyait, hogy a világ
               minden szépségét beborítsa velük...</p>
            <p>A menet bekanyarodott a temető felé. A cigányzenéből már csak a nagybőgő búgása
               hallatszott. A harangzúgás megerősödött, mintha az elcsendesült ucca felett az
               égbolt maga vette volna át a harangok bús kongását.</p>
            <p>Amint Tamás a Tartini egyik földszinti nyitott ablaka előtt elment, a sötét szoba
               mélyéből feketehajú lány mosolygó arca tűzött rá. Sárga pongyolája szétlebbent, fehér
               karja megvillant s a következő pillanatban feléje dobott piros rózsa érintését érezte
               az arcán. Tamás a váratlan izenettől összerezzent, amire a lány a szobában csengve
               kacagott fel. Biztosan a Tartiniben működő orfeumnak egyik táncosnője volt.</p>
            <p>Tamás máskor ügyet sem vetett volna erre az olcsó hódításra. De most volt valami
               szimbólikus jelentősége a piros virágnak, amelyet egy idegen lány dobott feléje.</p>
            <p>Felvette a földről és sietve indult meg a kaszinó felé, ahol úgy érezte, ma nagy
               győzelem vár reá.</p>
            <p>Várnay csüggedten fogadta a kaszinó nagy kártyaszobájában.</p>
            <p>- Baj van, Tamás - mondta olyan elkeseredett hangon, hogy Tamás is megdöbbent. - Itt
               van a főispán és éppen a tarokkosoknak gibicel. Egy évben, ha egyszer szokott
               feljönni. És éppen ma kellett az orrát ide dugnia.</p>
            <p>- Itt van Abáty főispán? - mosolyodott el Tamás megkönnyebbülten. - Hát csak az a
               baj?... Tudod te, Sándor, hogy ez nem is olyan nagy baj, sőt...</p>
            <p>Várnay nem értette, hogy miért olyan szerencse. Ő rajta is úrrá lett a kaszinó
               vendégeinek nyomott hangulata, ami mind abból eredt, hogy a főispán megtisztelte őket
               látogatásával.</p>
            <p>- Munkára fiúk! - adta ki Tamás a vezényszót.</p>
            <p>A „fiúk” nem nagy számban voltak. Várnayn kívül mindössze Andor József, a galamblelkű
               franciatanár jött el, aki egyébként már évek óta szerelmes volt az idősebbik
               Bélteky-lányba. Már ezért sem ígérkezett jó harcostársnak olyan kártyaparti ellen,
               amelynek éppen Bélteky az egyik tagja. Ott volt még Both Ernő, aki legalább másik
               három helyett is rendelkezett testierővel. De az ő érveihez csak végső esetben
               lehetett nyúlni.</p>
            <p>A tarokkszoba ajtajának mind a két szárnya tárva-nyitva volt. Tamás megállt a
               küszöbön, hogy terepszemlét tartson.</p>
            <p>Félelmetesen nyugodt és méltósággal teljes kép tárult elébe.</p>
            <p>Az asztalfőn ült Olty Benedek. Magastámlájú bőrkarosszéke valóban az olvasó csukott
               ajtajának támaszkodott. Mellette kis asztalkán pléhvödörben pezsgő hűlt és
               porcellántányéron két hamvas őszibarack gömbölyödött. A szokott uzsonnája.</p>
            <p>Széles mellkasa félelmetesen domborodott ki messzire tartott kártyái felett. Sovány,
               apró erektől behálózott arcának vastag, ősz szemöldök és merész sasorr alatt hegyesre
               fent hosszú, ősz bajusz kölcsönzött harcias jelleget. Szeme kék volt és hideg. Tamás
               pillanatra magán érezte tekintetét. Közömbösen, szinte gépiesen fordultak felé ezek a
               szemek, amint az ajtóban megállt, azután mindjárt le is siklottak róla. Látszott,
               hogy a hideg szemtükrök nem vették fel a látott alakot.</p>
            <p>- Ez így nem menyen, urak - mondta éppen rekedt hangján az alispán. - Segesvár hőse
               már másodízben tapadja le huszanegyesemet.</p>
            <p>- Ő is már csak huszonegyeseket tipor - jegyezte meg Toroczkay s harsogva nevetett a
               saját tréfáján.</p>
            <p>- Neki is elmondhatná a cigány, mit az öreg földesúrnak mondott, amikor a lányát
               kérte...</p>
            <p>Amíg az alispán a vaskos adomát elbeszélte, Tamás nyugodtan szemügyre vehette a többi
               urat.</p>
            <p>Az öreg Körtvélyessy valóban alig tiporhatott már mást, mint huszonegyeseket. A
               társaság nesztora volt. Széles, kövér feje állandóan igen-t biccentett. Előadása
               szerint ezt az ideges fejbólintást még a segesvári csatában kapta, amikor Bemet, vagy
               amint ő hívta, a „fatter”-t rá akarta bírni, hogy az első hadosztályt rendelje
               vissza. Bem nem hallgatott rá s többször ingerülten kiáltotta: nem, nem. Ő a katonai
               fegyelem miatt nem mondhatott ellen, de a feje biccentett s azóta is biccenti az
               igen-t. Bem pedig elvesztette a csatát, mert nem hallgatott rá.</p>
            <p>Így mondta el Körtvélyessy. Mások viszont, akik az öreg úr keresztlevelének
               utánanéztek, megállapították, hogy a szabadságharc idejében mindössze tízéves volt.
               Ebben a korban pedig az emberek nem igen szoktak hadvezéreknek tanácsot adni. De
               mindegy volt. Ebben a városban mindenkinek volt ilyenféle legendája. A többiek pedig
               ráhagyták, egy kicsit talán maguk is hittek benne s ha lehetett, még ki is színezték.
               Ezért öltöztetett fel egyízben Toroczkay öreg, rokkant negyvennyolcas honvédnak egy
               színészt s magával vitte a kaszinóvacsorára, amelyen Körtvélyessy is jelen volt.
               Természetesen az öreg Körtvélyessy kezdetben kissé kellemetlenül érezte magát a
               váratlanul betoppant „bajtárs” jelenlétében. De kedélye csakhamar felderült, mert az
               új negyvennyolcas mindenben megerősítette előadását, sőt hőstetteiről még többet is
               tudott, mint ő maga. Ekkor léptették elő Körtvélyessyt képzeletbeli századosból
               képzeletbeli őrnagynak.</p>
            <p>Az alispántól balra ült Bélteky, a főjegyző. Állandóan ferencjózsefkabátot hordott.
               Alacsony gallérja felett magasan nyúlt fel száraz, sovány nyaka, amelyen kis
               madárfeje szenvtelenül pihent.</p>
            <p>Az adomát éppen most fejezte be az alispán. Körtvélyessy úgy nevetett, hogy alig
               lehetett magához téríteni. Pedig már a történetet hallotta egynehányszor. Toroczkay
               is telitorokból kacagott. Komor és mosolytalan köztük csak Bélteky maradt. Szeme
               sarkából ijedten figyelte a nevetőket, mint fogoly gólya az incselkedő
               gyerekeket.</p>
            <p>Bélteky nagy geneológus hírében állott. Szabó Károlynak tanítványa s Kőváry Lászlónak
               barátja volt. Azt mondják, hogy egyszer, amikor felesége családi oklevelei között
               kutatott, bizonyos levelekre akadt, amelyek nem is voltak olyan régi keletüek...
               Emiatt komorodott és aggult volna el idő előtt.</p>
            <p>Olty Benedek mellett kényelmes karosszékben elnyúlva ült a főispán s egyik egyiptomi
               cigarettát a másik után szívta.</p>
            <p>Tamás izgalmas érdeklődéssel nézte.</p>
            <p>Abáty Árvéd úr volt minden romantika nélkül. Meglátszott rajta, hogy a politika
               iskoláját Budapesten járta ki. Öccse vonzó erdélyiségéből semmi sem volt benne. A
               család labanc-tipusát képviselte, aki a császár kegyéért Erdélyt könnyen elárulja.
               Tisza valóságos belső titkos tanácsosságot szerzett neki s mint úgynevezett
               erély-embert miniszteri tárcára tartalékban őrizte.</p>
            <p>A kaszinói gibicelés a főispánra nézve annyit jelentett, hogy a száz ajtó közül,
               amivel egyéniségét elzárta, egyet kinyitott. Azt hitte ilyenkor, hogy szokatlan
               fesztelenséget és bensőségességet teremt, holott minden megfagyott körülötte. Még a
               tarokkpartnerek kedélye is. Olty Benedek is egész játék alatt csak egy adomát
               eresztett meg.</p>
            <p>Tamásra a kártyajátéknak éppen ez a feszélyessége tett különös benyomást. Hivatalos
               komolysággal kevertek, osztottak és játszottak, mintha életbevágó dolgot csináltak
               volna. A főispán pedig nézte őket. Néha mosolygott, néha meglepődve csóválta
               fejét.</p>
            <p>Olyan volt az egész, mint valami látomás. Érthetetlen, furcsa, ijesztő kép. Ebben a
               szobában kezdik a kártyát a főemberek s kint a nagyteremben folytatja a város
               hivatalnokainak, szellemi vezéreinek egész tömege. Mindenki kártyázik. Csendben,
               véres komolysággal, verejtékező homlokkal.</p>
            <p>Eszébe jutott Tamásnak az, amit Abáty Andor a gépről mondott, amely csak őröl s mag
               nincs benne. Itt is komoly harcot vívnak, kártyalapokkal. Órákon át tart a
               kísérteties játék s azalatt számukra megáll minden: a nagyvilág hírei, mindannak
               gondja, ami körülöttük a városban, a vármegyében, az egész országban történik.</p>
            <p>Behunyt szemmel, haszontalan álomba merülve, hitvány kártyalapokkal játszanak s
               azalatt összeomlik alattuk a föld.</p>
            <p>És ott trónol közöttük a császárszakállas úr, a megye első embere. Gondosan ápolt kis
               kezével kinyítja arany tárcáját, új cigarettát vesz elő s az egyik strébert, aki
               tűzzel rohan hozzá, mindentudó és mindenható mosolyával kegyesen megajándékozza.</p>
            <p>Tamás érezte, hogy a szive hevesen dobog. Több várt itt reá, mint hogy a kaszinótagok
               elkobzott jogaiért egyszerüen botrányt csináljon. Egy általános, léha, beteges
               szellemmel kell szembeszállnia, amelynek ez a kártyaőrület csak egyik tünete.</p>
            <p>Határozott léptekkel ment az alispán felé. Az arca sápadt volt, a szeme csillogott.
               Toroczkay másnap úgy beszélte el, hogy e pillanatban feltünően hasonlított egy régi
               Habsburg főhercegnek szőkefürtös, rajongószemű arcképéhez, amelyet Abáty főispán
               szalonjában látott.</p>
            <p>Moldován, a kaszinó gazdája éppen pezsgőt töltött az alispánnak. Tamás a gazda
               vállára tette kezét s hangosan rászólt:</p>
            <p>- Kérem, nyissa ki azonnal az olvasót, mert a lapokat akarom látni.</p>
            <p>Moldován elképedt mosollyal nézett Tamásra, mintha őrülttel állna szemben. Közben
               elfelejtkezett a pezsgősüvegről, amely még mindig koccanva táncolt a pohár peremén,
               noha a habzó ital már rég az asztalra ömlött.</p>
            <p>De ezzel most senki sem törődött.</p>
            <p>Az urak a kártyát az asztalra tették. Toroczkay megtörölte csontkeretes pápaszemét s
               fürgén újra a szemére illesztette.</p>
            <p>Tamás mögött Bot Ervin és Andor József között feltünt Várnay hatalmas alakja.</p>
            <p>Pár pillanatnyi csend után Tamás megismételte:</p>
            <p>- Az olvasóba akarok menni.</p>
            <p>Olty Benedek öklével az asztalra csapott:</p>
            <p>- Ki ez az úr és mit akar itten?</p>
            <p>Az alispán rettenetes erejű hangja egyszerre elvágta a nagy kártyaszoba zsibongását.
               Mindenki a kis kártyaszoba felé tolongott.</p>
            <p>Tamás az általános izgalomban visszanyerte hidegvérét. Élesen és kívülről látta az
               egész helyzetet. Még át is futott rajta a gondolat: íme a nagyúr és az igazságért
               küzdő jobbágy páros-jelenete. Már szinte színészkedni kezdett. Bocsánatot kért az
               uraktól, hogy úgy elragadtatta magát. Megmondta a nevét, rámutatott higgadt
               részletezéssel arra, hogy ez a lehetetlen állapot tovább nem tarthat. A
               kaszinótagoknak joguk van az olvasóhoz. Az urak találjanak tarokkpártijuk számára más
               megoldást: „Ez a helyzet nevetséges. Egy nyugati államban, teszem azt,
               Franciaországban...”</p>
            <p>- Teszem azt, Franciaországban...</p>
            <p>Így mondta Tamás s maga csodálkozott legjobban, hogy ilyen hétköznapi kifejezést
               száján ki tudott ejteni.</p>
            <p>Olty Benedek azonban itt már elvesztette türelmét. Felemelkedett székéről és tenyerét
               tiltakozva fordította ki Tamás felé.</p>
            <p>- Elég. Punktum. Unom az úr fecsegését. Mü, hála Istennek, nem vagyunk
               Franciaországban. Ha az urak lapat akarnak olvasni, mennyenek Párisba...</p>
            <p>Az előbb még izgatott arcokon e szavakra jóleső derű csillogott fel. Még a főispán is
               megkönnyebbülten mosolyodott el.</p>
            <p>Tamásnak ez a mosoly fejébe kergette a vért. De nem düh, hanem különös mámor töltötte
               el. Az élet semmibevevésének kéjes szédülete. Hallotta a Beethoven-gyászindulót s
               látta a szép cigányasszonyt a koporsóban feküdni. Meghalni vagy élni? És a piros
               rózsa surranva ívelte át a levegőt... Az istenit minden pipogya fráternek!</p>
            <p>Toroczkay megérezte, hogy Tamáson villám cikázott át, amely lecsapni készül. Sietve
               vetette közbe az engesztelő gondolatot:</p>
            <p>- Vigyék ügyüket az urak a választmány elé!...</p>
            <p>- A választmány elé? - kiáltotta Tamás. - Hogy önök eltemessék?... Elég volt a
               komédiából. Mondtam már, hogy az olvasóba akarok menni. Követelem, nyissák ki az
               ajtót!...</p>
            <p>Tamás hangja, elszántsága félelmetes volt. Mindenki lehajtotta fejét. Csupán Olty
               Benedek melle duzzadt ki még jobban és alakja a maga teljességében kiegyenesedett.
               Csak a palást hiányzott válláról s a jogar kezéből, amikor az asztalt félretólva,
               fejedelmi gőggel Tamás elé lépett és szikrázó szemét közvetlen közelről reátűzve,
               hangja ostorával végigvágott rajta:</p>
            <p>- Ki innen, tekergő!</p>
            <p>Az összecsapást nem lehetett elkerülni. Olty már fel is emelte öklét és sujtani
               készült. De ekkor hirtelen megtántorodott s ég felé emelt karokkal visszazuhant
               székébe.</p>
            <p>Leírhatatlan lárma és zsivaj keletkezett erre. Mindenki az alispán felé rohant. A
               megyei főorvos lázas sietséggel fúrta át magát a tömegen.</p>
            <p>Olty Benedeket szerencsére csak múló szédülés érte. Hamarosan szégyenkezve eszmélt
               magára. Az orvost, aki még mindig a szive környékét dörzsölte, félretólta és
               nehézkesen lábraállt.</p>
            <p>Arca elfehérült, bajusza lekonyult. Pár perc alatt saját maga kísértetévé
               öregült.</p>
            <p>Tétovázó tekintettel nézett körül s azután felemelte kezét, amely remegett, mintha az
               előbbi jelenetnek minden izgalma beleköltözött volna. Az olvasó zárt fehér ajtajára
               mutatott. Majd rekedt, mélyből jövő hangon szólalt meg:</p>
            <p>- Moldován, az ajtót ki kell nyitni.</p>
            <p>Halálos csend fogadta az alispán szavait. Mintha valami összeomlott volna, amely
               hosszú időn át megdönthetetlen bástyaként állott.</p>
            <p>Tamás még mindig nem mozdult el arról a helyről, ahol az alispán az imént felemelt
               ököllel rátámadt. Olty pár lépést tett feléje. De ezuttal öklei barátságos
               kézszorításra símultak ki.</p>
            <p>- Bocsásson meg, igazgató úr - szólt és kezét nyújtotta Tamás felé.</p>
            <p>Majd szokatlan és a körülötte állók előtt érthetetlen szelidséggel tette hozzá:</p>
            <p>- Ön megtanított egy előttem ösmeretlen ige használatára...</p>
            <p>A tarokkpártinak vége volt.</p>
            <p>Olty Benedek a szétvált tömegen át kifelé indult. A főispán egy pillanatig megállt
               Szentgyörgyi Tamás előtt s hűvösen végigmérte.</p>
            <p>- Ön az új reáliskolai igazgató? - mondta élesen. - Vártam, hogy felkeres, mint a
               többi urak, akiket ide kineveznek. Vegye tudomásul igazgató úr, ön nagyon furcsa
               módját választotta annak, hogy nálam a névjegyét leadja...</p>
            <p>Körtvélyessy a fejét biccentve követte a főispánt. Toroczkay megfogta Tamás
               kabátjának gallérját, majd némi habozás után a következőket mondta:</p>
            <p>- Nézze, kedves igazgató úr, a választmánnyal ugyanezt elérhette volna, csak kissé
               símábban.</p>
            <p>Tamás barátaival egyedül maradt az üres szobában, ahol csak szivarfüst gomolygott s
               az asztalra folyt pezsgő cseppent a padlóra.</p>
            <p>Nemsokára kulccsal a kezében megjelent Moldován. Az olvasó ajtaja kitárult, s
               Moldován kislánya ölbekapva hozta a friss lapokat...</p>
            <p>Kint megkondult a nyolcórai estharangszó.</p>
            <p>*</p>
            <p>A kaszinói botránynak bizonyára több következménye lesz még a napokban. A kő, amelyet
               ezzel Szentgyörgyi Tamás a közvéleménynek egyébként oly halottian csendes víztükrébe
               dobott, sokkal nagyobb volt, semhogy messzi gyűrűződéseket ne idézzen elő. Változást
               rendelt a hagyományok és az idő szokott folyásában. S ebből bizony sok zavarnak
               kellett támadnia, még olyanoknak is, amikre az ember előre nem is számíthatott.</p>
            <p>Az első mindjárt azon az estén jelentkezett.</p>
            <p>A méltatlankodó urak a kaszinó kapujában búcsúzkodtak. A szótlanná vált Olty
               Benedeket autóján a főispán kísérte haza. Toroczkay egy pillanatig habozott, hogy mit
               csináljon felszabadult estéjével, de csakhamar talált magának szórakozást. A
               színházzal szemben volt egy kedélyes vendéglő. Itt szokott néha jókedvű színészekkel
               együtt mulatni. Elhatározta, hogy odamegy. Hívta tréfásan Béltekyt is. A komor
               főjegyző tiltakozva emelte fel kezét. Hogy menne ő kocsmai itkányosok közé?</p>
            <p>Toroczkay kezet fogott vele s magára hagyta az öreget, aki a főtér hangos, jókedvű
               sétálói között árván és tanácstalanul állt meg.</p>
            <p>Negyven éve nem volt ebben az órában kint az uccán. Egészen szokatlan, új világ
               támadt elébe. Az esti órák nyüzsgő korzója. Tenniszrakettát lóbáló fiatalemberek és
               fehérruhás lányok mentek el csoportosan előtte. Hátul jöttek a mamák és a komoly
               gavallérok. Pár lépésnyire tőle tisztek álltak s hangos megjegyzések közben nézték a
               sétálókat. A rollókat robajt verve most eresztették le, de a bolti ívlámpák még égtek
               és pazar fényt szórtak a sűrű sorokban köröző emberekre.</p>
            <p>A sovány, feketeruhás Bélteky cilinderével, lelógó ősz bajuszával olyan volt köztük,
               mint régi időknek feltámadt Don Quihoteja.</p>
            <p>Valóban, hogy megváltozott körülötte a világ! S erre most éles ráeszméléssel kellett
               gondolnia, amikor élete folyásának megszokott gépezetéből váratlanul kiszakadt.
               Idáig, negyven éven át, mindig ugyanazt csinálta ebben az órában. A megszokott munka
               és megszokott szórakozás lassanként temetője lesz az embernek, amelyben észrevétlenül
               eltünik a fejlődő világ számára. Ő most ebből a temetőből kilépett. S kétségbeejtő
               tanácstalansággal állt a ránézve teljesen idegen emberek között. Csak egy óra
               szabadult fel elgépiesedett életéből, de ez az idő betölthetetlenebbnek, hosszabbnak
               látszott, mint az a negyven év, amely megelőzte.</p>
            <p>Bélteky lelkén sajátságos rezgés futott át. Mintha messziről jövő, titokzatos szél
               remegtette volna meg. A furcsa érzéstől először megijedt és sietve menekült a sétálók
               vídám tömegéből a Főtér csendesebb részébe.</p>
            <p>A tér közepén némán állt a székesegyház. Hosszukás, gótikus élben végződő ablakain
               narancssárga fény ömlött el. Hajója most olyan volt, mint kőbefaragott, óriási
               Betlehem, amellyel a falusi gyerekek a Megváltó születését ünneplik. Tornyát az imént
               elhangzott harangszónak a hullámai még körülszállták, mint halk sóhajok.</p>
            <p>Bélteky fejét lehorgasztva, megállt a templom előtt. És e bensőséges csendben
               lelkének bizonytalan megremegése is határozottabb alakot öltött. Múlt életének rég
               eltemetett élményei támadtak fel benne és különös, látomásszerű képekben jöttek
               eléje, mintha negyven évig valahol külső országokban élt volna s most tikkadt
               szomjusággal érkeznék, hogy emlékei kútjából merítsen.</p>
            <p>Amikor negyven évvel ezelőtt ebben az órában járt itt, akkor még a templomot apró kis
               házak vették körül. Ablakaikból a petróleumlámpa sárga fénye ömlött ki a sáros térre.
               Ostorpattogás, csilingelés hallatszott. Megjött a hatlovas gyors postakocsi. Két
               bőrkötényes ember ugrott ki egyik kis kocsmából s izgatott sietségükben, hogy a
               delizsánc elé érjenek, még őt is félrelökték. Különös riadalom támadt az emberekben,
               senki sem tudta miért. Izgatottan kiabáltak, veszekedtek, a kézilámpákat vészjelként
               lóbálták, mintha arról lett volna szó, hogy ez a zörgő bárka nekimegy valaminek és
               porrázúzódik. Ő Bánffyhunyadról várta első feleségét. Szinte már látta is, amint a
               postakocsiról figyelve lelép; vékony, fehérharisnyás bokája kicsillan a tüllanglé
               szoknya felemelt fodrai közül, barna hajtincsei széles kalapja alól előrehullnak...
               Oh, szörnyűség! Felesége helyett gyászruhás nővére hull karjai közé és zokogva kiált:
               „Meghalt!”... Ez a szó egyszerre elvágta a zajt. Az izgalom, a tülekedés elült. A
               kolera pusztított akkor s a borzalmas betegség réme a feketeruhás asszony kiáltásán
               át belefullasztotta az emberekbe a szót...</p>
            <p>Az öreg főjegyzőnek homlokán kiütött a verejték, amint ezt a rettenetes órát átélte.
               Milyen félelmetes elevenséggel ébrednek fel a múlt kísértetei! Hol lapultak meg idáig
               benne? Mi lenne, ha egyszer mind feltámadnának? Ha különös erejű fény most
               megvilágítaná körülötte a sötétséget s felriasztaná a gondoknak, emlékeknek, régi
               élményeknek zsibongó seregét, amelyek mint láthatatlan madársereg, nesztelenül ülnek
               rajta és soha róla fel nem rebbennek?...</p>
            <p>De minek is gondol mindezekre?!</p>
            <p>- Éretlen dolgok történnek s az embert kizökkentik rendes élete folyásából -
               állapította meg magában a kaszinói jelenetre gondolva.</p>
            <p>Meggyorsította lépteit. Eszébe jutott, hogy útközben juhsajtot és préselt fügét vesz
               a feleségének. Rég nem kedveskedett neki ilyesmivel. Pedig, szegény asszony
               megérdemel kis figyelmességet... Hiszen, szó sincs róla, nem olyan szép, derék
               teremtés, mint az első volt, akit a kolera elvitt. De végül is már közel harminc éve
               élnek együtt. Ez a fiatal gyermeklány mellette ért asszonnyá, majd anyává...
               Házasságuk első éveiben bezzeg valamit mindig vitt esténként haza. Mikor a kaszinóba
               ért, első dolga volt Jánosnak meghagyni, hogy milyen csemegét vásároljon be estére. A
               meghagyás rendszerint fügére és sajtra szólt. Az asszony mind a kettőt nagyon
               szerette. A fügét akkor még nem préselték s a juhsajtnak íze nem volt olyan jó, mint
               most.</p>
            <p>- A mai viharzó társadalmi életben - szőtte tovább gondolatait Bélteky, de már nem
               tudta befejezni.</p>
            <p>A Szén uccában csemegeüzletet talált nyitva s ott megvette a préselt fügét és
               juhsajtot.</p>
            <p>Pár lépésnyire lakott innen a Rózsa uccában. Csinos kert közepén saját háza volt.</p>
            <p>Eszébe jutott, hogy az előbb mit is akart „a mai viharzó társadalmi élettel”?</p>
            <p>Az öreg úr nagy szónok volt és ódon zamatú szólamait séta közben is sokszor
               illesztgette egymásba.</p>
            <p>Igen, most már tudta. A feleségének vitt gyöngéd ajándékokból indult ki s azt akarta
               kifejezni, hogy a mai viharzó társadalmi életben, amikor a sülyedés és megalkuvás
               kérdésének taglalása körül folynak eszmecseréink, úgy elpárolognak az ideálizmus
               rózsaberkei...</p>
            <p>Négy márványlépcsőn ment fel a hallba vezető ajtóhoz. Csengetnie nem kellett, mert a
               kulcs mindig nála volt.</p>
            <p>A hallban csak egyik villanykörte égett. A fogasra idegen férfikalap volt feltéve,
               alatta ezüstnyelű sétapálca csillogott meg.</p>
            <p>Különös csend volt az egész lakásban. A szobalány nem jött elébe, lányai hangját nem
               hallotta.</p>
            <p>Igaz, korán volt még. A lányai különben is, ha jól emlékezett, az alispánékhoz voltak
               teára híva. Szegény alispán! Az is, milyen arccal állít majd be a fiatalok vídám
               társaságába!...</p>
            <p>Az ebédlő ki volt világítva. Könnyű, kellemes cigarettafüst szállt a levegőben. Egy
               kis asztalon két üres teáscsésze állt, mellette kalácsdarabok. Pirosrózsa-mintás,
               keskeny porcellántálcán néhány zsemlyeszelet maradt, amelyeken a felkent kaviár
               izzadtan csillogott meg.</p>
            <p>Az egész kép nagyon ártatlan volt, láttára Bélteky mégis fellázadt. Mintha éjjeli
               mulatóhelyen járna. Fogalma sem volt idáig, hogy házában kaviáros zsemlyéket
               szolgálnak fel. Milyen észbontó pazarlás!</p>
            <p>De nem volt ideje gondolatait szép körmondat zsinegére fűzni. Izgatottan ment végig a
               szomszédos szalon vastag szmirnaszőnyegén és benyitott felesége hálószobájába.</p>
            <p>A kanapén két selyemharisnyán áttetsző női lábat pillantott meg oly magasságokig,
               amilyenre a női szemérmetlenséget soha sem hitte képesnek. Egy férfi válla mögül a
               felesége ijedt arca meredt rá.</p>
            <p>A következő pillanatban az asszony felugrott és sikítva menekült a fürdőszobába.</p>
            <p>Bélteky halálsápadtan, mozdulatlanul állt az ajtóban. Arca nem volt félelmes, inkább
               szánalmatkeltő. Bő és kerek kézelője egészen kezefejére csúszott s remegő ujjai
               hozzáütődve különös zajt csináltak. Pillanatokig a szoba ijedt csendjében csak a
               keményített vászonnak ez a furcsa percegése hallatszott.</p>
            <p>A férfi, akit Bélteky feleségével bűnös együttesben kapott, Tankó Zoltán volt, a
               vármegye legfiatalabb aljegyzője. Alig pár esztendeje Bélteky még barackot nyomott a
               fejére, ha apjánál, Tankó Bertalan történelmi professzor úrnál egy-egy oklevél
               megbeszélése tárgyában megfordult. Az apák tudományos kapcsolatainak köszönhette a
               haszontalan fiú, hogy a vármegyéhez került.</p>
            <p>Tankó Zoltán a kétségbeejtő helyzetet igyekezett tettetett nyugalommal áthídalni. A
               nyakkendőjét megigazította, rizsporos kabátja ujjain kezével végigsepert, azután
               feszes, egyenes tartásban a főjegyző elé állt:</p>
            <p>- Rendelkezésedre állok, Gáspár bátyám - mondta olyan berekedt hangon, mintha egész
               éjjel lumpolt volna át.</p>
            <p>Bélteky beljebb lépett a szobába. Mögötte megürült az ajtókeret. Hosszú, csontos
               ujjával arra mutatott:</p>
            <p>- Elvakarodj, kölyök! Veled nincs mit beszélnem!</p>
            <p>Tankó Zoltán hideg meghajlással, szótlanul távozott.</p>
            <p>Bélteky karosszékbe roskadt.</p>
            <p>Hát a leveleknek, amelyekről már majdnem megfeledkezett, mégis igazuk volt. Egyetlen
               egyszer jön rendkívüli időben haza s akkor is a szeretőjével kapja. A szeretőjével?!
               Egy tejfelesszájú kölyökkel. Mekkora elvetemültség! Ki tudja, hányan fordulhattak meg
               a parázna asszony karjai között, ha már ezt a gyermeket is elcsábította, aki fia
               lehetne.</p>
            <p>Az asszony fojtott zokogása kihallatszott a fürdőszobából.</p>
            <p>Bélteky órájára nézett. Mindjárt kilenc. A lányai hazajöhetnek, mielőtt az asszonnyal
               beszélne...</p>
            <p>- Teréz!</p>
            <p>Hosszú ideje nem szólította feleségét keresztnevén.</p>
            <p>Az asszony azzal a hódító bordóselyem pongyolával jött vissza, amellyel a fiatal
               aljegyzőt fogadta. Nem volt mivel kicserélnie a fürdőszobában. Szemhéja a sírástól
               piros volt, de látszott, hogy arcára hirtelen rizsport hintett s aranyszőke haját is
               síma kontyba igazította. Friss, kívánatos volt, mint a kinyílt rózsa. Az öreg Bélteky
               lányának látszott.</p>
            <p>Kezét összekulcsolva, könyörgő, könnyfátyolos szemmel közeledett.</p>
            <p>Bélteky intett, hogy álljon meg. Maga ülve maradt. Soha sem tette még nő előtt. Aztán
               végignézett feleségén tetőtől-talpig.</p>
            <p>- Hamar akarok végezni magával - szólalt meg hidegen s látszott, hogy még a saját
               hangjától is undorodott, amelyet a bűnös asszonnyal való foglalkozás beszennyezett. -
               Érzéki kalandjai közepette bizonyára elmulasztotta számbavenni, hogy fiatal, ártatlan
               lányai vannak. Nem tudom, hogyan gondolkoznak efelől maga s a magához hasonló
               perszonák. Én azonban ragaszkodom hozzá, hogy a fiatal lányok becsülete szent és
               tiszta legyen, amelyet a szülőknek magukviseletével nem szabad bemocskolni.
               Megértette?...</p>
            <p>Béltekyné szép, fehér keble a fojtott sírástól hullámozva emelkedett fel. Fejét
               bűnbánó fájdalommal hajtotta le s lezárt szempillái alól egyszerre csak nagy,
               maradozó könnycseppek szivárogtak arcára. A könnyek azután keblére hulltak s
               elcsitították vonagló pihegését.</p>
            <p>- Megértettem - mondta bánatos suttogással.</p>
            <p>Leányainak emlegetése bűnös kalandjával kapcsolatban külön gyötrelmet okozott
               összeszoruló szivének. Hiszen úgy élt velük, mintha testvérük volna. Együtt
               beszélték meg hódításaikat, amelyek az ő női felfogásuk szerint egészen ártatlanok
               voltak, mert sohasem arról volt szó köztük, hogy melyikük mit ad a férfinak. Ez
               különben sem fontos, minthogy a nő tud néha egy mosolyával mindent s máskor egész
               lénye odadobásával semmit sem adni. Őket a szerelemnek, a férfi szemében való
               tükröződésnek játéka érdekelte csupán s ez lánynál, asszonynál egyformán távol áll a
               bűntől. Sohasem gondolta, hogy egy anyát lányaival szemben ezek miatt milyen szörnyű
               felelősség terhelhet.</p>
            <p>- E célból - folytatta tovább Bélteky az ítéletet kihírdető bíró hideg
               tárgyilagosságával, - leányaim becsülete érdekében megtiltom, hogy ily cifra
               rongyokat, nyilvánosházba való azsuros harisnyákat, szalagos vállfűzőket és miegymást
               továbbra is hordani merészkedjék. Legyen ezentúl szerény, úri nemzetesasszony, mint
               amilyen anyja és nagyanyja volt.</p>
            <p>Béltekynéből e szavakra kitört a visszafojtott sírás. Eszébe jutott anyja, kedves jó
               nagyanyja s a boldog nyikómenti udvarház. Ez a rég letünt világ, ahonnan mint
               tizenhatéves tapasztalatlan leánykát útnak indították, olyan kristálytisztán élt
               idáig emlékezetében. Senki sem mondta neki, hogy egyszer majd életmódjával sarat
               freccsent a szülői házra. Mindenki bíztatta, hogy éljen vídáman, boldogan s ne
               sorvadjon el öreg férje mellett, aki olyan nagyon belebolondult. Most látja csak,
               hogy milyen bűnös, s hogy bűnének árnyéka mint fekete felhő ráborult arra a fehér,
               ragyogó házra is, amelyben idáig visszaszálló képzelete a tiszta öröm forrását
               kereste.</p>
            <p>A férje elé borult és száraz, hideg kezét csókkal borította el.</p>
            <p>- Bocsáss meg - fuldokolta. - Bocsáss meg és ne kínozz, Gáspár. Esküszöm mindenre,
               ami szent...</p>
            <p>Bélteky eltaszította az asszonyt s ültéből zordan, engesztelhetetlenül emelkedett
               fel, mint fekete tilalomfa.</p>
            <p>- Kettőnk dolgáról még nem beszéltem - mondta emelt hangon. - De azzal is röviden
               végzek. A botrányt kerülni akarom. Egyelőre azzal büntetlek, hogy többé sem tanuk
               nélkül, sem tanuk előtt hozzád soha egy szót sem szólok. Ha azután még egyszer
               méltatlan leszel a névre, amelyet viselsz: sem gyermekeinkkel, sem a botránnyal nem
               törődöm, hanem kiseprűzlek a házamból, mint utolsó cafatot. Befejeztem.</p>
            <p>- Gáspár, Gáspár! - esengett hozzá kétségbeesett jajveszékeléssel a felesége.</p>
            <p>De Bélteky már kifelé indult. Az ajtónál egy pillanatra habozva állt meg. Az asszony
               reménykedő, halk nyöszörgéssel kérlelte, mint az eltaposott madár:</p>
            <p>- Meg sem hallgattál, Gáspár!...</p>
            <p>De Bélteky nem azért jött vissza, hogy a feleségét meghallgassa. A fehér
               toalettasztal felett, a falon, első feleségének portréja függött. Fehér selyemruhás
               női alak, koszorúba font fekete hajjal és szelid, álmodozó kék szemekkel...</p>
            <p>Bélteky leakasztotta a képet a falról s magával vitte. Nem akarta a bűntől
               megfertőzött szobában hagyni...</p>
            <p>Büntetni tudott.</p>
            <p>Pár perc mulva a lépéseire kétségbeesetten figyelő asszony hallotta, hogy az előszoba
               ajtaját becsapja maga után s elhagyja a házat.</p>
            <p>*</p>
            <p>A Tháliában éjfélfelé magasra szállt már a hangulat. Nem is lehetett azt máskép
               elképzelni ott, ahol Toroczkay, vagy amint ilyen mámoros hangulatban már nevezni
               szokták: az utolsó rabonbán volt a vendéglátó gazda. Egy éjszaka egymaga nagyobb
               forgalmat csinált a városban, mint az összes szigorló jogászok, akik ilyenkor
               nagyszámban kezdtek Oltvárra gyülekezni, amelynek egyeteméről úgy hírlett, hogy
               könnyen adja a jogi doktorátust.</p>
            <p>Toroczkay tömegben szeretett mulatni. Mindenkit asztalához hívott s az éj folyamán
               legalább is négy-öt helyiséget keresett fel. Ennél pedig alig volt több a város
               éjjeli mulatóhelyeinek száma.</p>
            <p>Most is már hatalmas vendégtábor ült körülötte. Állandó mulató társai közül ott volt
               mindenekelőtt Feri bácsi, a közismert iszákos főkönyvelő, aki egy liter bor után a
               szavakból már csak a mássalhangzókat ejtette ki; a színház karmestere, akinek viszont
               az volt a szokása, hogy ha becsípett, irtózatosan ordított s a ruhát nem tűrte magán;
               végül az öreg drámai színész, akit mulatság végén mindig haza kellett kísérni, mert
               ha egyedül hagyták, négykézláb kezdett járni. Kísérője azonban mindig akadt, mert
               abban az uccában lakott, ahol régi hagyományként a városfalhoz ragasztott apró házak
               előtt színes lámpák hívták a késő lumpokat a bűnöző Venus örömeire.</p>
            <p>Éjjeli kiruccanásain ez a három, mulatságba bele nem fáradó férfi volt Toroczkaynak
               állandó törzskara. A többi azután alkalomszerűleg verbuválódott. Ma este az Orpheus
               az alvilágban című operettet játszták a szomszédos új színházban s előadás után a fő
               férfiszereplők úgyszólván teljes számban jelentek meg a Thália kedélyes
               asztalánál.</p>
            <p>Volt azonkívül a vendéglőnek egy törzsasztaltársasága, a Kakasok. Néhány városi és
               pénzügyigazgatósági tisztviselő alapította. Az asztal felett a falon színestarajú,
               nagy kakas képe lógott, amelyet nem legelőkelőbb műízléssel a társaság egyik tagja
               festett. Ezek a többnyire nőtlen hivatalnokok minden este a Tháliában
               vacsoráztak.</p>
            <p>A „kakasok” már tíz óra felé kimondták a fuziót Toroczkay asztaltársaságával, ahol
               ingyen folyt a bor s vídám dalokban pezsgett a kedély.</p>
            <p>Szerény visszavonultságban Tamás és barátjai is a vendéglő egyik sarkában
               vacsoráztak. A kaszinóból, amely ma este az izgalmas jelenetre való tekintettel korán
               kiürült (mindenki sietett haza a nagy esetet elmondani), Both Ervin indítványára ide
               tértek be.</p>
            <p>Toroczkay egy darabig hagyta őket elvonultságukban. Várnayt és Andort ismerte ugyan,
               de még sem akarta asztalához hívni a társaságot, Szentgyörgyi Tamás miatt, akit az
               elvek komoly harcosának tartott. S az ilyenféle embereket unta.</p>
            <p>De amint a mámoros kedv nőtt, nem állta meg, hogy át ne kacérkodjék Tamásék
               asztalához.</p>
            <p>- Eb ura fakó! - kiáltotta félre nem érthető célzással és csontkeretes pápaszeme
               Tamásék felé csillant.</p>
            <p>Ezt a közeledő kacsintást a következő gondolatsor előzte meg: igaz, hogy ez a sápadt
               könyvmoly s ki tudja honnan elszalasztott szocialista örökre szétrobbantotta
               tarokkozó társaságomat, ami mindentől eltekintve, nem megvetendő havi jövedelmet
               biztosított számomra. De hát huszárosan csinálta meg dolgát. Azt nem lehet tagadni.
               Az öreg Oltyval nem kis dolog ujjathúzni. És végeredményében...</p>
            <p>- Igaz-e, Feri? Forog a világ! Eb ura fakó! - szűrte le Toroczkay hangosan
               gondolataiból a végső következtetést s hozzákoccintotta poharát a mellette ülő Feri
               bácsiéhoz.</p>
            <p>Feri bácsi már rég csak mássalhangzókban beszélt. Toroczkay szavaira is alkoholikus
               volapük nyelvén valami disznóságot válaszolt, kiitta poharát, azután két kezével az
               asztalba fogózva, elkezdte vörösre gyúladt fejét, mint a bika, körbe forgatni.
               Valószínüleg, hogy a bor gőze kiszálljon belőle.</p>
            <p>Tamás mosolyogva tett erre a fejmozdulatra megjegyzést. Toroczkay válaszolt, mintha
               Tamás hozzá intézte volna szavait. A végén is természetesen össze kellett ülniök.
               Toroczkaynak nehéz volt ellenállni. A cigány tusst húzott.</p>
            <p>Toroczkay Tamásnak a jobbján kínált helyet s megkezdődött újabb lendülettel a poharak
               együttes, kötelező kiürítése.</p>
            <p>- Megengeded? Azt hiszem, én vagyok az idősebb - fordult Toroczkay az első negyedóra
               után új vendégéhez.</p>
            <p>Koccintottak, ittak.</p>
            <p>Az öreg drámai színész a nevezetes jelenetet nem engedte tószt nélkül lefolyni.
               „Emelem poharamat” - kiáltotta borízű pátoszával - „az úri magyar kedély és a magyar
               forradalmi szellem ölelkezésére”. És hogy ne csak szóképeknél maradjanak, fel is
               szólította úgy az úri kedélyt, mint a forradalmi szellemet, hogy frigyüket csókkal
               pecsételjék meg.</p>
            <p>Tamás és Toroczkay a többiek lármás éljenzése közben álltak fel, még egyszer
               koccintottak, a bort egymást átölelve kiitták, azután összecsókolóztak.</p>
            <p>A tetőfokára hágott dorbézolókedvnek ebben a pillanatában megnyílt a Thália ajtaja s
               azon magas, kísértetiesnek látszó alak lépett be.</p>
            <p>Cipőjét, állig begombolt fekete ruháját por fedte. Rövidre nyírt, gyér ősz haja
               ziláltan tapadt verejtékes homlokára. Szeme ijedt révetegséggel bámult az
               ölelkezésből kibontakozó Toroczkayra és Szentgyörgyi Tamásra.</p>
            <p>- Bélteky! - kiáltottak fel egyszerre a mulatós bankigazgató és Várnay Sándor.</p>
            <p>Földbegyökerezett lábakkal, arcán a meglepetés és a megbotránkozás leírhatatlan
               kifejezésével valóban Bélteky Gáspár, a vármegye tiszteletreméltó, tudós főjegyzője
               állt előttük.</p>
            <p>- Gáspár bátyám, te itt? - hüledezett Toroczkay s homályosan visszaemlékezve, hogy ő
               maga hívta, a székek között útat tört magának, hogy az asztalhoz vezesse. Azonban a
               részeg karmester és nehány fiatal színész, akik e késői vendég megjelenését felette
               humorosnak találták, megelőzték őt, Béltekyt körülsereglették s harsány hangon
               rágyújtottak az este előadott Orpheus egyik dalára:</p>
            <p>Most jön hosszú szakállal.</p>
            <p> Makrapipával,</p>
            <p> Me-ne-nelaos.</p>
            <p> A nagy király.</p>
            <p> A legnagyobb király.</p>
            <p>Ezen mindenkinek nevetni kellett. Még Toroczkay sem állta meg mosoly nélkül, bár
               bosszankodott, hogy részeg cimborái így kicsúfolják a város egyik legtekintélyesebb
               közéleti férfiát. Sietett is kimenteni a körtáncba kezdő gyűrűből öreg barátját s
               maga és Szentgyörgyi Tamás közé tólt széket számára.</p>
            <p>Bélteky leült s vele együtt mintha a társaság kedélyére is sötét felhő ereszkedett
               volna.</p>
            <p>Mindenki elhallgatott s kérdve nézett a főjegyzőre. Emberemlékezet óta nem látták őt
               kocsmában, különösen ily késő éjjeli órákban.</p>
            <p>Bélteky végigsimított homlokán.</p>
            <p>- Bizonyára a fejed fáj s azért sétáltál egyet - szólalt meg Toroczkay, magyarázatát
               keresve Bélteky jelenlétének. - Közben pedig megszomjaztál...</p>
            <p>Toroczkay mindjárt hozatott is egy poharat Bélteky számára.</p>
            <p>Az öreg úr csak fejét rázta a kérdésre, s a felkínált pohárra is...</p>
            <p>Andor József, aki egy időben járt Béltekyékhez, de azután reménytelen szerelme miatt
               kimaradt onnan, lelkiismeret-furdalással sugta Tamásnak:</p>
            <p>- Alighanem a mi kaszinói heccünk dulta fel az öreg lelki nyugalmát.</p>
            <p>- Igen, dolgunkat alaposan elrontottuk az apáknál - sóhajtott fel Tamás keserű s
               Andor József számára érthetetlen öngúnnyal.</p>
            <p>Bélteky Tamáshoz fordult:</p>
            <p>- Elveim fenntartásával ültem le igazgató úr mellé - jegyezte meg több szomorusággal,
               mint éllel. - Önnek csak az a mentsége lehet, hogy fogalma sincs, milyen szent
               érdekeket sértett meg mai, minden elítélést megérdemlő fellépésével. Ön idegen ember
               itt és ez, sajnos, nem lehet mentsége barátainak...</p>
            <p>Andor József rákvörös lett nem is annyira e szavakra, hanem arra a mélységes
               szomorusággal telített tekintetre, amelyet Bélteky e pillanatban rávetett.</p>
            <p>Toroczkay idegesen dobolt az asztalon. A jó hangulatnak ma már minden bizonnyal vége.
               Kérlelve tette kezét Bélteky vállára:</p>
            <p>- Hagyjuk ezt, bátyám. Olyan nehéz ebben a dologban állástfoglalni.</p>
            <p>- Korántsem akarok ítélőbíró lenni - vágott szavába Bélteky. - A mai viharzó
               társadalmi életben...</p>
            <p>Itt az öreg úrnak elakadt a szava. Eszébe jutott, hogy ma milyen lélekállapotban
               kristályosodott ki benne ez a gondolat. Furcsa érzés vonaglott végig a szivén. Nagy,
               szörnyű igazságtalanságot érzett a feje felett, amely mint valami bárd,
               reásújt...</p>
            <p>Remegő ajakkal és szinte akarata ellenére fűzte hozzá a mondatot lezáró szavakat,
               amelyeknek kopottszínű köntöse most egy kivégzett életet takart:</p>
            <p>- ...úgy elpárolognak az ideálizmus rózsaberkei...</p>
            <p>Tamás meghatva nézett Béltekyre, akinek szemét elöntötte a könny. Homályosan érezte,
               hogy itt többről van szó, mint a kaszinói jelenetről. Előtte pillanatra egy lélek
               válságának mélysége sötétlett fel, amely azután mindjárt össze is borult.</p>
            <p>Ezalatt Toroczkaynak az előbb még oly hangos vendégei teljesen elcsendesülve fizetni
               akartak. Toroczkay az asztal felé ujjával leírt körintéssel jelezte a gazdának, hogy
               minden fogyasztás számláját terheli s hagyta, hogy menjenek barátai.</p>
            <p>A borral leöntött, kenyérmorzsával telehintett asztalnál csak Tamásék maradtak,
               Bélteky, meg ő.</p>
            <p>Az ajtón keresztül még egyszer felharsant a színészek és a „kakasok” diadalordítása.
               A friss levegőt s a további éjszakai mulatságok megnyíló távlatát üdvözölték. Egy
               hang, valószínüleg a drámai hősé, állati részegséggel üvöltötte: „Ész az ember égi
               része, a többi mind földsalak”... Azután elcsendesedett minden.</p>
            <p>Tamás elmondta Béltekynek, hogy nagyon sajnálná, ha mai viselkedésével
               tiszteletreméltó emberi érzékenységeket bántott volna. Őt igazán csak az eszmék
               vezetik. A hatalmasok gőgjével, az önkényeskedők butaságával akar szembeszállni, de
               azokat, akik valamiben őszintén hisznek, akik valamihez mély, emberi vonzódással
               ragaszkodnak, ha nincs is velük egy véleményen, mégis tudja tisztelni.</p>
            <p>Béltekyt Tamás szavai annyira meghatották, hogy közben, amíg azokra megadta válaszát,
               Tamást egyszer fiamnak is szólította...</p>
            <p>Toroczkay sietett felhasználni az elérzékenyülés pillanatát s megkérte Béltekyt, hogy
               holnap a kaszinóban tegyen meg lehetőleg mindent az egész dolog elsimítására. Az
               olvasó úgyis nyitva lesz minden este. Olty maga rendelkezett így. A fontos már most
               az, hogy egyes izgága elemek, akik mindent arra használtak fel, hogy az arisztokrácia
               és a polgárság közé éket verjenek, ne mérgesítsék el a kérdést.</p>
            <p>Erre azután Bélteky és Toroczkay között hosszas tervezgetés indult meg, hogy miként
               lehetne a legveszedelmesebb embereket leszerelni.</p>
            <p>A főispáni szalonban nagy bajok lesznek. A „kegyelmes” maga is fel van lázadva. De
               félni kell különösen a „Sün”-től (egy Katona bárót hívtak így, kiálló, tüskés bajusza
               s mindig vérbenforgó szeme miatt), aki mindent az arisztokrácia egyetemes sérelmének
               szokott felfújni. Dühös lesz, hogy valami történt a városban, aminek nem ő a hőse s
               már azért is lármát fog csapni, hogy legalább az esemény utóhullámainál terelődjék rá
               a figyelem. Biztosan vele tart Pálffy grófné is, aki majd így akar Olty Benedek
               kegyeibe jutni, holott az alispán húszévi özvegysége alatt nem egy izben
               félreérthetetlenül visszautasította a dáma felkínált vonzalmát.</p>
            <p>Ezek holnap egész bizonyosan riadót fújnak a főispáni szalonban. A kérdés most már
               az, hogy miképpen lehetne ellenük Alvinczy grófné szalonjának befolyásosabb embereit
               mozgósítani.</p>
            <p>Tamás szédülve hallgatta a sok nevet és a sok haditervet. Egyáltalában egészen
               különös volt előtte, hogy ez a két ember, akivel szemben ma délután olyan nyersen
               lépett fel, miként igyekszik a következményeket elhárítani, amelyektől ő egyébként
               cseppet sem tart. És mindezt előtte, az ellenség előtt beszélik meg.</p>
            <p>Éjfél után két óráig tartott a biztonsággal bekövetkező játszmának előre való
               megtervezése, amelyben a város társadalmi tényezői teljes számban és teljes
               fegyverzettel vonulnak majd fel egymás ellen. A taktikai húzások megbeszélésébe
               lassanként Várnay, Both és Andor is belesodródtak. Egy-egy sikerült húzás
               kitalálásánál Toroczkay ivást ajánlott s rá tudta venni Béltekyt is, hogy ennek a
               különös tárgyalásnak izgalmában több pohárral igyék.</p>
            <p>Tamás nagy érdeklődéssel figyelt rájuk, mert beszélgetésükből a város társadalmi
               életének teljes képe bontakozott ki. Egészen máskép volt itt minden, mint ahogy
               magyarországi városokban látta. Mindenekelőtt a politikai klubok itt nem igen
               számítottak. A függetlenségi kör és a mungó-klikk neve az egész beszélgetés alatt
               mindössze egyszer fordult elő. De annál sűrűbben volt szó szalonokról. Arisztokraták,
               dzsentrik, polgári emberek és egyetemi tanárok szalonjai irányították a város életét.
               Azután jöttek a különböző jótékonysági és vallásos egyesületek. Filléregylet, Mária
               Valéria Árvaház, Anya- és Csecsemővédő egyesület, Katolikus, Református, Unitárius,
               Lutheránus és Zsidó Nők Szövetségei, Bethlen Gábor-, Dávid Ferenc-egylet, Nők
               kongregációja, Urak kongregációja. Köze kellett legyen az Olty-Szentgyörgyi-ügyhöz,
               ezeken a jótékonysági és vallási egyesületeken kívül, az Erdélyi Múzeum és az Erdélyi
               Irodalmi Társaságnak is, mert ezeknek a tiszteletreméltó műveltségi intézményeknek a
               nevei is folyton-folyvást előfordultak. Azután következett a sok „asztaltársaság”,
               ahol a közélet hullámzását szintén élénken tárgyalták meg. Legalább húszat soroltak
               fel, köztük olyan furcsa nevűeket, mint Muskátli, Ex, O. P., Lóna, Pista bácsi,
               Megest és más asztaltársaságokat, nem is említve az illusztris „kakasok”-at, akikkel
               Toroczkay a mai este folyamán együtt mulatott.</p>
            <p>Mikor a Thália-vendéglőből a csendes és teljesen néptelen éjszakába kiléptek, Tamás
               meg is kérdezte Béltekytől, miként lehetséges az, hogy egy ilyen, alapjában véve
               jelentéktelen ügy, amely legfeljebb a kaszinó választmányára tartozik, annyi
               érdekkört tud megmozgatni?</p>
            <p>- Ön természetesen hajlandó volna ebből is gúnyt űzni - fenyegette meg Tamást ujjával
               Bélteky, aki talán a bor, vagy talán az izgalmas beszélgetés hatása alatt szinte
               természetellenesen felélénkült. - Lehet, hogy kicsinyes dolog ez, de én ebben is ős
               erdélyi tulajdonságot látok. Itt mindenki be van szervezve a közélet számára,
               mégpedig kényelmes és kedves keretek között, mint amilyen a szalon, az
               asztaltársaság, s a többiek. Mellékesen jegyzem meg és erős fájdalommal, hogy a
               nemzetiségek hasonló intézményei sokkal életképesebbek. Ők védelmi állásokat
               szerveznek legkisebb társasági szervezetükből is. Mi azt hisszük, hogy nekünk nem
               kell védekezni. Legalább is a pesti urak így gondolkoznak! Pedig sajnos...</p>
            <p>Bélteky itt mélyet sóhajtott. Erről a kérdésről nem szeretett beszélni. Egyik
               főütköző pont volt közte és Abáty között. Abáty a nemzetiségi kérdésben az
               úgynevezett „erőszaknak” volt híve, ami néhány, soha keresztül nem hajtott,
               hazafiaskodó kormányintézkedésből állott, ami kint sokat ártott a magyarságnak, bent
               pedig egyáltalán nem vezetett célra. Bélteky sokkal mélyebbről látta a kérdést. A
               történelmi ismereteken kifinomult füle hallotta azt a rendszeres, soha meg nem szűnő
               földalatti munkát, amelynek hatása alatt a talaj mind jobban vékonyult a magyarság
               lába alatt. Meggyőződése az volt, hogy ezt a titkos munkát nem szólamokkal, hanem
               megszervezett védekezéssel kell ellensúlyozni.</p>
            <p>- Erdélyben évszázadok óta a legkülönbözőbb faji, vallási, műveltségi és társadalmi
               érdekek ütköztek össze - folytatta Bélteky. - Aki itt valamit csinálni akart, annak
               számolnia kellett minden érdekkörrel, a legnagyobbtól a legkisebbig. És aki már
               tudott és akart annyi különböző kis embercsoportot megmozgatni, az ügy mellett vagy
               ellen megnyilatkoztatni, az meg is valósíthatta, békésen bele is vihette a közélet
               kincstárába azt, amit akart. Az ellentétek ügyes kiegyensúlyozásán alapszik a
               társadalmi élet, kedves igazgató úr. Így tanítja ezt ennek a kis országnak
               történelme. Erdély a maga soknyelvű, sokfajtájú, sokvallású és sokmeggyőződésű népe
               számára mindig meg tudta találni a békés együttélés lehetőségét. Jöhetett ide tatár,
               török, vagy osztrák. Jöhettek ide az egyvallásnak véreskezű apostolai. Közéleti
               bölcsességünk minden erőszakon ki tudott fogni. Mi megmaradtunk sokszínüeknek és
               sokalakuaknak, mint amilyen maga az élet. Az ő egységet parancsoló erőszakuk pedig
               elillant, elfoszlott, mint valami sötét rémálom...</p>
            <p>Tamás megjegyezte, hogy mindaz, amit Bélteky olyan szépen kifejtett, csupán a múltra
               vonatkozik. Ma azonban, úgy látszik, teljesen kihalt ez a közéleti érzés, ő nincs
               hosszú ideje a városban, de amit idáig látott, az a tespedésnek, a bűnös
               elzárkózottságnak ijesztő képét mutatja.</p>
            <p>A széles Közép uccán át kijutottak a piacra. A sarkon Várnay, Both és Andor
               búcsúzkodtak. Bélteky és Toroczkay meleg kézszorítással váltak el tőlük. Bélteky még
               meg is kérdezte Andortól, hogy miért kerüli el házát? „Hanna azóta abba hagyta a
               zongorát, amióta nem szonátáznak”... Hanna, Hanna! - ez a név még sokáig csengett
               Andor fülében, amint két barátjával a Főtéren átvágott.</p>
            <p>Toroczkay és Tamás közrefogva az öreg főjegyzőt, lassú léptekkel indultak el a Főtér
               álombamerült, régi házainak mentén. Percekig szót sem váltottak egymással. Csend
               volt. körös-körül, amely eltávozott barátaiknak még egy darabig visszhangot verő
               lépteit is teljesen elnyelte.</p>
            <p>Béltekyről kezdett elszállni az a nyomasztó, gyötrelmes érzés, amely a feleségével
               való jelenet óta egész este, mint sötét kísértet, a nyakán ült és éles sarkantyúival
               a szivébe vágott. Talán a már rég nem élvezett bor mámora is segített abban, hogy
               lelke béklyói meglazuljanak. A Tamással való beszélgetés azonkívül figyelmét egy
               sokkal általánosabb, mélyebb jelentőségű válságra terelte, amelynek végtelen, sötét
               vizében az ő egyéni fájdalma lassanként nyomtalanul tünt el. A kísértetiesen szép
               térre nézett, amelyen elömlött a holdvilág s egyszerre az volt az érzése, hogy az ő
               lelke kitágult mindannak nagy, felmérhetetlen lelkévé, ami itt valaha volt, élt,
               küzdött és a megsemmisülésbe kanyargott, mint visszahozhatatlanul elvesző, szép
               muzsika... Az erdélyi sors!... Itt volt a lelkében, itt volt ezen a holdfényen
               átitatott téren s itt volt köröskörül a láthatárra íródó hegyvonalakban, melyeknek
               ritmusa végighullámzik innen messze s áldott földet ölel át, ahol a magyarság ezer év
               óta vérét s verejtékét ontja az emberiség nagy eszméinek szolgálatában...
               Nevezhető-e tespedésnek, bűnös elzárkózottságnak, ha ez az ős alkotóerő pillanatokra
               ellankad?</p>
            <p>Megállította kísérőit, azután maga a széles, aszfalttal burkolt gyalogjáró szélére
               állt s kitárt karokkal mutatott rá a titokzatos álomba merült térre. Karjaira
               felhúzódó, bő, fekete kabátjával olyan volt, mint különös, messziről idetévedt
               éjjeli madár, amelynek megvilágított arcéle, zöldes fényben csillogó szeme látnoki
               erővel mélyed el mindabban, ami másnak csak sötéten gomolygó, áthatolhatatlan
               árnyék.</p>
            <p>- Én tudom, mi volt itt!... - mondta suttogó s mégis élesen átható hangon Tamásnak és
               Toroczkaynak, akiket maga mellé vont. - Én tudom, mit csináltak őseink. Réges-régen
               itt tenger volt. Olyan mély tenger, hogy még a templom tornya sem látszott volna ki
               belőle. És ti azt hiszitek, hogy most visszaömlik az ős pusztító árvíz? Csalódtok!
               Nézzétek az eget, csak múló köd ez felettünk, amely fátylával mindinkább eltakarja a
               holdat és a csillagokat!...</p>
            <p>A kép valóban kísértetiesen igéző volt. A tér fölé gyűlt ködben kialvó, kékes fénnyel
               pislogtak a csillagok s a hold nagy, kerek tányérja szétfreccsent, mintha belélőttek
               volna. A ködburka alatt elvarázsolt csendben nyúlt el a piac. A házak elsüppedve
               húzódtak meg tetőik alatt, amelyek úgy borultak feléjük, mint koporsó fedele. A tér
               közepéről áttetsző karcsusággal emelkedett az ég felé a templomtorony, mint
               hallgatagon virrasztó siroszlop.</p>
            <p>A dermedt némaságban csak Bélteky mozgott, s hosszú karjaival lóbálta az emlékezés
               lámpását, amellyel minden házban életet tudott felgyújtani. Itt lapozgatta éjnek
               idején a nagy fóliánsokat Dávid Ferenc. Ott egyszer szószék állott s körülötte ült a
               fejedelmi udvar, hallgatva a disputázó hittérítőket. Egyik kapuból főurak, tógás
               diákok lelkes tömege indult ki s vállán viszi a drámai hőst, aki másfélszázad előtt
               Shakespeare-t játszott ebben a városban. Mennyi élet, mennyi mozgás. Abból a házból
               vídám muzsikaszó hallatszik. A fényesen kivilágított teremben a fiatal Jósika Miklós
               táncol. Emitt csikorog a kapú, a szives házigazda pislogó méccsel kíséri ki tudós
               látogatóit s még a ház előtt állva órákig elvitatkozik a históriai tudomány
               kérdéseiről. És azon az erkélyen nem Deák Ferenc és Vörösmarty hangja hallatszik?...
               Egyik kivilágított ablakra Kemény Zsigmond arcéle rajzolódik s feltünik egy kedves,
               fiatal lányalak, aki majd később egész vagyonát a tudomány céljaira ajándékozza...
               Hull a hó, vagy csak a holdfény játéka? Fáklyás szánkók száguldanak végig a téren s
               utánuk húzódik a jókedv és az ének ragyogó uszálya... De majd sírnak is itt, azt is
               csak elfojtva s Mikó Imre, Gyulay Pál, Brassai Sámuel lezárt redőnyök mögött tervet
               szőnek a vigasztaló tudomány feltámasztásáról, amíg a tér közepére állított Wache-ban
               leselkedő gyanuval kémlel a fegyveres őrök éjjeli lámpája...</p>
            <p>Az öreg feketeruhás alak rekedten, zihálva, szinte önkívületben beszélt. A rég
               eltemetett múlt támadt fel benne, amely este a kaszinói jelenet után csak az ő volt
               életét hozta elébe, s most melléje társította a város egész múltjának kísérteteit.
               Tamás borzongva gondolt arra, hogy ez a különös árnyékalak talán nem is élő ember,
               hanem ennek a mély álomba varázsolt városnak bolygó lelke.</p>
            <p>- Ébresztem a halottakat, azt mondjátok ti! - hallatszott tovább a kísérteties hang.
               - Akikről én beszélek, nem haltak meg és nem fognak sohasem meghalni. Inkább élnek
               ők, mint mi. És ez a város rájuk várakozik... Nézzetek csak körül, a csend itt nem a
               halottak, hanem a bölcs várakozók csendje. Valami készül, valami érkezik. Ők jobban
               tudják, mint mi... Azt lesi itt felkészülten minden...</p>
            <p>S amíg Bélteky beszélt, a ködön át furcsa, alattomos felhők nyomultak előre, mint
               hosszú, előreküldött óriásujjak. Innen is, onnan is egyidőben csúsztak fel az égre
               hosszan kinyúlva, majd meggörbülve, mintha csak szörnyű végzet mohó marka akart volna
               a város után nyúlni.</p>
            <p>Egyszerre sötét lett. Hirtelen szél támadt, amely nedves, rothadt levelek s
               őszirózsák temető-illatát hozta magával.</p>
            <p>- Vihar lesz - remegtek össze mindahárman.</p>
            <p>És egészen érthetetlen, riasztó balsejtelem szorította össze szivüket.</p>
            <p>Tamás menekülést keresve, búcsúzott Béltekytől és Toroczkaytól. Soha nem érzett
               nyugtalansággal rohant előre. Úgy érezte, hogy nagy temetőben tévedt el, amelynek
               sirboltjai kitárultak s belőlük ellenséges, nyirkos szél szabadult ki. Szeretett
               volna kijutni innen, de hová? Szeretett volna beszélni valakivel, aki elűzi lelkéről
               e városnak minduntalan szembeötlő, ijesztő problémáit. De bárhová is menne, mindig
               ugyanazokat a ránézve idegen és nyugtalanító embereket találná. Most érezte csak,
               hogy mennyire egyedül és elhagyatottan élt ebben a városban, amely a maga egészében
               olyan volt, mint kísértetektől látogatott, elátkozott, régi kastély...</p>
            <p>Még a máskor zajos Tartiniben is teljesen kihalt az élet. Jó tíz percig kellett
               várnia, amíg a portás ajtót nyitott.</p>
            <p>Tamás óvatosan tapogatózva ment fel a sötét lépcsőn. Egyszerre két fehér, illatos kar
               fonódott köréje s egy forró asszonyi test símult hozzá.</p>
            <p>- Ki az? - hökkent vissza Tamás.</p>
            <p>- A délutáni piros rózsa - suttogta egy hang, amelynek melegsége közvetlen közelről
               sütött Tamás arcába.</p>
            <p>- Te vagy az? - ujjongott fel Tamás és mintha nagy, piros láng gyúlt volna ki
               körülötte, amelybe kísértetek, ijesztő múlt és fenyegető jövő mind beleég, ölébe
               kapta a nevető lányt s nem törődve a sötétséggel, rohanva vitte fel szobájába.</p>
            
         </div>
         <div type="chapter">
            <head>V.</head>
            <p>Abáty Klára, Eliz mamával, anyai nagyanyjával, a főispáni lakás kék szalonjában
               szórakozott. Az öreg asszony az ablakmélyedésben kötögetett. Lesimított és középen
               kettéválasztott ősz haja körül a délutáni nap enyhe fénye játszadozott. Néha-néha az
               ablak felé fordult és szemüvege felett kinézett a Monostori út járókelőire. Sok
               ismerőse ment arra. Az öreg asszony mindegyikhez fűzött epés, de jó humorú
               megjegyzést, amin Klára kitünően mulatott.</p>
            <p>Eliz mama egész nap kötött, vagy a háztartási dolgokban intézkedett, amelyeknek
               gondja Klára anyjának halála óta egészen vállaira nehezedett. Férje, az öreg Hidvéghy
               Farkas gróf, ritkán látogatott be a városba. Vagy a birtokon, vagy külföldön
               tartózkodott. Gazdasági tanulmányait egészítette ki, amint szokta mondani. Eliz mama
               ilyenkor csak lemondóan intett a kezével. Nem sokat tartott férje gazdasági
               tudományáról, akit hosszú különélésük alatt tárgyilagos és talán egy kicsit
               tulságosan kritikus szemmel nézett.</p>
            <p>Klára a zongoránál ült s az új Ady-dalokat böngészte, amelyeket ajándékba Abáty Andor
               hozott neki Pestről. Világosbarna krepdesinruha volt rajta, a csuklónál és a nyaknál
               sárgult csipkedísszel. Aranyfényben csillogó barna haját símán hátraszorította. Arca
               sápadt volt, nagy, kék szeme fátyolos. Eliz mama meg is szídta, hogy az éjjel
               bizonyára megint sokat olvasott.</p>
            <p>- Te, tudod, nekem nem tetszenek ezek az Ady-dalok. Ne haragudj kincsem! - szólalt
               meg az öreg asszony, amikor Klára egy dalt már harmadszor eljátszott.</p>
            <p>- Eliz mama is egy követ fúj a többivel - válaszolta a lány s dacos kedvességgel
               kivágta: „csak azért is szeretem”. A költemény szövegének önkényes megváltoztatása
               Eliz mamának és a többinek szólt.</p>
            <p>- Különben lehet, hogy igazad van - mondta a nagymama, akit Klára mindenre könnyen rá
               tudott venni. - Emlékszem, vagy harminc évvel ezelőtt a nagyapád is mindig Wagnert
               muzsikált. Akkoriban sokat járt ki Weimarba. Azt mondta, hogy ez lesz a jövő
               muzsikája. Mindenki kikacagta s mégis neki volt igaza. Pedig a nagyapád haszontalan
               ember, te pedig okos gyerek vagy.</p>
            <p>Klára felkacagott. A nevetés mélyen a torkából jött s kellemes zengése volt.</p>
            <p>- Eliz mama mindig szidja Farkas nagyapát. Rossz példával jár elől az unokájának.</p>
            <p>- Bízd csak rám. Én már negyvenöt éve ismerem... Vajjon hová lohol az a szelekótya
               Sün? - kiáltott fel hirtelen, egy pillantást vetve az ablakon túlra. - Fogadni
               mernék, hogy Sára is sleppjével mindjárt felveri az ucca porát... Na, nem megmondtam?
               Ezek mindig egy úton haladnak. Nézd már, hogy evez a rövid kis karjával. Valaminek
               történni kellett a városban. Este majd úgyis meghalljuk.</p>
            <p>Klára nem figyelt Eliz mamára. Új dalt énekelt már vagy harmadszor: „Tengerpart -
               alkony - kis hotelszoba - elment, nem látom többé már soha”...</p>
            <p>- Mondd, Eliz mama, mért nincs itt tenger? Úgy szeretnék a tengerparton járni,
               hosszú, biborvörös sállal, melyet a szél csapkod... Te, nagymama, a Tartinit lehet
               hotelnek mondani?</p>
            <p>- Kis csacsi, az bizony egy utolsó lebúj. Honnan is ismersz te ilyen helyeket? Mikor
               a nagyapád fiatal volt, akkor még úri szálloda számba ment, mert egyetlen volt az
               egész városban. Ha bejöttünk, szeretett oda szállni, mert azt akarta, hogy nagy
               utazónak tartsák. Pedig már akkor is olyan volt, mint egy Armer Reisender... Ez a
               Farkas!...</p>
            <p>- Fogadjunk, Eliz mama, hogy a Tartini előkelő hely... Most is egy herceg lakik
               benne...</p>
            <p>- Eredj már, biztosan egy olyan Herczeg nevű borügynök.</p>
            <p>- Nagymama ezt nem érti... - mondta elmerengve a lány. Azután tovább énekelte: -
               „dalol a tenger és dalol a múlt”...</p>
            <p>Eliz mama felemelte fejét, a kötőtűk megálltak kezében:</p>
            <p>- Látod, ezt szeretem. Énekeld még egyszer. „Dalol a múlt”... Ez szép.</p>
            <p>- Még maga is megtanulja az Ady-dalokat.</p>
            <p>- Én már, galambom, nem igen tanulok újat. Tudod, az ilyen öreg asszony, mint én, már
               nem olvas, már nem szerez új ismereteket. Mire való volna ez neki?... Olyat
               csináljon, amíg él, aminek a gyermekei, unokái hasznát látják. Kötögessen, varrjon,
               hímezzen...</p>
            <p>Az ajtó csendesen megnyílt. Kis ezüst tálcán a méltóságos kisasszonynak levelet
               hozott az inas. Klára abbahagyta a játékot s felbontotta a levelet.</p>
            <p>- Ki írt? - érdeklődött az öreg asszony.</p>
            <p>- Andor.</p>
            <p>- Az a bolond megint a városon van?...</p>
            <p>Klára nem felelt. Belésápadva, szívdobogva olvasta végig a levelet:</p>
            <p>„Clarisse! nagy bajban van a te „orgonás herceged”. Tegnap este botrányt csinált a
               kaszinóban. Kikötött a fejedelemmel. Derék apád is ott volt és leszidta. Ez utóbbi,
               amint Toroczkay mondja, aki nálam járt, rögtön jelentést akar tenni a miniszterhez, s
               el akarja helyeztetni az igazgatót. Este majd hallasz a dologról. Puhítsd meg
               öregedet, ha tudod. Nálam a napokban nagy muri lesz. Meghívom a herceget is, ott majd
               megmosom a fejét, ölellek, kis kicsim - öreg bátyád.</p>
            <p>U. i. A „herceg” fog orgonálni a spanyol táncosnő premierjén. Úgye jó ötlet?... B r u
               l e z l a l e t t r e!”</p>
            <p>Klára gondolkozva állt meg a levél felett. Olyan volt, mint messzenéző, merengő
               szobor.</p>
            <p>Mi történhetett?</p>
            <p>Szentgyörgyi Tamás összeveszett Oltyval. Az apja természetesen Olty pártjára állott
               és leszidta Tamást. Hát persze, tegnap este azért volt olyan mogorva... Sőt, most
               már emlékezett, egyszer valakivel kapcsolatban azt a kijelentést is tette: „manapság
               mindenféle csőcselék kerül vezető állásba”... A „csőcselék” Tamásra vonatkozott.</p>
            <p>Ez nagy baj, óriási baj. Az apja engesztelhetetlen ellenség tud lenni...</p>
            <p>- Nos, mit ír az örökös öngyilkosjelölt? - szólalt meg az öreg asszony.</p>
            <p>- Ó, Eliz mama, nagy baj van!... - kiáltott fel a lány könnyes szemmel. - Hogy is
               mondjam el magának? Igérje meg, hogy nem szól a világon senkinek és jó tanácsot
               ad.</p>
            <p>Azzal már ott is termett nagyanyja lábánál. Térdét átölelte és könyörögve nézett fel
               rá. Az alkonyuló ég ezüstös fénye megvilágította sápadtságában is hamvas arcát. Olyan
               szép volt, hogy az öreg asszony sokáig szótlan gyönyörűséggel nézte.</p>
            <p>- Hát halljuk, miről van szó? - mondta azután végigsimítva haján.</p>
            <p>- Nagymama, az eset nem olyan egyszerű. Egy ember megsértette Bence bácsit s ezért
               papa az illetőt el akarja csapatni állásából. Most már én azt szeretném, hogy papa ne
               csapassa el az illetőt.</p>
            <p>- Gyermekem, te, aki máskor olyan okosan tudsz beszélni, ezuttal, ne haragudj, de
               mintha nagyapád szójárását tanultad volna el, aki mikor dühbe jön, azt szokta
               mondani: „izélje meg az izének, hogy izé”... Hát fiam, ki az az „izé”, akit el
               akarnak csapni, és mi az az „izé”, amiért el akarják csapni?...</p>
            <p>- Reáliskolai igazgató, nagymama. És biztosan valami politikai dologban összeveszett
               a kaszinóban a Bence bácsival. Különben Eliz mama mindenről hallani fog még bőven ma
               este a szalonban. Csak el ne árulja, hogy én már szóltam róla... Most az a kérdés,
               hogy a papát nagyon sürgősen, még este előtt hogyan lehetne megpuhítani?...</p>
            <p>- Ahá, szóval politikai dologról van szó... A fejemet teszem rá, hogy a Sün és a
               Pálffyné ebben az ügyben sertepitélnek!... Na, ömleni fog ma a szó a szalonban,
               mintha dézsából öntenék...</p>
            <p>- De, Eliz mama, most azt mondja meg, hogy mit csináljak - esengett Klára.</p>
            <p>Az öreg asszony kezébe fogta a leányka arcát és kutatva nézett szemébe:</p>
            <p>- Érdekel téged az a micsodás igazgató?</p>
            <p>- De, Eliz mama - tiltakozott a lány s lángragyúlt arccal ugrott fel nagyanyja lába
               mellől.</p>
            <p>Eliz mama megbánta, hogy olyan kíméletlen volt unokájával szemben. Érzékeny gyermek
               ez. Márvánnyal falazza el a szivét még azok elől is, akikről tudja, hogy nagyon
               szeretik.</p>
            <p>- Gyere vissza, szépséges gyöngyvirágom, Eliz mamához - szólt Klárához megindulástól
               remegő hangon. - Tudod, hogy öreg asszony nyelve hamar eljár. Bizony, nem ártana, ha
               ilyen korban már a szájpadláshoz enyvelnék. Úgyis, minek beszéljen?... Na, gyere
               szépen vissza, édes pityém, bocsáss meg és beszéljünk tovább okosan...</p>
            <p>Klára lehajtott fejjel közeledett. Hosszú szempillái között könny csillogott.</p>
            <p>Eliz mama magához vonta fejét és gyöngéden megcsókolta.</p>
            <p>Klárának megeredtek könnyei.</p>
            <p>- Bánhidán orgonált nagyon szépen az az igazgató! - mondta visszafojtott zokogással.
               - És az arca éppen olyan, mint azé a Habsburg hercegé, akinek képe a nagyszalonban
               van...</p>
            <p>- Igen, igen - vígasztalta elgondolkozva nagyanyja.</p>
            <p>- Az a kép nagyon régi, csúnya kép. Nem is tudom, miért tartja apád a szalonban?
               Talán még valami rokonságot akar kisütni azzal a mafla herceggel. Ne is gondolj rá.
               De, ami az orgonistát illeti, annak el kell simítani a dolgát... Hogy is mondtad
               csak?... Apád el akarja csapatni a miniszterrel?... Mit is tegyünk, mondd
               csak?...</p>
            <p>Hosszabb ideig csend állott be a szalonban. Az esti árnyak oly sűrűn szivárogtak be,
               mintha láthatatlan kezek ablakot nyitottak volna nekik. Egyetlen fénylő pont a
               homályban Eliz mama ősz haja volt...</p>
            <p>- Mondok valamit - szólalt meg végre az öreg asszony. - Említetted a napokban, hogy
               Szovátán megismerkedtél Alvinczy grófnéval s hogy állítólag nagyon megszeretett,
               öltözködj fel, menj el hozzá s kérd meg...</p>
            <p>- Hogy támogassa Szentgyörgyi Tamást papánál?...</p>
            <p>- Isten ments! - kiáltott fel Eliz mama elszörnyülködve. - Éppen ellenkezőleg! Kérd
               meg Magda grófnőt, hogy írjon a legnagyobb felháborodással az egész ügyről és
               követelje annak az orgonista igazgatónak rögtöni elcsapatását...</p>
            <p>Klára tágra nyílt szemmel, elhűlve nézett nagyanyjára.</p>
            <p>- Hogy rögtön elcsapják?... - suttogta remegő ajakkal.</p>
            <p>- Igen - erősítette meg Eliz mama. - És akkor biztosítlak, hogy azt az embert sem
               rögtön, sem soha nem fogják innen elcsapni. Mert jegyezd meg lányom, hogy apádnál
               Magda grófnőnek a protekciója, aki egyszer azt találta mondani apádról, hogy
               analfabéta a politikában, halálos mérget jelent. Viszont, ha ő kér valakinek halált a
               fejére, akkor az biztosan meg van mentve... Megértetted, lányom? Apádnak ez a dáma
               legveszedelmesebb riválisa...</p>
            <p>Klára összecsapta a kezét:</p>
            <p>- Nagymama valóságos zseni!...</p>
            <p>Az öreg asszony magához vonta unokáját és kedveskedve verdeste meg arcát:</p>
            <p>- Na, látod, úgye mégsem volna jó a nyelvem a szájpadlásomhoz enyvelni?...</p>
            <p>- Nem, nem, nem! - kiáltotta a lány trillázva s már szaladni akart, hogy
               felöltözködjék.</p>
            <p>Eliz mama még egy percig visszatartotta:</p>
            <p>- Most menj a zongorához, kicsim, és játszd el azt, hogy „dalol a múlt”.</p>
            <p>Majd különösen lágy, megindító hangon fűzte hozzá:</p>
            <p>- Már egészen beösteledett. Dolgozni nem látok. Hagyj itt valamit, amin én is
               eltünődhetem...</p>
            <p>*</p>
            <p>Alvinczy grófnő a Király uccában lakott anyjával, aki palotájuknak első emeletét
               foglalta el. Magda grófnőnek a földszinten volt négy szobája. Mióta férje és gyermeke
               meghaltak, itt élt egyedül, ha a városon tartózkodott, mert egyébként sokat
               utazott.</p>
            <p>Klára jóformán ennyit tudott róla.</p>
            <p>Végig ment a Monostori úton s az újonnan épült vármegyeházánál befordult az Arany
               János uccába. Innen közelebbről éri Magda grófnő lakását s legalább nem kell a piacon
               keresztül mennie, ahol ebben az órában sok ember sétál.</p>
            <p>Nem is emlékezett, hogy esti szürkületben valaha is egyedül ment volna az uccán.
               Sietnie kellett, hogy még előbb hazaérkezzék, mint az apja.</p>
            <p>De vajjon otthon van-e Magda grófnő? És egyáltalában, mit beszéljen vele?... Csak
               most jutott eszébe, hogy a kérdés, amiben el akar járni, nem is olyan egyszerű. Ha
               csupán közbenjárásról volna szó?... De itt arra kell kérni valakit, hogy olyat
               írjon, ami nem igaz. A cél szentesíti az eszközt. Magda grófnőnek bizonyára nem kell
               meggyónnia, hogy visszaélt valakinek a jóhiszeműségével s nem igazat mondott. Mégis,
               amit kér tőle, nagy, igen nagy szivesség, és bizalmas viszonyban kell lenni azzal,
               akitől hasonló szolgálatot elvárhatunk.</p>
            <p>Ő pedig a grófnét alig ismeri. Szovátán találkoztak kétszer-háromszor. Annyi
               bizonyos, hogy komolyabb és mélyebb érdeklődéssel foglalkozott vele, mint ahogy
               nagyvilági asszony egy lánnyal foglalkozni szokott. Ez azonban még nem elég ok arra,
               hogy kedvéért kétszínű játékba menjen bele. És egyáltalában, milyen szemmel nézi
               majd a grófnő az ő lépését? Mit gondol róla? Ha jól meggondolja, azzal, amit ettől a
               ránézve jórészt idegen asszonytól kér, elárulja, majdnem nevetségessé teszi apját.
               Hallgatagon beismeri, hogy az apja politikai dolgokban egy asszonyt komoly
               versenytársának tart. De magának a grófnénak sem lehet kellemes tudat, hogy valakit
               csak úgy tud pártfogolni, ha tönkre akarja tenni.</p>
            <p>Minden Magda grófnőtől függ. Milyen ez az asszony? Ha igaz, amit a városban
               beszélnek, s amit róla főleg a Sün és Pálffy grófné terjesztenek, akkor Magda grófnő
               valóságos démon. Házasságokat, eljegyzéseket, bont fel. Hódolói vannak Európa majd
               mindegyik nagy városában. Színészeket fogad a lakásán... Azonkívül belekapott már
               mindenbe. Még ápolónőnek is kiképeztette magát. Szeszélyes, nyugtalan, s aki
               lebírhatatlan hatásának bűvkörébe kerül, azt, legyen férfi, nő, gyerek, vagy öreg
               ember, biztosan a pusztulásba kergeti.</p>
            <p>Ezt és ehhez hasonlókat beszélnek róla a városban. Klára meg volt győződve, hogy
               mindez túlzás. De akárhogy is van, nem szolgáltatja-e ki magát ezzel a lépésével egy
               asszonynak, aki, ha nem is fog talán ártani neki, de hatalmába keríti, aminél
               borzasztóbb dolog nincs a világon. Még apjától, közeli rokonaitól sem bírná
               elviselni, hogy uralkodjanak rajta.</p>
            <p>Klára egy kicsit megdöbbent attól, amit tennie kell. Mert egy pillanatig sem gondolt
               arra, hogy visszaretten.</p>
            <p>Az Egyetem uccából kellett befordulni a Király uccába. A sarkon emelkedett a
               kéttornyú piarista templom. Klára pár lépést előre ment. A templom mellékkapuja
               nyitva volt. Hűvös sötétség tátongott belőle. Egy öreg, feketekendős nénike a falba
               fogózva tipegett le a lépcsőn.</p>
            <p>Klára bement a templomba. A nagy templomhajó teljesen üres volt. Néhány meggyújtott
               oltárgyertya kísérteties árnyékot vetett a fehér falakra. A főoltár aranydrapériái
               közé foglalva, hivogatólag intett a sápadtarcú, kékkendős Könnyező Szűz.</p>
            <p>A fiatal lány bizonytalan léptekkel ment végig az elnyeléssel fenyegető ürességben.
               Azután a Mária-kép előtt térdre roskadt és sokáig imádkozott.</p>
            <p>Megkönnyebbülve jött ki a templomból. A kis téren át csoportosan jöttek egyetemi
               hallgatók. Hét óra lehetett. Három egyetemi tanár mély kalaplevevéssel köszöntötte
               Klárát. A szakálas, cvikkeres, egyenestartású öreg urat jól ismerte. A latin nyelv
               professzora volt, s ifjúsági előadásokon a színházban többször tartott bevezetőt. A
               másikról csak annyit tudott, hogy nagyon sok gyereke van s a magyar irodalmat
               tanítja. A harmadik fiatal, beretvált arcú ember volt. Klára elmosolyodott láttára,
               mert jól emlékezett, ezt a sovány, kisszájú és hegyesállú tanárt Gombóc-nak
               hívták...</p>
            <p>Teljes nyugodtsággal csengetett Alvinczy grófné lakásán. Fiatal, mosolygós szemű
               komorna jelentette, hogy úrnője otthon van.</p>
            <p>- Te vagy az, Klára?...</p>
            <p>A sovány, fekete ruhába öltözött asszony nagyszalonján át sietve ment a lány elé.
               Arcát finom, kissé férfias kezei közé fogta s hangosan megcsókolta jobbról és balról
               is.</p>
            <p>- Igazán kedves, hogy eljöttél - mondta azután, amint hellyel kínálta. - Egészen
               véletlen, hogy itthon találsz. Mintha előre éreztem volna, hogy jösz. Itthon maradtam
               kipakolni. Tegnap jöttem meg a havasokból.</p>
            <p>A kicsomagolásnak még láthatók voltak a nyomai a szobában. A szőnyegen, kaptafára
               húzva, nyolc-tíz pár cipő feküdt. Amerikai, angol és német készítésű kiránduló-,
               hegymászó-cipők és szandálok. A grófnő a cipőviselésben valóságos fényűzést fejtett
               ki. Volt vagy nyolcvan pár minden alkalomra szolgáló lábbelije, amelyeket az előszoba
               egyik nagy szekrényében, a leggondosabb ápolás mellett tartott. Egyik karosszékben
               sátorvászon terült el, mellette a földön rudak, amelyeknek hegyes vége még sáros
               volt, hegymászó-kötelek, mindenféle főző- és melegítőedények. A grófné és társasága
               ősz elején minden évben egy hónapot töltött a havasokon, ahol a hegyek között
               kóborolva, vadászgatva, a sátrak alatt éjjelezve s pásztortűz mellett melegedve,
               valóságos nomádéletet éltek. Talán a túlságos jólét ellentéteképen kereste a
               megpróbáltatásos, nélkülözésekkel teli élet izgató benyomásait.</p>
            <p>Míg a komorna és az inas elhordták a kicsomagolt holmit, Klára azzal a fürkésző és
               kiélesedő tekintettel pillantott a grófnőre, amellyel olyankor szoktunk az emberekre
               nézni, amikor nem puszta társasági alkalom, hanem életbevágó, fontos érdek hoz velük
               össze.</p>
            <p>Magda grófnő inkább volt érdekesnek mondható, mint szépnek. Mikor a komornával vagy
               az inassal beszélt és rendeleteket adott ki, egész lénye elszáradt, hibái kiütköztek.
               Olyan volt, mint a színpad kulisszái nappali világításban. Ilyenkor látszott rajta,
               hogy a feje kissé nagy, szeme és ajka körül ráncok vannak, s a szája szinte
               parasztosan széles. Amikor azonban érdekelte valami, amikor olyan emberekkel
               érintkezett, akiktől várt, vagy kért valamit, olyankor kigyulladtak szemei s egész
               lényét elöntötte a fölényes intelligenciának és a kifinomult érzékiességnek a fénye.
               Csak ha élt, mozgott, akart és vágyakozott, akkor volt elemében. Ha magára maradt,
               összeomlott.</p>
            <p>Klára magán érezte az asszony csodálatosan eleven, érdeklődéstől sugárzó szemének
               tekintetét. Zöldesbe játszó, nagy kék szeme volt a grófnő démoni erejének
               forrása.</p>
            <p>Egyedül maradtak. Beszélnie kellett. Klára megakadás, a legkisebb zavar nélkül mondta
               el, amit akart. Döntő pillanatokban visszatért teljes nyugodtsága.</p>
            <p>Az asszony a legnagyobb csodálkozással hallgatta. Amint megértette, miről van szó,
               rögtön a várható következményekre gondolt s különösen arra, milyen változást idézhet
               elő terveiben és számításaiban az Abáty-lánynak közeledése. Első pillanatban jóformán
               fel sem tudta becsülni ennek értékét. Csak azt tudta, hogy új, széles ucca nyílt meg
               életében. Abáty Árvédot gyűlölte, megvetette, mert benne nem csak az erdélyi
               mágnáscsaládok, hanem az egész Erdély ügyének árulóját látta. Most megkapja a lányát
               ellene segítőtársnak. Azonkívül egyszerre közvetlen közelébe jutott Abáty Andornak,
               aki viszont mindig érdekelte, s akihez félelmetes asszonyi erejének minden
               elszánásával már rég kapcsolatot keresett. Most mindezt hozza ez a lány, akit a
               grófnő fölébredt ösztöneinek, föltüzelt érdekeinek a megvilágításában szinte
               természetellenesen nagynak és tündöklőnek látott. Nem csak ránézve, hanem önmagában
               véve is érték volt ez a lány. Tetszett neki, sőt tisztelettel nézett rá. A fajtából,
               az igazi fajtából való s ez Magda grófnőnek mindig különös örömet okozott, mert
               férfiban, nőben csak azt szerette, ami az átlagon felül van.</p>
            <p>Klára elmondott részletesen mindent, amit kérése indokolására szükségesnek tartott.
               Magda grófnő végig ugyanazzal a sugárzó, bíztató tekintettel hallgatta, és
               szempillájának egy rebbenése sem árulta el, hogy azalatt gondolatai milyen szédítő
               távlatokat futottak meg.</p>
            <p>- A levél még ma estve elmenyen - jelentette ki Magda grófnő könnyedén, mintha az
               egésznek semmi fontossága nem volna. Talán belső izgalmát csak azzal árulta el, hogy
               kissé feltünőbben használta a mezőségi tájnyelvet, amelyről egyébként nagy európai
               műveltsége mellett sem tudott, vagy akart leszokni.</p>
            <p>- Egész jó gondolat - fűzte aztán hozzá mosolyogva. - Gratulálok hozzá annak, aki
               kitalálta, mert biztosan nem tőled származik, szépséges gyermekem.</p>
            <p>- Eliz mama mondta.</p>
            <p>- Mindjárt gondoltam - nevetett fel Magda grófnő. - Kitünő, eszes valaki. Régimódi,
               de nem esett a fejelágyára, mint a legtöbben közülünk...</p>
            <p>Ezzel a levélügy be is volt fejezve. Magda grófnő teával kínálta Klárát. Klára nem
               kért, nagyon sietett.</p>
            <p>A grófnő azonban még nem eresztette. Előbb megmutatta lakását. Képei, szobrai,
               bútorai nem olyanok voltak, mint a többi arisztokratáé. Egy ősök portréját sem
               lehetett a falon látni. Úgy látszik, ő elég volt saját magának... Klárának megmutatta
               ritkaságait. Volt egy eredeti Cézanne, két Picasso-képe. Nagyon büszke volt rájuk.
               Azonkívül sok rajz és metszet. Egy fürdőző katona Kernstocktól, egy szép, komoly
               Rippl-Rónai. Amíg a képeket, messzi utazásaiból hozott emlékeit mutatta, egyben
               folyton kérdezett is. Klárának vizsgáznia kellett képzőművészeti, földrajzi
               ismereteiből. A zongorán Debussy-kotta volt kinyítva. Könyvtárát hálószobájában
               tartotta a grófnő. Hat-hét elszórtan elhelyezett ébenfa szekrényben sorakoztak a
               könyvek. Anatole France, Romain Rolland, Shaw, Chesterton, a teljes Hauptmann,
               Hebbel, D’Annunzio. Kezébe adta a leánynak Gobineut, s egy Bonald nevű franciát, akit
               az arisztokrata életszemlélet bámulatraméltó megtestesítőjének tartott... Magyar
               könyvek is voltak. A klasszikusok. Modern egy sem.</p>
            <p>Klára megmondta őszintén, hogy Adyt szereti. Egyáltalában minden kérdésre okosan és
               főleg becsületesen felelt. Ha valakit nem ismert, azt is megmondta.</p>
            <p>A grófnő szerette a zenélő órákat. A lakásában egyszerre hat óra kongatta és
               muzsikálta el a nyolc órát.</p>
            <p>Klára búcsúzott. Magda grófnő most már nem is tartóztatta.</p>
            <p>Kikísérte az előszoba ajtajáig, azután mégegyszer szemtől-szembe állt vele s a
               szemében őszinte, megejtő ragyogással ránézett.</p>
            <p>- Te nem vagy olyan majom, mint fiatal lányaink legtöbbje - mondta neki nagyon
               melegen. - Előbb egy orgonistáról beszéltél. Talán ismered közelebbről az orgonát is.
               Tudod, mi az az oktavin? Ha kihúzunk egy csapot, a leütött hanggal egyszerre
               megszólal annak minden oktávja. A mi embereink legnagyobb része, sajnos, olyan, hogy
               ő maga nem szól, csak az oktávjai. Utánozza azt, amit az ősei csináltak, vagy amit a
               magyarországi mágnásoknál lát. Te külön hang vagy ebben a macskazenében. A magad
               hangja... Ezért nagyon megszerettelek. Ne felejtsd el, őszintén szeretlek s mindenkor
               teljes mértékben számíthatsz rám...</p>
            <p>Klárának elfátyolozódott a szeme. Különös elősejtelem remegett át rajta. Lehajolt,
               hogy megcsókolja Alvinczy grófnő kezét.</p>
            <p>- Te csacsi - tartotta őt vissza gyöngéd mosollyal Magda grófnő. - Gyere, csókolj
               meg! A viszontlátásra, édesem!</p>
            <p>Az ajtó becsukódott Klára után.</p>
            <p>Magda grófnő megállt az előszobában, kitárta karjait, félig nyitott szájjal
               elmosolyodott s azután gyöngéden végigsímogatott a fogason lógó fekete
               selyemkabátján, mintha csak magán símogatott volna végig...</p>
            <p>*</p>
            <p>Este a főispáni szalonban szokatlanul korán gyűltek össze a vendégek. Abáty Árvéd
               vacsora után még felment dolgozószobájába, mert fontos jelentést kellett aláírnia...
               Klára félt, hogy Alvinczy grófné levele későn érkezik.</p>
            <p>Vacsorára voltak híva Petky grófék, akik mezőségi birtokukról a közeledő gazdasági
               napokra teljes számban megjelentek. Petky Antal gróf nagybátyja volt Abáty Árvédnak
               és elhúnyt feleségének is, mert Abáty apja, az öreg Miklós és feleségének apja,
               Hidvéghy Farkas gróf, mindketten Petky-lányt vettek el feleségül. Eliz mama, az
               idősebb Petky-lány, mindig mondta Klárának, hogy nehéz az Isten áldását közeli
               rokonok házasságára megnyerni. Annak tulajdonította, hogy húga, Klára anyja, oly
               fiatalon halt meg, mikor az Abáty-fiú a világra jött, aki különben éppen a közeli
               rokonházasság miatt gyengeelméjünek maradt.</p>
            <p>Klára öccse, Abáty István, tizenhatéves volt, de beszédre még nem lehetett rávenni.
               Csak néha-néha nyöszörgött, különben nagy, mozdulatlan szemét kimeresztve, egész nap
               járt-kelt a szobában s végigkopogott, vagy végighúzott minden olyan bútordarabon,
               amely valami hangot adott ki. A szerencsétlen lélek talán ezekben a furcsa hangokban
               kereste magának az emberi gondolatok kifejező eszközét. Ha valaki megakadályozta
               sétájában, vagy elvette előle sajátságos hangszereit, kipirult az arca és egész
               testében remegve, szörnyű állati hangokat adott ki.</p>
            <p>Idegenre nézve kezdetben a kis Istvánnak ez a mániákus járása a szobákon keresztül
               kibirhatatlan volt. De azután megszokták, mint az otthoniak, hogy ez a hangokra
               sóvárgó kísértet közöttük járjon. Este tíz órakor mindig pontosan lefeküdt.
               Rendszerint Klára altatta el. Letérdepelt ágya elé és hangosan imádkozott. István
               ilyenkor kezét a lány fejére tette s úgy aludt el. Ez volt az egyetlen jel, amivel a
               hozzátartozói iránt való érzéseinek kifejezést adott. Klára könnyes, szánakozó
               szeretettel vonzódott szerencsétlen öccséhez, nélküle a család már rég elhelyezte
               volna valami külföldi intézetben.</p>
            <p>Ma este különben volt még egy másik néma ember is a társaságban: az öreg Petky Antal
               gróf.</p>
            <p>De ő a szótól csak nemrégiben zordult el. Azelőtt az osztrák-magyar diplomáciában
               szolgált s Szófiában nagyon fontos küldetést töltött be. Vele történt meg az a furcsa
               eset, hogy a bolgár-török háború kitörésének előestéjén fényes vacsorát rendezett,
               amelyre a diplomácia ott lévő tagjai mind hivatalosak voltak. A háború lehetőségeiről
               beszéltek. Petky Antal felállt az asztaltól, kitárta a nagy ablakokat s az elpihenő
               városra mutatott: „Uraim, ilyen egy város, amely háborúra készül? - harsogta akkor
               még stentori hangján. - Bolond, értelmetlen fecsegés az egész!”... Másnap megtörtént
               a hadüzenet, harmadnap Petky gróf pakolt és hazajött Erdélybe gazdálkodni.</p>
            <p>Apja, aki ma kilencven év körüli aggastyán, vigasztalásul kiadta fiának az egész
               örökséget. Petky Antal ezzel dúsgazdag ember lett, de még sem vigasztalódott.
               Diplomáciai baklövése miatt mindenkivel szemben elzordult s különösen feleségével
               zsarnokoskodott, akit szófiai tartózkodása emlékére Boris helyett Borisz-nak hivott,
               ha egyáltalán nevén szólította. De rendszerint mindenkivel csak síppal beszélt.
               Állandóan hordott a zsebében vagy hét-nyolc különböző hangú sípot s ezzel adott jelt,
               ha valamire szüksége volt, vagy ha unta másnak, kiváltképen feleségének szapora
               beszédét.</p>
            <p>Három fia volt, egyik csinosabb, egészségesebb, mint a másik. Követ korában még jó
               nevelésben is részesítette őket. De mióta hazajött, nagyon elfukarosodott. Egyikből
               ispánt, a másikból erdészt s a harmadikból bányászt csinált, nagy birtokai
               érdekeltségeinek megfelelően. Mindahárman kitünően beváltak, de azért csak éppen
               annyi fizetést adott nekik, amiből szűkösen megélhettek s nagyon ellenőriztette őket.
               A legidősebb fia túl volt a harmincon, a legfiatalabb most szolgálta le egyéves
               önkéntességét. Mindahárman egyformán öltözködtek és az összetévesztésig hasonlítottak
               egymáshoz. Rövidre nyírt hajat hordtak, arcuk egészséges színű, napbarnított volt.
               Talán csak abban különböztek egymástól, hogy a legnagyobb és a legkisebb fiú apjuknak
               hideg, kék szemét örökölte, míg a középsőnek arcából anyjának fiatalkori tüzes,
               mélázó barna szeme világolt elő...</p>
            <p>A nagy szalont hatalmas, zöld selyemmel bevont empireszékek népesítették be. A
               falakon ősök képei függtek, a Bősendorfer-zongora felett egy Kézdi Kovács-tájkép.
               Három-négy aranyrámás tükör, a földön perzsaszőnyegek, kiterített medvebőrök s egy
               oroszlánbőr, mint Petky Antal apja egykori oroszlánvadászatának emléke.</p>
            <p>Több bensőséggel és ízléssel voltak a szoba egyes sarkai és az ablakmélyedések
               berendezve.</p>
            <p>Petky Antal, legidősebb fia, felesége és Elza mama a kandallósarokba húzódtak
               bridzsezni. Petky Antal a leghalkabb sípját készítette maga mellé az asztalra.
               Elefántcsontból készült ez s egy paradicsomkerti jelenet volt rá kivésve. Felesége
               kártyázás közben is meg szokott magáról felejtkezni és néha két párti között sokat
               beszélt. Petky ilyenkor halk, kettős füttyel jelezte, hogy elég volt a
               szószapulásból.</p>
            <p>„Borisz” egyébként szép nő lehetett valamikor. Arcbőrének finom fehérsége és
               elfénytelenedett nagy, dióbarna szemei még ma is épen virrasztottak szépségének
               összeomlott építménye felett. A haja teljesen megőszült. Kis fekete főkötőt viselt,
               amely alól két oldalt, a füle közepéig, két zöldes színben játszó hajtincs lógott le.
               A férje még most is féltékenykedett rá. Sívár életében ez a szépnek hitt asszony volt
               egyetlen büszkesége.</p>
            <p>Klára a bridzsezőknek két csomag kártyát és számolócédulát készített elő. Két inas
               aranygombos frakkban, sárgasávos fekete nadrágban (ezt a fekete-sárga színt is
               sokszor gúnyosan emlegették Abáty háta mögött a megye kurucai), feketekávét és likört
               szolgált fel.</p>
            <p>Kilenc óra után, mint elejtett pamutgomolyag, beperdült a szalonba Pálffy grófné.
               Lehetőleg mindig izgalmas „belépéseket” rendezett. Utána mindjárt megjelent Katona
               báró is.</p>
            <p>Pálffyné rövidlátó volt, láncon lógó aranykeretes lorgnonját mindig szeméhez kapta,
               mielőtt valakinek üdvözlésére nyújtotta volna kezét. Ez már gépies szabályossággal
               ment nála. Először felkapta kifejezéstelen, rideg arca elé a lorgnont s a következő
               pillanatban arca mosolyra rándult, ajkán túláradó kedvességű szavak buggyantak ki,
               hogy azután a másik ismerősig, megint minden elnémuljon, mintha csak szivaccsal
               letörölték volna arcáról a kedvességet.</p>
            <p>Szaladva köszönt közre. Utána hangos lihegéssel loholt Katona báró. Szinte
               csodálkozni kellett, hogy nem fújta el ezt a sovány asszonyt, aki könnyűnek látszott,
               mint a száraz falevél.</p>
            <p>Azután Pálffyné karosszékbe vetette magát s kávét kért. Ezuttal is, mint minden este,
               hangsúlyozta, hogy cukor nélkül issza a kávét. Mintha ez valami hősi dolog lett
               volna. Míg a kávét hozták, szoknyáját észrevétlenül felráncigálta a bokája fölé.
               Büszke volt a lábaira. Állandóan áttetsző selyemharisnyát s remekbe szabott, kivágott
               lakkcipőt hordott. Lábai valóban szépek voltak, de annál kikerülhetetlenebb csalódás
               érte a tekintetet, ha előbb a lábakon állapodott meg és csak azután csúszott fel az
               arcig. A grófnénak olyan volt az arca, mint a lelke: szürke, rosszindulatú, korán
               elaggott.</p>
            <p>- Árvéd még nem jött le? - kérdezte még mindig lihegve és tekintetét kutatón hordozta
               maga körül.</p>
            <p>Nem válaszolt senki. A bridzsezők már elkezdték a pártit. Klára a középső
               Petky-fiuval beszélgetett. Petky Kálmán gyerek kora óta szerelmes volt Klárába.</p>
            <p>Pálffyné reménytelenül nézett még egyszer körül. Katona báró a szoba egyik messzi
               sarkában mesélt valamit a legfiatalabb Petkynek. A bárónak szigoruan kifent bajuszán
               és szüntelenül vérben forgó szemén kívül még az a nevezetessége is volt, hogy a
               kövérségben valamennyi erdélyi mágnás között a rekordot vitte el. Lehet, hogy azért
               is futkosott annyit minden rá nem tartozó ügyben, hogy egy kicsit lefogyjon.
               Terjedelmes testéhez egyáltalán nem talált vékony hangja, amelyet állandóan harciasan
               pattogtatott.</p>
            <p>A komornyik új vendéget jelentett be. Béltekyné és idősebbik leánya, Edit
               érkeztek.</p>
            <p>Béltekynén óriási változást lehetett megállapítani. Azelőtt öltözetében inkább az
               élénkebb színeket kedvelte. Most síma kék posztóruha volt rajta, a nyakáról lecsüngő
               nagyszemű fagyöngysorral, amely akár olvasó is lehetett volna. Nagyon jól festett
               ebben a ruhában is. Olyan volt, mint valami csinos missziós-nővér. A lánya Klárának
               volt jó barátnője. Szerény, törékeny szőke szépség, kék, merengő szemekkel.</p>
            <p>A fiatalok félrevonultak a „török-sarokba” beszélgetni, ahol nagy bizánci stílű
               réztálcák szolgáltak asztalul s az alacsonylábú vörös karosszékekbe oly kényelmesen
               lehetett letelepedni, mintha csak a földre ülnének. Az inasok ebben a sarokban
               fagylaltot és süteményt szolgáltak ki.</p>
            <p>Klára bármennyire szívesen beszélt Petky Kálmánnal, most nem tudott rá figyelni.
               Folyton az ajtóra nézett. Minden újabb nyitásra összerezzent... Mi van Alvinczyné
               levelével?...</p>
            <p>Az inasok pedig elég sűrűn jártak. Most megint egy vendég érkezett. Kövéres, ősz,
               lobogóhajú katolikus pap civilben.</p>
            <p>- Tulogdy Mátyás őméltósága, jelentette az inas.</p>
            <p>A ferenczjózsefkabátos papon csak inggallérjának lila sávja jelezte a kanonoki
               rangot. A katolikus státus iskoláinak referense volt. Petky Antal gróf kérette ma
               ide, mert nagyobb összegű iskolai alapítvány ügyét akarta megbeszélni vele. Petky
               Antal ugyanis, amilyen fukar volt családjával szemben, olyan bőkezűnek mutatkozott
               közműveltségi dolgokban. Legutóbb az Erdélyi Múzeum ásványgyűjteményének adott
               nagyobb összeget. Most szegény katolikus tanulók számára húsz iskolai alapítványt
               akart létesíteni... Altruista költekezéseiért elég szemrehányást kapott Borisztól. De
               az öreg úr felesége panaszait mindig dühös sípjelzéssel szakította félbe.</p>
            <p>A kanonok kedves, kenetes fejbólintással üdvözölte a fiatalokat. Petky Antal intett
               neki, hogy mindjárt rendelkezésére áll. Őméltósága addig is Pálffy grófnéhoz és
               Béltekynéhez ült, akiket idáig Katona báró azzal szórakoztatott, hogy „hiteles”
               szemtanuk alapján elmondta Alvinczy grófné viselt dolgait legutóbbi havasi
               bolyongásai alatt... Béltekyné az előadottakból azt a következtetést vonta le, hogy a
               grófné mellett neki nem vezeklő kék posztóruhát, hanem az ártatlan fiatal lányok
               pártáját kellene hordania...</p>
            <p>A kanonok másfelé terelte a társalgást. Elsőízben volt szerencséje a főispáni
               szalonban megfordulni. Elragadtatással dícsérte a gyönyörű és főúri ízlésre valló
               berendezést. Majd a főispánról beszélt, aki nemcsak nagy közéleti férfiú, hanem
               boldog családapa is.</p>
            <p>Ebben a pillanatban maga elé meredő tekintettel, a holdkórosok igézett járásával a
               kis Abáty István jött ki a szomszéd szobából. A kanonok éppen szemben ült vele, jól
               láthatta. A szegény fiú ügyet sem vetett a jelenlévőkre. Közvetlenül a fal mellett
               ment, először ráütött egy réztálcára, azután végigpengetett a falon lógó, szalagos
               gitáron, majd megkopogtatta egyik tükör bronz keretét s az ajtósarokban álló zongora
               billentyűin ujjaival végighúzva, kisurrant a szobából.</p>
            <p>A kanonokba belefagyott a szó és szájtátva meredt a jelenségre. Abáty István alakja
               kisvártatva megint feltünt a szembenlévő ajtó keretében. Gépiesen végigcsinálta
               ugyanazokat a hangfelverő mozdulatokat, azután megint eltünt, hogy visszajöjjön még
               vagy háromszor-négyszer...</p>
            <p>A többiek nem figyeltek a beteg fiura. A kanonok azonban szemét nem tudta levenni
               róla.</p>
            <p>- A főispán egyetlen fia - súgta neki Pálffyné. - Ha Abáty Andor nem nősül meg, úgy
               ez lesz az utolsó Abáty-ivadék. Vele kihal a család.</p>
            <p>- Egy dicső család szörnyű vége - mondta fejcsóválva a kanonok és tekintete messze
               tévedt, hogy századokon át végigszámlálva a háborut viselő és országkormányzó
               Abátyakat, végre ennél a néma emberroncsnál állapodjék meg... A főispán megjelenése
               véget vetett a kanonok szomorú gondolatainak.</p>
            <p>A kegyelmes úr vendégei közé sugárzó arccal és ruganyos léptekkel jött.</p>
            <p>Jelentésével meg volt elégedve. A kérdés elvi részét sikerült egészen háttérbe
               szorítania. Minden figyelmet az izgága igazgatóra összpontosított, aki jelenlétében
               arcátlanul ki mert kötni az alispánnal, közbotrányt okozott s magaviseletével annyira
               felkavarta az egész megye közvéleményét, hogy rögtöni áthelyeztetése
               kikerülhetetlenül szükségessé vált.</p>
            <p>A főispán jelentését titkárának mondta tollba, azután legépeltette s egy példányt
               magával hozott, hogy Klárával felolvastassa. Szokása volt, hogy egyes fontosabb
               iratok fogalmazványait szűk családi körben bemutatta. A családi bámulat és dícséret
               tükrében szivesen látta viszont közigazgatási tapintatának és bölcsességének
               remekműveit.</p>
            <p>Abáty Árvéd jelenléte a társalgás eddigi vontatott menetét egyszerre magas hullámokba
               tornyosította fel.</p>
            <p>Pálffyné felpattant helyéről és két kezét előre nyújtva rohant hozzá, mintha a
               főispán valami katasztrófából menekült volna ki.</p>
            <p>- Árvéd, Árvéd! - sipította éles hangján - el kell mondanod az egész botrányt. A
               városban mindenki arról beszél, és erős megtorlást vár tőled...</p>
            <p>A bridzsezők abbahagyták a játékot. A fiatalok társalgása is elcsitult. Klára
               sápadtan emelkedett fel székéről. A levél még mindig nem volt itt. Mi jöhetett
               közbe?... Magda grófnő nem tartaná be szavát?... Csak későn ne érkeznék...</p>
            <p>Abáty leült egyik kanapéra. Minden arc felé fordult. A főispán pár pillanatig élvezte
               az általános érdeklődést, majd belefogott elbeszélésébe. „Az a pimasz ember” - így
               kezdte el, s elmondta részletesen a kaszinói jelenetet, azután összefoglalta azokat
               az információkat is, amelyeket a mai nap folyamán Szentgyörgyi Tamásról
               beszerzett.</p>
            <p>A végösszegezés körülbelül az volt, hogy Szentgyörgyi Tamás a szabadkőmívesek és a
               zsidók szolgálatában áll. Ügyes színleléssel beférkőzött a közoktatásügyi államtitkár
               kegyeibe, magát igazgatónak kineveztette, s most biztos állásában kimutatja foga
               fehérét.</p>
            <p>- Valóságos Vautrin – szürte le ítéletét Pálffyné, aki ezt a nevet gonosz törtetőkre
               alkalmazva sokszor hallotta.</p>
            <p>- Mi az, hogy Vautrin? - vágott szavába a szokottnál is pirosabb arccal Katona báró.
               - Alkalmam volt olyan adatoknak birtokába jutni, amelyekről Árvéd sem tud, s
               amelyeknek világánál kisült, hogy ez a Szentgyörgyi valósággal fekete ördög. Nem,
               rosszabb annál, nemzetközi szociálista.</p>
            <p>Mindenki kíváncsi volt az adatokra. Katona bárónak kiragyogott az arca a
               boldogságtól, hogy beszélhetett. A főispán mellé ült, kidomborodó hasa alatt fehér
               kamáslis ballábát jobb térdére támasztotta fel, azután bizonyos játszi könnyedséggel
               a bal térdére könyökölt, és bő lére eresztve elmondott mindent Tamásról, amit Fekete
               Angelustól, a baráttól megtudott.</p>
            <p>Kezdte a kápolna-üggyel. Azon a címen, hogy az egyik osztály dohos, sötét, kidobta a
               kápolnát az iskolából és előadóteremnek rendezte be.</p>
            <p>Katona báró nem zárkózott el a homérosi felsorolásoktól sem. Szerinte Szentgyörgyi
               Tamás kidobta nemcsak a templompadokat, a harmóniumot, a szentképeket, az oltárt,
               hanem - a keresztet is.</p>
            <p>Általános felzúdulás támadt erre. Pálffyné még keresztet is vetett. Petkyné
               összecsapta kezét és hosszú sopánkodásba kezdett. A kanonok messzire csengő hangon
               szólt valamit közbe. A nagy zajt egyszerre éles fütty hasította ketté. Petky gróf
               sípolt. Mindenki elhallgatott, mert a dúsgazdag rokon sípjelzésének még a főispán
               szalonjában is szabadalma volt.</p>
            <p>Petky engedte, hogy alakján a feléje fordult általános figyelem megpihenjen.
               Szétvetett lábaira támasztott kézzel ült, hosszúra növesztett, ősz pofaszakálla
               félelmesen megszélesítette arcát. Olyan volt, mint két egymásba olvadt porosz
               tábornok.</p>
            <p>Azután egyszerre fejét felemelte, száját kinyította, s két nagy piros kezével maga
               előtt valamit emelni kezdett. Mikor kezei a melléig értek, szétvetette őket s mintha
               hatalmas tömegnek akarna valamit kihírdetni, elordította magát:</p>
            <p>- Gut getan!</p>
            <p>Ennyi volt az egész. Ezt is németül mondta, mert Szófiában annak idején németül
               beszélt.</p>
            <p>Hiába kérlelték azután a többiek, hogy mondjon többet, fejtse ki álláspontját: az
               öreg hallgatott, sőt visszafordult az asztalhoz és nyugodtan dobolni kezdett, mintha
               a továbbiakban az egész dolog egyáltalában nem érdekelné.</p>
            <p>Katona báró természetesen nem engedte magát zavartatni. Még sok mindent tudott
               Szentgyörgyi Tamásról. Hírhedt nyilatkozatát a szociálisták forradalmáról
               szóról-szóra elmondta.</p>
            <p>- Az ilyen embert le kellene lőni - tört ki méltatlankodva a kövér báró és hegyes
               bajuszai előre rándultak, mintha szúrni akarnának. - Mi az, hogy le kellene lőni? -
               intette magát rendre. - Agyon kell taposni, mint a férget.</p>
            <p>- Nyugodj meg, Rudolf - szólt közbe a főispán, aki érezte, hogy kuzenje egy kicsit
               elragadtatta magát - én elintézem a dolgát európai módra. Itt van a jelentés
               zsebemben. Klára majd felolvassa...</p>
            <p>Alig hallható nesz támadt a nagy szobában. Sóhaj, vagy ruha suhogása?... Klára
               nyugodtan előre lépett. Kezében nem remegett a papir, amint apjától átvette. Csak
               szemében gyúlt fel különös, elhatározó fény, amely pillanatra sápadt arcát egészen
               bevilágította.</p>
            <p>Pálffyné kéjesen nyúlt el egy karosszékben, mintha érdekfeszítő regény felolvasásáról
               lenne szó. Katona báró Abátyt átölelve, ereszkedett vissza a diványra s biztosította,
               hogy ha nem járna el ezzel a hitvány tekergővel szemben kellő eréllyel, ő meztelen
               karddal üldözi ki innen a városból.</p>
            <p>Béltekyné egész este nagyon csendesen viselkedett és csak ebben a pillanatban eszmélt
               rá, hogy ennek a bizonyos Szentgyörgyi Tamásnak hozzá és az ő egyszerű kékposztós
               ruhájához sokkal több köze van, mint bárki is gondolná. Ha ez a szociálista igazgató
               nem csinálja a botrányt, Gáspár akkor rendes időben jött volna haza... Az asszonynak
               a férjével való jelenete óta a dolgok ily furcsa találkozásával kapcsolatban most
               először támadt derüsebb gondolata, amelynek fénye alig észrevehető mosoly alakjában
               végigfutott az arcán.</p>
            <p>Az öreg Petky gróf dohogásszerű hanggal kelt fel székéről s halk sípjelet adva a
               kanonoknak, a kékszalonba vonult vele, hogy az iskolai alapítványok kérdését
               megbeszélje.</p>
            <p>A fiatalok a maguk bizalmas félrevonultságukban összemosolyogtak, mikor Klárának el
               kellett mennie a hivatalos aktát felolvasni... Bélteky Edit pirulva tólta le
               szoknyáját, mert észrevette, hogy a legfiatalabb Petky izzó szeme megakadt
               bokáján.</p>
            <p>Eliz mama, aki idáig többször hiába igyekezett megértő szempillantást váltani
               Klárával, most unokájához ment s arcát gyöngéden megsimogatta:</p>
            <p>- Kicsim, tegnap olyan rekedt voltál, nem fog ártani a hangos felolvasás?...</p>
            <p>- Nem, Eliz mama - mondta Klára tisztán csengő hangon.</p>
            <p>Petkyné tekintettel arra, hogy a férje nem volt jelen s így a sípjeltől nem kellett
               tartania, szivesen vállalkozott Klára helyettesítésére. A főispán azonban
               ragaszkodott Klárához. Szerette a hangját, s büszke volt rá, hogy olyan értelmesen
               olvas. Száraz mondataihoz lányának előadása kedvesen zengő ritmust társított.</p>
            <p>Az irat mindössze két gépen írt oldalt tett ki. Felül olvasható volt, hogy „b i z a l
               m a s”. Klára megpillantotta a megszólítást: „Nagyméltóságú Miniszter Uram! Kedves
               Barátom!...” Éppen az olvasásba akart már fogni, amikor a főispán karjára tette
               kezét, hogy kissé várjon még.</p>
            <p>E pillanatban nyújtotta át ugyanis az inas Alvinczy grófnő levelét. Klára megismerte
               írását... És most a papir remegni kezdett kezében.</p>
            <p>A főispán engedelmet kért egy percre. A levélre az volt írva, hogy „sürgős” és
               „választ kérek”.</p>
            <p>Abáty Árvéd olvasni kezdte a levelet. Magda grófné úgy látszik, remekelt. Minden
               sorának találnia kellett, mert a főispán arca fokozatosan telt meg vérrel és homlokán
               az erek lüktetve dagadtak ki.</p>
            <p>Mikor készen volt, összehajtotta a levelet, zsebébe tette, majd fagyosan
               elmosolyodott:</p>
            <p>- Add csak ide Klára a felterjesztést!... Felesleges elolvasni. Az egész tárgytalanná
               vált...</p>
            <p>És ott mindjárt a többiek előtt kettéhasította az iratot. Bosszúvágyának kellett ez a
               teátrális elégtétel.</p>
            <p>El lehet képzelni, hogy a főispán magaviseletének ez a hirtelen megváltozása milyen
               kíváncsiságot ébresztett az egész szalonban. Az érdeklődés ezuttal sokkal nagyobb és
               általánosabb volt, mint az előbb, az egész Olty-Szentgyörgyi-ügy iránt.</p>
            <p>A kíváncsiskodók azonban nem elégíthették ki szomjukat. Sem most, sem később. Ebben a
               városban, ahol egyébként a pletyka mindent gyorsan szárnyára vett, ennek a levélnek
               titka sohasem derült ki.</p>
            <p>Azok, akik csinálták, tudtak hallgatni.</p>
            <p>*</p>
            <p>Klára a szalon ma esti izgalmai után éjféltájban került a szobájába.</p>
            <p>A nyitott ablakon át beömlött a holdfény s tejfehér fényével vastagon öntötte el a
               megvetett ágyat, amelyben a párnák és a fehér takaró olyanok voltak, mintha
               márványból lettek volna kifaragva.</p>
            <p>Fehér márványkatafalk. Annyi álom temetője.</p>
            <p>Levetette ruháját, anélkül, hogy a villanyt felgyújtotta volna.</p>
            <p>Azután könnyű kimonót vett magára s az ablakba állt. Kipirult arcának jól esett az
               éjszaka hűvös cirógatása.</p>
            <p>Lábai alatt elpihenve szunyadt a kert. A falombok fekete körvonalai élesen
               rajzolódtak ki az ég ezüstszínű szövetén.</p>
            <p>Szembe nézett az éjszakával és az éjszaka ismerősen nézett vissza rá. Annyiszor
               álltak így szemközt. A gyönyörű gyermek az éj vak szeme előtt nem szégyelte fehér
               vállának karjaiba elvesző lágy hullámvonalát. Szabadon pihegő keblén a holdfény
               megittasulva alélt el.</p>
            <p>Az éj mélyéből halk, titokzatos hang szűrődött le. Mint csellónak a messzeségbe vesző
               szólama. Most tudta, kinek hangja. Érezte, hogy a lelke körülötte száll. Vajjon mit
               csinál most?... Ma már az övé lett. Beleavatkozott életébe... Különös, valahányszor
               így éjszaka rágondol, először egyetlen hang száll felé, azután ehhez a hanghoz új
               hangok társulnak, majd minden énekelni, zengeni kezd... olyan lesz, mint orgonaszó.
               Mint Bánhidán, amikor még csak hallotta, s mégis már látta is, egészen élesen látta
               maga előtt... Furcsa, hogy oly sok hangból arc bontakozik ki s azután az arc megint
               annyi hanggá esik szét s elszáll a fák levelei között, az úszó fellegeken, a ringó
               hegyvonalakon, ki a végtelenségbe.</p>
            <p>Klára összerázkódott. A hűvösödő éjtől, vagy őrült, megfoghatatlan gondolattól...</p>
            <p>Becsukta az ablakot s éjjeliszekrényén felgyújtotta a villanyt. Ágya felett függött
               édesanyjának lágy pasztellszínekben festett arcképe. Nagy kék szeme elevenen
               mosolygott rá. Olyan tiszta és végtelen mélységű volt, mint az ég. Magára
               találhatott, vagy elveszhetett benne.</p>
            <p>Letérdepelt előtte és hosszan imádkozott.</p>
            <p>Aztán elővette naplóját s a következőket írta bele:</p>
            <p>„Ma olyan voltál, mint szent Sebestyén. Megkötöztek és nyílakat szúrtak beléd. Én
               minden nyílszúrásnál jobban és jobban az enyémnek éreztelek. Adja Isten, hogy
               megmutassam, mennyire szeretlek. Ma, mikor az ellened írt vádiratot kellett
               felolvasnom, elhatároztam, hogy találkozni fogok Veled. Én megyek eléd. Feltámadok a
               számodra, szőkefürtű herceg... Ma is, mint minden este, hallottam a bánhidai
               orgonát... Tamás, Tamás...”</p>
            <p>Becsukta a naplót és elzárta.</p>
            <p>Egészen nyugodtnak és higgadtnak érezte magát és egy cseppet sem volt álmos.</p>
            <p>Ma nehezen fog aludni.</p>
            <p>Az ajtaján kívül kéz kotorászott s azután a megnyílt résen át fürtös lányfej
               kandikált be.</p>
            <p>- Te vagy az, Ágnes?</p>
            <p>A kis székely szolgáló beljebb merészkedett.</p>
            <p>- Azt hittem, már rég lefeküdt a méltóságos kisasszony.</p>
            <p>- Gyere Ágnes, mondj valami újságot.</p>
            <p>Ágnes kedvence volt. Esténként, ha nem tudott aludni, sokszor hívta be magához.
               Ilyenkor a lánynak Siménfalváról kellett beszélni, ahonnan idekerült. Klára a kis
               faluban ismert már mindenkit. A régi Székely-portát, amelyet negyvennyolcban
               feldúltak a románok. A Jakabházy-kúriát. A falú véneit és fiataljait. Időnként a
               fonó valamennyi újságát vídám, vagy szomorú történetét meghallgatta.</p>
            <p>- Ejsze, ha a kisasszony ágybabújnék, jobban tudnék beszélni.</p>
            <p>Ez volt köztük a hagyomány. Klára most is úgy tett. A paplan alá bújt, a kis székely
               lány pedig ágya elé kuporodott s úgy kezdett el beszélni. Nem tudta, mi volt ebben jó
               a kisasszonynak, de neki nagyon jól esett. Egészen visszaélte magát falujába.</p>
            <p>- Az, hogy meg vagynak otthon, de nagyon nyomorúságosan.</p>
            <p>Ez volt az újság. Erre kellett felelni, mert ezt kérdezte előbb a méltóságos
               kisasszony.</p>
            <p>- Mi baj van, kicsi Ágnes?</p>
            <p>- Kóduspálcát vesz kezébe, instállom, a mai rossz időkben nemcsak a legény, de a
               leány is. A széjes világon nincs senki, aki münköt segítene. Immár elment szógálni a
               Mari is... Tudja, méltóságos kisasszony, az a Bodor Mari, aki furt járt a legények
               után, de nem kellett senkinek, mert egy vak garasa se volt... Osztán most írta Mari,
               hogy menyen Romániába.</p>
            <p>- És mit írt a Bodor Mari? - kérdezte Klára fejét hátra hajtva s már hangját a
               hirtelen feléje szálló álmok szférájából hívta vissza.</p>
            <p>- Meghallgassa a méltóságos kisasszony?</p>
            <p>- Meg.</p>
            <p>- Ha a levelet nem is. De a verset, ami bele van írva. Nagyon szép.</p>
            <p>- Na, mondd, Ágnes...</p>
            <p>A kis Ágnes éneklő, ijedt hangon olvasta, mint az iskolás gyermek:</p>
            <p>- Bojárország, messzi ország, idegen</p>
            <p> Jobb nekünk, lám, megmaradni idebenn.</p>
            <p>Székely legén odaküjjel elpusztúl;</p>
            <p> Székely leány boérok közt időkorán elvirul.</p>
            <p>Ne menj rózsám, ne menj bojárföldre bé!</p>
            <p> Látod, nyújtom marasztaló két karomat tefeléd.</p>
            <p>Ha méssz, tűzz hajadba ciprusvirágot;</p>
            <p> Ha itt maradsz, majd én tűzök belé rózsavirágot...</p>
            <p>Ágnes elhallgatott, majd suttogva megkérdezte:</p>
            <p>- Vajh, hallja-é a kisasszony?</p>
            <p>Klára furcsa, álmodó mosollyal ismételte:</p>
            <p>- ...én tűzök belé rózsavirágot...</p>
            <p>Azután feje kissé félrehajlott s azzal a mosollyal ajkán, elaludt.</p>
            <p>Ágnes megcsókolta az ágy széléről lecsúszott fehér, nyúlánk kezet; nagy tisztelettel
               visszahelyezte a paplanra, majd lecsavarta a lámpát és lábujjhegyen kisurrant a
               szobából.</p>
            
         </div>
         <div type="chapter">
            <head>VI.</head>
            <p>Az alispánnal való összetűzésnek végső hullámgyűrűzéseit Tamás már nem is igen
               kísérte figyelemmel. Talán azt sem vette észre, hogy mennyire népszerű lett a
               városban. Ki ilyen, ki olyan álláspont mellett, de mindenki megtárgyalta, mindenki
               megrostálta erőszakos fellépését s még az is, aki elítélte, nem tagadhatta meg tőle
               érdeklődését. Néha az uccán ujjal, vagy szemintéssel mutattak rá egymás között az
               emberek: „Ez az a Szentgyörgyi Tamás” és a kékruhás, sápadtarcú preparandisták sétáló
               sora megrebbent a Főtéren, ha szembe jött velük, mint ahogy összeborulnak a falombok,
               ha a tavaszi szél végigsuhan köztük.</p>
            <p>Egyszóval Tamás hamarosan hírnévre tett szert a városban, s hírnevét fokozta még az a
               titokzatos körülmény is, hogy noha mindenki a főispán készülő megtorlásáról beszélt,
               mégis lassanként nyilvánvalóvá lett, hogy a kaszinó forradalmárjának az alispánnal
               való összekoccanása miatt hajaszála sem görbül meg. Hiába tornyosította ellene a
               felháborodás hullámait Fekete Angelus tisztelendő úr; hiába rikácsolt Várady Kálmán,
               hiába puffogott Katona báró és végül hiába sipítozott Pálffy grófné. Ez a „sápadt
               kalandor”, ez a „verklis filozopter”, ez a „megfizetett demagóg”, ez a „Szentgyörgyi”
               (nem elég sértő kifejezés egy ilyen dísztelen név már magában is?) büntetlenül
               járt-kelt és látható hiúsággal szedegette a népszerűség olcsó papirrózsáit. (Ezek
               Fekete Angelus szavai.)</p>
            <p>Legalább is a hitoktató úr így gondolta. A valóságban azonban Tamás nem sokat
               törődött a népszerűséggel s másrészről a büntetéstől sem félt. Állása nem volt
               verejtékkel kiküzdött előléptetés, amelynek elvesztése annyit jelentett volna, hogy
               most már minden személyi értékének és befolyásának is vége. Nála ezek nem voltak
               ranghoz kötve. Véletlenül, a sors szeszélyéből jutott igazgatói állásába s egész
               hivatalát úgy tekintette, mint kellemetlen ajándékot, amelyet tévedésből az ő címére
               adtak fel.</p>
            <p>Különben is október első napjaiban annyi hivatalos elfoglaltsága volt, hogy alig ért
               rá mással törődni. A főigazgató is egész héten át látogatta az iskolát.</p>
            <p>E szokatlan iskolaéveleji főigazgatói látogatás a tanárok között élénk feltünést
               keltett. Arról suttogtak, hogy biztosan Szentgyörgyi Tamásért van az egész. Talán a
               kápolnaügy, vagy az sem lehetetlen, hogy a kaszinói jelenet valakinek fülébe jutott
               fent a minisztériumban.</p>
            <p>A főigazgató azonban egész látogatása alatt még célzást sem tett sem egyikre, sem
               másikra, pedig Tamás is számított rá.</p>
            <p>Tamás egyébként most ismerte őt meg közelebbről. Azelőtt csak futó látogatást tett
               nála. A főigazgató nem volt megnyilatkozó természet. Inkább csak a hivatalos
               dolgoknál szeretett maradni. Egy-egy megjegyzéséből azonban Tamás mindjárt látta,
               hogy nagyképzettségű, nemes gondolkodású ember. Várnay csak megerősítette Tamás
               benyomásait.</p>
            <p>- A vallási és politikai vakbuzgóságok divatjában ez az ember liberális tudott
               maradni Deák Ferenc szelleme értelmében - mondta Várnay. - Ez pedig nagy szó itt
               Erdélyben, ahol majdnem csupa felekezeti és nemzetiségi iskola van. Valóságos
               diplomatának kell itt lenni, akinek amellett szive is van. A mi főigazgatónk ilyen
               ember. Az erdélyi közoktatásügy nagyon sokat köszönhet neki.</p>
            <p>Tamásnak különösen az tetszett a főigazgatóban, hogy bármilyen kérdésről volt szó,
               egy-egy szavával mindjárt kellő megvilágításba tudta helyezni. Azonkívül érezte, hogy
               ez a fegyelmezett gondolkodású ember, noha mindenben az értelem és a szigorú
               erkölcsiség szempontjait hangoztatja, azért alapjában mégis finom érzelmein és
               gyöngéd lelkén át kapcsolódik a világhoz. De ezt, különösen hivatalos minőségben,
               titkolni akarja.</p>
            <p>Alig zajlott le a főigazgatói látogatás, Tamás iskolájának életében már is egy másik,
               nagyon kellemetlen esemény nyomult az előtérbe.</p>
            <p>Ez pedig az ötödikosztályos Nagy Pista fegyelmi ügye volt.</p>
            <p>Ez is, mint minden ebben az iskolában, jelentős üggyé csak azért vált, mert már a
               tanári karnak olyan volt az összetétele, hogy a legkisebb dologból is nagy buborékot
               kellett fújniok. És a két szalmaszál, amivel ezek a szenvedélyes gyerekek a maguk
               buborékait fújták, mindig a klerikális és a radikális álláspont volt.</p>
            <p>Nagy Pista lelketlen csínytevést követett el Kápolnayval.</p>
            <p>Szegény öreg tanárnak látása minden budapesti kezelés ellenére fokozatosan romlott.
               Ezzel szemben viszont makacsul ragaszkodott a látás illuziójához. Ezért járt ki
               mindig a Fellegvár tetejére a kilátásban gyönyörködni. Ezért hangoztatta minduntalan
               a gyerekek előtt: „Vigyázzatok fiúk, a szemem olyan, mint a sasé!” És hogy kitünő
               látását bizonyítsa, valahányszor a terembe lépett, cilinderét a katedrától meglehetős
               távolságba eső egyik ablakkönyöklőre dobta. A fényt és az árnyékot még meg tudta
               különböztetni. Az ablak négyszögű táblája biztos tájékoztató volt számára. Tudta,
               hogy előtte van a széles könyöklő, azon a lekoppanó cilindernek meg kell állnia.</p>
            <p>A cilinder meg is állt mindig. Egy kicsit ingott még, mint a mérleg, de azután
               biztos, büszke egyensúlyba helyezkedett.</p>
            <p>Az öreg tanárnak ajkán ilyenkor diadalmas mosoly futott át. Örült, mintha valami
               nagyszerű mutatványt vitt volna véghez. És amellett meg volt győződve, hogy ezzel a
               bravúrjával a gyerekeket is megfélemlíti, akik majd nem merik egymás fűzetéről
               lelopni a dolgozatot, vagy a leckét a könyvből olvasva felmondani.</p>
            <p>Ezt az ártatlan számítást döntötte halomra Nagy Pista tréfája. A rakoncátlan gyerek
               ugyanis egyszer szándékosan nyitva hagyta az ablakot. Kápolnay tanár úr jött. Fogta a
               cilinderét, odakanyarította az ablakkönyöklőre s a cilinder kiesett az ablakon, mert
               szegény öreg tanár azt már nem láthatta, hogy az ablak nyitva van.</p>
            <p>Nagy nevetés támadt erre az osztályban. A fiuk torkuk szakadtából kiáltani kezdték,
               hogy a cilinder kiesett az ablakon. Hosszú időbe telt, amíg a zajban Kápolnay
               megértette, hogy miről van szó. Rákiabált a fiukra, hogy rögtön hozzák fel
               cilinderét. Ezek pedig, minthogy elkapta már őket az ördögi csínytevés kedvtelése,
               valamennyien leszaladtak az udvarra és kettős sorba állva, diadalmenetben hozták
               vissza a cilindert, amelynek mély üregében Kápolnay tanár úrnak a látásáról szőtt
               utolsó, szép illuziója örökre eltemetkezett.</p>
            <p>A lépcsőn Fekete Angelus hitoktató úr találkozott a diákokkal. Ez a találkozás annak
               volt köszönhető, hogy a tisztelendő úr mindig későn járt órákra. Ott helyben mindjárt
               nagy vizsgálatot indított. És amikor a diákok nem akartak vallani, két kongregánistát
               magával vitt az énekterembe, ahol is csakhamar kipréselte belőlük, hogy a
               cilinderkaland értelmiszerzője Nagy Pista volt.</p>
            <p>Az a Nagy Pista, kinek Nagy József nevű apja egyik helyi lapban botrányos cikket írt
               arról, hogy éppen Fekete Angelus garázdálkodása folytán női hitbuzgalmi gyakorlatok
               címén meg nem engedhető dolgok történnek a barátok kolostorában. A cikk névtelenül
               jelent meg a lapban, de a barát hamarosan megtudta, hogy szerzője Nagy József ügyvéd
               volt. Nem szólt róla senkinek, csak az alkalomra várt, hogy bosszúját kiöntse az
               ügyvéden.</p>
            <p>Az alkalom most itt volt. Nagy Pistát a barát kezében tartotta.</p>
            <p>- Te aljas csirkefogó! Te gézengúz! Majd megtanítlak én! - kiáltott rá ott mindjárt a
               folyosón, az ijedt gyermeket gallérjánál fogva rázta.</p>
            <p>De azért kézzel nem nyúlt hozzá, bármennyire is türtőztetnie kellett magát.</p>
            <p>Válogatottabb büntetést tartogatott számára. Konferencia elé vitte az ügyet,
               összefogott két klerikális társával, Várady Kálmánnal és Gaál Zoltánnal s a többi
               tanárt is a lehetőségig felizgatta, hogy a Nagy Pista büntetéseként a
               minisztériumnak az ország valamennyi iskolájából való kicsapást ajánlják.</p>
            <p>Várnay és Szilárd természetesen nem akartak ilyen messzire menni. Megelégedtek volna
               az igazgatói dorgálással és a kevésbbé szabályszerű magaviseleti jeggyel is. Fekete
               Angelus erre a szabadkőművesek összetartását hangoztatta. Pedig a két radikális tanár
               jóformán azt sem tudta, hogy Nagy Pista kinek a fia s egyikük sem volt soha
               szabadkőműves.</p>
            <p>El lehet képzelni ilyen körülmények között, hogy a fegyelmi konferenciára mindenki
               nagy izgalommal készült.</p>
            <p>A tanulókat már tizenegy órakor hazabocsátották. Ez a kétórás, szokatlan szünet
               élesen kidomborította Nagy Pista bűnét. Minden társa elpártolt tőle. Árván,
               közmegvetésnek kitéve állt a folyosón, míg a többiek hazamentek.</p>
            <p>Mindenki elment és nagy, rémületes csend telepedett köréje, amely megsokszorozta az
               önvád hangjának erejét.</p>
            <p>Tizenegy óra öt perckor eljött a főigazgató is. Érkezésének nem volt semmi
               összefüggése Nagy Pista fegyelmi ügyével, de a diákok, akik kalaplevéve nyitottak
               neki útat, meg voltak győződve róla, hogy a főigazgató Nagy Pista súlyos bűne miatt
               jött az intézetbe.</p>
            <p>A tanárok már összeültek konferenciára, amikor a főigazgató váratlanul a tanácskozó
               terembe lépett. Mindenki meglepődött, de a meglepetést igyekeztek palástolni. Tamás
               elmondta, hogy milyen ügyben tanácskoznak. A főigazgató kérte a tanárokat, hogy ne
               zavartassák magukat. Ő majd félreül a diványra s mint csendes hallgató, megvárja a
               konferencia végét, mert az igazgatóval volna beszélnivalója.</p>
            <p>A barátnak felcsillogott a szeme. Hátha ma két ellenségére is rájár a rúd!...</p>
            <p>A főigazgató jelenléte kezdetben hangfogót tett a szenvedélyek feszült húrjaira.</p>
            <p>Először Fekete Angelus emelkedett szólásra. Ő volt a fővádló. Ismertette a
               tényállást. Kiterjeszkedett a Kápolnay érdemeinek méltatására. „A tiszteletreméltó,
               ősz tudósnak (Kápolnay véletlenül teljesen kopasz volt és parókát hordott) latin
               tudományát a magyar tudományos akadémia is elismeréssel tüntette ki.” E kiváló
               tanférfiú sajnálatos fizikai hibájának „galád kigúnyolását nem szabad büntetlenül
               hagyni”. Ha valaki, úgy ő ismeri a „római katolikus türelmességet”, de a fiú
               „furfangos gonosztettével” szemben nincs könyörület. A fegyelem szempontjából sem
               lehet tűrni az ilyen dolgokat. Példás büntetést kíván. Bátran ajánlhatna országos
               kizárást is, de éppen fentemlített türelmességénél fogva megelégszik az intézetből
               való kizárással is.</p>
            <p>Előre megbeszélték ugyanis Várady Kálmánnal, hogy a barát csak az intézetből való
               kicsapatást kéri. Váradynak kell a minősítés súlyosbítására indítványt tennie.</p>
            <p>A hitoktató szemlesütve, keresett lágysággal és szelidséggel beszélt. A „galád” szó
               például valósággal muzsikált ajkain. Szavai után mégis kínos csend támadt. Mindenki
               Nagy Pista apjának cikkére gondolt.</p>
            <p>A főigazgatónak sűrű, szőke szemöldöke lejebb csúszott derűsen csillogó kék szeme
               fölé. Mintha arcára árnyék esett volna. Egy szót sem szólt azonban, csak szokása
               szerint, ülés közben egymásra csavart lábait megcserélte.</p>
            <p>Kápolnay Farkas nyugtalanul dobolt az asztal zöld posztóján. Mindentől eltekintve,
               nagyon bántotta, hogy az ügyét a főigazgató előtt tárgyalják. Végül is az egészben a
               sarkpont az ő rossz látása volt. Nem szerette, ha felettes hatóságai ezt a kérdést
               feszegetik. Ami pedig Nagy Pista fegyelmi vétségét illeti, ő a maga részéről
               megelégedett volna annyival, ha a gyereknek „barackot” nyomnak fejére, s az apa
               megtéríti a cilinder kitisztításának költségeit... Mert bizony ilyen feles
               kiadásokra alig telik hetedik fizetési osztályú családos tanárnak, bármennyire is
               kitüntette latin tudományát a magas Akadémia.</p>
            <p>- Talán hívjuk be a gyereket! - mondta fáradt kedvtelenséggel Tamás, anélkül, hogy a
               barát előterjesztésére egy szóval is válaszolt volna.</p>
            <p>Nagy Pista falfehér arccal s olyan bizonytalan léptekkel jött be, mintha kötélen
               járna. Máskor vídáman csillogó szeme most vergődve kereste az arcot, amelyen
               megnyugodhatnék.</p>
            <p>„Mit tettem? Mit tettem?” - kongott benne a vád és a kétségbeesett megbánás
               lélekharangja.</p>
            <p>- Ne félj, fiam - szólt hozzá Tamás, - ha megbántad, amit tettél, nincs okod félni a
               büntetéstől. Ne felejtsd el, hogy mindnyájan szeretünk téged, mintha édes gyermekünk
               volnál. Ha fájdalmat, nagy fájdalmat is okoztál, esetleg megbocsáthatunk, ha
               javulásodra van remény... Mondd el, fiam, mit tettél?</p>
            <p>Nagy Pistának nehéz könnyek peregtek le arcán. Most érezte igazán, milyen bűnös,
               amikor szivét Tamás jóságos hangja simogatta. Halkan, összefüggéstelenül rebegte el,
               hogy mit csinált. A cilinder szemében többé már nem volt az a könnyű, játszi jószág,
               amely oly kacagtatóan repült ki az ablakon. Most, mintha vasból lett volna s egész
               súlyával a szivét nyomná.</p>
            <p>- És miért tetted ezt, fiam? - kérdezte tőle Tamás.</p>
            <p>Hogy miért tette? Ha ő ezt tudná? Ő csak arra gondolt, hogy ha az ablakot kinyitja, a
               cilinder esetleg kirepül. Ezen aztán nagyszerűen lehet majd mulatni. Az igaz, hogy
               Kápolnay tanár úr mérges lesz. De nem boszankodnak-e a tanárok mindig azon, ami a
               diákoknak örömet okoz?... Minek mondja a tanár úr, hogy lát, amikor pedig nem lát?
               Mert ha látott volna, akkor észreveszi, hogy az ablak nyitva van. És a cilinderét
               bizonyosan nem dobja oda... De hát Kápolnay tanár úr nem lát. A Mátray, meg a Végh is
               mindig az irkából olvassák a latin mondatokat s ő nem látja, sőt nem is gyanakszik,
               mert a fiuk a k a d o z v a olvasnak. Viszont neki többször odakiáltott, hogy csukja
               be a füzetét, mert a mondatokat folyékonyan mondta fel. Pedig előtte nem is volt
               füzet... Igaz, hogy az ablakot nem azért nyitotta ki. Valami másért. Valami
               megmozdult benne, szinte lökte, taszította, hogy csinálja meg a tréfát... Honnan
               tudná, hogy mi volt az?... Előbb tudná félkézzel húszszor kinyomni a vasnyújtót, mint
               mindezeket a dolgokat elmondani. Inkább hát egy szót sem szólt.</p>
            <p>- Megmondod hát, hogy miért tetted? - ismételte meg a kérdést még lágyabb hangon
               Tamás.</p>
            <p>Nagy Pista nem felelt. Nem tudott felelni.</p>
            <p>Tamás emberséges, barátságos hangja azonban szerfölött felháborította Várady Kálmánt.
               Azt hitte, hogy az igazgató színészkedik a főigazgató előtt. Azért játsza az
               emberbarátot. De ezt a limonádé hangot mégsem lehet türni ilyen súlyos fegyelmi
               bűnténynél. Várady már alig tudta türtőztetni magát akkor, amikor a gyerek elsőízben
               nem felelt. De most, hogy a kérdés másodszor is válasz nélkül maradt, Várady teljesen
               elvesztette önuralmát s helyéről magából kikelve, pattant fel:</p>
            <p>- Az igazgató úr hiába faggatja ezt a vásott fickót. Felelni úgy sem fog. De majd
               megmondom én, hogy miért tette!... Egész egyszerüen veleszületett gonoszságból. Mert
               ahhoz elvetemült gonoszság kell, hogy valaki egy öreg embert azért, mert nem lát jól,
               tehát hibáján kívüli gyöngéjéért, csúffá tegyen! Hát még ha hozzávesszük, hogy ez az
               öreg ember tanára volt. A tanárát akarta kigúnyolni több társa előtt. Előre
               megfontolt, ravaszul kieszelt terv szerint, tisztességben megöregedett tanárának
               működését akarta gúny tárgyává tenni...</p>
            <p>Várady fenyegetőleg emelte fel csontos, sovány karját a levegőbe. Úgy érezte, hogy az
               egész iskola érdekét kell megvédenie. Mert valóban, mi lesz az iskolából, ha a tanári
               tekintélyen alapuló fegyelem rombadől?...</p>
            <p>- Példát kell statuálni, tisztelt kartársak! A fegyelem intézetünkben úgyis
               hanyatlóban van. A diákok vásottsága a multkoriban Benkő kollégám ellen támadt.</p>
            <p>Az öreg Benkő fülét megtoldó tenyerén át ijedten kapta el Várady szavait.</p>
            <p>- Oh, kérem, szóra sem érdemes. Tessék csak rám bízni, elbírok én a diákokkal -
               mondta önérzetesen s e szavaknál a főigazgató és az igazgató felé fordult. Mit
               gondolnak majd ezek az urak szolgálati képességéről?... Ennek a Váradynak is csak jár
               a szája, mint a szélmalom.</p>
            <p>Várady csakugyan minden meggondolás nélkül szónokolt. Nem eszmélt rá, hogy beszéde
               milyen kínosan érinti a főigazgatót, aki látogatásain többször hangoztatta, hogy a
               nevelés munkájából ki kell kapcsolni minden elfogultságot, vagy szenvedélyességét.
               Várady nem is sejtette, hogy esetleg visszatetszést kelthet, mikor a tanítás
               legszentebb eszményeiért kelt síkra, amelyeket valóban végső veszedelemben
               látott.</p>
            <p>- Elvi jelentőségű, az egész országban példamutató büntetést kérek, tisztelt tanári
               kar. Én nem elégszem meg annyival, amennyit a főtisztelendő úrnak könyörületes szive
               diktál. Kívánom, hogy a fiú zárassék ki az ország valamennyi iskolájából.</p>
            <p>És sápadt arcából kidülledő, vízszínű szemét egyenesen a szerencsétlen Nagy Pistára
               szegezve, rikácsoló felháborodással mutatott rá:</p>
            <p>- Látják, most is milyen konokul hallgat. Egy szava, bűnbánó könnye nincs.
               Lelkiismeretük szózatára hivatkozva követelem, hogy távolítsák el ezt a mételyt az
               ország valamennyi iskolájából, amíg nem késő!...</p>
            <p>Szörnyű, velőtrázó sikoltás hasította meg a tanári szoba feszült csendjét. Nagy
               Pistából kitört a zokogás, amely mint bentszorult madár, ott kapargált a torkában. A
               métely szónak borzasztó hatása volt rá. Ebbe sűrűsödött minden önvád, minden
               kétségbeesett szemrehányás, amivel magát idáig illette. A kegyetlen szó megvillogott
               felette, mint gyilkos bárd és teljes erejéből fejére sújtott...</p>
            <p>- Hozzá ne nyúljanak! - kiáltott helyéből felugorva az öreg Kápolnay, aki nem látta
               az arckifejezéseket, de valami benső látomás útján valóban arra rettent fel, hogy a
               fiucskának életére törnek.</p>
            <p>Odaszaladt a zokogó gyermekhez, két kezét feje fölé emelte, amelyek úgy reszkettek
               felette izgalmas, öreges remegéssel, mint a kicsinyeiért aggódó galambnak
               szárnyai.</p>
            <p>- Nem engedem, hogy bántsák! - mondta az öreg tanár olyan elszánt hangon, amely képes
               az egész világgal szembeszállani. - Engem ért a sértés! Ne sírj, fiacskám!... Én
               megbocsátok...</p>
            <p>Leírhatatlan izgalom támadt erre. Mindenki felugrott a székről, mintha összecsapásra
               készülnének. Rég elfelejtették már, hogy a főigazgató köztük van. Ezuttal Tamás is
               alig tudta nyugalmát megőrizni. Kerekes, a lovagias hajlamú dzsentri tanár, aki
               többször volt együtt a klerikálisokkal, mint ellen, e percben meg tudta volna fojtani
               Váradyt. Mocsáry izgatottan járt fel s alá s kezét mélyen a zsebébe sülyesztette,
               hogy karrierttörő mozdulatra ne lendüljön. Várnay villogó szemmel kereste a barát
               tekintetét, de az elsiklott előle, mint árnyék a fénytől. Még Szilárd is abbahagyta
               örökös matematikai képleteit és Andor is becsukta a könyvet, amelyet olvasott...</p>
            <p>Nyugodt csak a főigazgató maradt. Ő már látta, hogy a feltornyosult izgalom végül is
               békés megoldáshoz jut. És talán így is volt jó. Mély emberi érzésekben fürödtek meg
               ezek a lelkek. Jó az néha, ha a tanárokból tiszta e m b e r e k lesznek.</p>
            <p>Tamás végül is lehiggadt és megrázta a csengőt. Újra csend lett, mindenki helyére
               tért.</p>
            <p>- Fiam, te elmehetsz - fordult Tamás Nagy Pistához. - A tanár úr, akit megbántottál,
               megbocsátott. S vele együtt mi is...</p>
            <p>A fiú távozott.</p>
            <p>Lent az asztalvégen a barát elégedetlenül rázta a fejét. Tamás ránézett, azután
               erélyesen szólalt meg:</p>
            <p>- Véleményem szerint a tanári kar határozatát mondom ki akkor, amikor Nagy István
               ötödikosztályos tanuló fegyelmi ügyét befejezettnek nyilvánítom... Kíván valaki az
               urak közül hozzászólni?</p>
            <p>Az urak közül csak a barát kívánt a hozzászólás jogával élni. Bármennyire is meg volt
               rendülve az „érzékeny jelenettől”, mégis magasabb neveléstani érdekből, nem tud és
               nem kíván eltekinteni...</p>
            <p>Tamás szárazon a szavába vágott:</p>
            <p>- Tisztelendő úr fentartja előző indítványát?</p>
            <p>A barát bólintott.</p>
            <p>- Úgy szavazásra teszem föl a kérdést - folytatta Tamás. - Álljanak fel azok, akik
               Fekete Angelus hitoktató úr indítványa mellett vannak!</p>
            <p>Senki sem állt fel.</p>
            <p>- Tehát az ügyet mégis lezárjuk, tisztelendő úr - mondotta Tamás emeltebb hangon. -
               Az ön „könyörületes” indítványát az urak elvetették. Én, mint igazgató, csupán annyit
               kívánok megjegyezni, hogy ebben az intézetben, amíg az élén leszek, a pedagógiai
               elvek mellett nem fogok megfeledkezni a nagy humánus eszmékről sem. A szeretetnek, a
               könyörületességnek és a megbocsátásnak azokról az eszméiről, kedves tisztelendő úr,
               amelyeknek szentelte életét az ön rendjének alapítója, Szent Ferenc, s amelyek
               szerint él és gondolkozik, tudtom szerint, az önök itteni kolostorának valamennyi
               tagja - az ön kivételével...</p>
            <p>- Protestálok! - kiáltotta székéről felpattanva a barát.</p>
            <p>Tamás hosszasan, hidegen a barát szemébe nézett, azután csak annyit mondott:</p>
            <p>- Befejeztem. Az ülést bezárom.</p>
            <p>A székek zörögve tolódtak vissza. A tanárok hallgatagon emelkedtek fel. Senkinek sem
               volt beszélgetni kedve.</p>
            <p>Sok villámmal telített szó repkedett már ebben a szobában. De egyik sem sült ki
               akkora erővel, messzire kiható fénnyel, mint az, amivel Tamás a barátot megsértette.
               Ezt érezte mindenki, s még azok felé is komoly aggodalom fellege borult, akik
               közömbösek, vagy éppen ellenségesek voltak Tamással szemben.</p>
            <p>- Igazgató úr, jöjjön velem s nézzük meg az épülő intézetet - szólalt meg a
               főigazgató, - a szoba sarkából előlépve.</p>
            <p>A tanárok felkapták fejüket s mind a főigazgató felé siettek, mintha csak most
               gondoltak volna arra, hogy köztük van.</p>
            <p>A főigazgató szivélyesen búcsúzott el tőlük, azután Tamással együtt hagyta el az
               iskola épületét.</p>
            <p>A főigazgató és Tamás szótlanul mentek az uccán. A főigazgató botja lépéseinek üteme
               szerint koppant meg az aszfalton. Fejét kissé vállai közé húzta, amitől szőke
               ferencjózsefszakálla elpihent kabátja gallérján s arca kissé megszélesedett. Okos kék
               szemének tükörén aggodalmas gondolatok árnyékai vonultak el.</p>
            <p>A konferencia izgalmas jelenetei után előbbi meggyőződése, hogy ez a sok
               hányattatáson keresztülment reáliskola Tamás vezetése alatt révbe alig került, benne
               csak jobban megerősödött. Éppen erről a kérdésről akart Tamással beszélni. Meg
               akarta őt állítani azon az úton, amelyen a kápolnaügy erőszakos elintézésével indult
               el s amelynek az iskolai élet elmérgesedéséhez kellett vezetnie. Későn jött. Ismerte
               már annyira Fekete hitoktatót, hogy tudta, a mai nyílt sértést nem bocsátja meg soha
               s addig nem nyugszik, amíg Tamást az iskola éléről el nem helyezik. Addig is mennyi
               újabb izgalomra és botrányra lehet kilátás, aminek mind a nevelés ügye látja
               kárát.</p>
            <p>Mert a főigazgató mindenekelőtt az iskola ügyét tartotta szem előtt. Hosszas
               szolgálata alatt sajátságosan kiélesedett benne a közéleti érzék. Mindenben rögtön
               meglátta, hogy mit kíván az ügy érdeke. Maga mindig aszerint cselekedett s ezt
               követelte meg mástól is. Amióta azonban Erdély iskolái felett őrködött, új
               tanárnemzedék nőtt fel. Az iskola kezdett itt-ott egyéni fanatizmusoknak színtere
               lenni. Világszemléleti, irodalmi, vagy éppen vallási harcokat vittek be az iskolai
               életbe. Egyesek rosszul alkalmazott őszinte meggyőződésből, mások csupán személyi
               érvényesülés miatt. Ez a nyugtalanító jelenség aggodalommal töltötte el a
               főigazgatót. Hová vezet, ha a gyermekek fejletlen lelkét még forrongó eszmék,
               eldöntetlen harcok színhelyévé teszik?</p>
            <p>Egész kerületében e tekintetben legtöbb kellemetlensége az oltvári reáliskolával
               volt. A régi igazgatótól, aki nevelő helyett hittérítőnek csapott fel, szerencsésen
               megszabadult. Most új igazgatót kapott. Ez egészen más ember. Ha a másik nem ütötte
               meg a mértéket, ő viszont túlnő rajta... A főigazgató megfigyelte Tamást tanári és
               igazgatói működésében. Órái még neki is valóságos élvezetet nyújtottak, pedig már a
               tanárok százaitól megszámlálhatatlan előadást hallgatott végig. A Tamásé több volt
               mindegyiknél. Benne tanár helyett tanítóművészt ismert meg. Mint igazgató, túlságosan
               magas eszményt akart megvalósítani. Az, ami másnak egész élethivatását töltötte ki,
               neki félkézre sem volt elég. Kivételes erő és lelkesség jellemezte. Az ilyen
               tehetség számára az iskola csak az lehetett, mint ketrec a sasnak. És ez nem jó. Az
               igazgatóság szükségessé tesz bizonyos középszerűséget. Sajnos, a szegény magyar
               iskoláknak nincs módjukban csupa zsenit és kivételes embert nevelni, örülni lehet, ha
               jó középszerűségeket termelnek.</p>
            <p>Ezeken tünődött a főigazgató, amíg az épülő iskola felé mentek. Tamást kissé izgatta
               a főigazgató némasága, aki pedig minden szándékosság nélkül éppen vele, az ő
               helyzetével kapcsolatban merült el gondolataiban. Ma okvetlenül akart vele beszélni,
               csak éppen a módját kereste, hogy meg ne bántsa Tamást, akit nagyon sokra
               tartott.</p>
            <p>Az új iskolához értek. A háromemeletes, hatalmas épületről már lefejtették az
               állványok hálózatát. Noha az ablakok még nem voltak betéve, mégis az egész épület
               frissen, hiánytalan befejezettséggel állt. Homlokzatán a napfényben aranybetüs
               felírás csillogott: Állami főreáliskola.</p>
            <p>Éppen ebédszünet volt. A bejárat előtt néhány cigány napszámos sütkérezett a napon.
               Egy asszony dúzzadt, fekete melléből kis purdé mohón szívta a fehér tejet.</p>
            <p>Az új iskola homlokzata Felekre nézett. Az országút jobbra kanyarodott el előtte, fel
               a hegyre. Egyik oldalán a feketesaras Hunyadi térre, a másikon a Petőfi uccára nyúlt
               el, ahol a Tartini-szálló is volt. Pár lépcső vezetett fel a főbejárathoz.</p>
            <p>Tamás a mérnök után tudakozódott, aki az építést vezette. Egyik pallér jelentkezett
               helyette, mert a mérnök haza ment már. A főigazgató pontosan megnézett mindent, a
               pincétől a padlásig. Végigmentek azon az öt szobán is, amely igazgatói lakásnak volt
               szánva. Tamást furcsa érzés fogta el, amikor a malterszagú puszta falak között járt,
               ahol jövő élete fog lefolyni... Ki tudja, talán nem is kerül ide? Annyira hihetetlen
               volt, hogy öt szobája legyen.</p>
            <p>A főigazgató általában meg volt elégedve a méretekkel és a beosztással. Tamás
               álmélkodva vette észre, hogy mennyire emlékszik a tervre, melyet annak idején
               bizonyára beterjesztettek hozzá. Több kisebb észrevételt is tett, melyek mind nagyon
               helyénvalók voltak.</p>
            <p>Majdnem egy órába telt, amíg mindent megvizsgáltak. Amikor az igazgatói lakásba
               visszatértek, a főigazgató elbúcsúzott a pallértól, azután, amint Tamással magára
               maradt, vállára tette kezét és szeretettel nézett szemébe.</p>
            <p>- Itt tágasan lesznek az urak - mondta mosolyogva. - Bizonyára nem ütköznek majd oly
               sűrűn egymásba. Remélem, hogy e tekintetben az épület új korszakot is fog jelenteni a
               tanárkari szellemben...</p>
            <p>Szentgyörgyi Tamás nyilt férfiassággal, de fájdalmasan nézett a főigazgató szemébe. A
               főigazgató Tamás tekintetében észrevette a lelkiválságnak borulatát. A hangja egészen
               meleg, szinte atyai lett vele szemben, amikor folytatta:</p>
            <p>- A mai szomorú tanácskozásban sok felemelő, sok emberséges vonás is volt, kedves
               igazgató úr. Elhiheti, hogy én is a maga nézetén voltam. Éppen azért tőlem, mint
               idősebb s talán tapasztaltabb embertől, hallgassa meg azt az intelmet, hogy az ember
               felelős állásban óvakodjék egyéni érzelmeinek kifejezést adni... Az ifjúság dolga
               semmiképpen sem lehet alkalom arra, kedves barátom, hogy egymásnak sebeket
               osztogassunk... Én, mióta ide helyezték igazgató urat, figyeltem működését. Jó
               igazgatónak, kitünő tanárnak tartom. Ne tegye nekem tulságosan nehézzé, hogy
               megvédjem bármely helyről jövő támadással szemben... Mert figyelmeztetem, hogy
               állásommal együtt járó kötelességemnek tartom megvédeni mindenkivel szemben azt, akit
               jó munkaerőnek ismertem meg...</p>
            <p>A főigazgató utolsó szavait különös hangsúllyal és annyi önkénytelen melegséggel
               ejtette ki, hogy Tamás benne egy pillanatra nem főnökét, hanem csak a ritka erkölcsű,
               kivételes embert látta.</p>
            <p>A főigazgató bizonyára észrevette ezt, mert gyorsan megfordult s kifelé indult. Talán
               soknak találta, amit magáról elárult.</p>
            <p>Kint a munka újra megindult. Mindenki gépiesen vette fel szerszámát, s mintegy titkos
               vezényszóra elfoglalta helyét abban az együttesben, amelynek közös művéből, mint
               egyetlen tenyérből, diadalmasan bontakozott ki a csillogó új épület. A főigazgató és
               Tamás egy percig érdeklődve nézték a sürgés-forgást.</p>
            <p>A főigazgatóban különös gondolatok támadtak, amikor befejezés előtt látta az
               épületet, amelynek létrejöttében neki talán mindenkinél nagyobb része volt. Ez volt a
               tizenkettedik intézet, amely főigazgatósága alatt Erdélyben épült. De amíg ezek az új
               paloták emelkedtek, azalatt kőről-kőre, tégláról-téglára készült egy másik,
               láthatatlan, nagy épület: Erdély iskoláztatása. Mi lesz ezzel a művel, ha az építők
               között megbomlik a rend? Ha közöttük vallási, világszemléleti, politikai, vagy
               nemzetiségi ellentétek lángja lobban fel? Ha behurcolják az iskola szent épületébe a
               politika szörnyű járványát?...</p>
            <p>A főigazgatót gondolataiból kéz érintése riasztotta fel.</p>
            <p>A ragyogó napsütésben rongyos, piszkos emberi kísértet állt elé. Vállára zöld pokróc
               volt vetve. Egyik lábán cipő helyett kapca feketéllett. Az egész ember olyan volt,
               mint megelevenedett szemétdomb. Ősz szakállából és hajából szalmahulladékok
               meredeztek elő. Szájából ömlött az alkohol gőze, amint beszélt:</p>
            <p>- Építenek, építenek, tanfelügyelő úr? - szólt egészen közel hajolva a főigazgatóhoz
               és vérrel elborított szemét gyűlölettel emelte rá az új intézetre. - Tudja-e kinek
               építenek? - ...A románoknak! Megmondom, ha nem tudná: a románoknak!...</p>
            <p>Az emberi roncsnak szörnyű mosolyra torzult az ajka s remegő ujjával a homlokára
               mutatott, mint aki tudja, mindenkinél jobban tudja, mit beszél.</p>
            <p>A főigazgató szelid korholással távolította el őt magáról:</p>
            <p>- Varga bácsi, már megint sokat ivott...</p>
            <p>- Ittam, ittam! - mondta a különös ember, révedező szemmel. - Iszik még más is,
               tanfelügyelő úr! Iszik még más is!...</p>
            <p>A rongyos ember megigazította magán a pokrócot, kihúzta mellét és sértődött
               fölényességgel állt tovább.</p>
            <p>A főigazgató Tamásnak elmondta, hogy Varga bácsi valamikor tanító volt a
               bányavidéken. Vagy húsz évvel ezelőtt azután földomlás következtében a vidéken sóstó
               keletkezett s annak vize rejtélyes módon felvetette azoknak hulláit, akiket a
               szabadságharc idején a felkelők megöltek. A tanító viszontlátta a sótól megőrzött
               holttestekben szüleit és testvéreit. Ettől a rettenetes jelenettől veszítette el
               eszét. Azóta üldözési mánia gyötri, amelyet még súlyosbít az a körülmény, hogy Varga
               bácsi sokat iszik.</p>
            <p>Messziről rekedtes, hátborzongató nevetés hallatszott.</p>
            <p>Varga bácsi állt a Felekre vezető országút szélén, gyerekektől körülvéve. Az új
               épület felé mutatott és kacagott a maga borzalmas módján, amelyről nem lehetett
               tudni, hogy örömet vagy fájdalmat fejez-e ki?</p>
            <p>A főigazgató búcsúzott Tamástól. Kedvesen, némi szomorusággal nézett szemébe s kezét
               melegen megszorította.</p>
            <p>Tamás a Tartinibe ment. Két óra már elmúlt, gondolta, hogy valami ennivalót hozat
               szobájába s otthon marad.</p>
            <p>Szobája kulcsa nem volt a portásnál. Azt hitte, hogy takarítanak. Mikor benyitott,
               asztalánál legnagyobb meglepetésére Abáty Andort találta.</p>
            <p>- Pompás verseket írt ez a te Verlaine-ed - mondta mosolyogva Andor s kezét nyújtotta
               Tamásnak, anélkül, hogy a székről felkelt volna.</p>
            <p>Tamás szólni sem tudott. Annyi érzés és gondolat cikkázott át rajta.</p>
            <p>A sétatéri fájdalmas találkozás óta nem látta Andort. Azóta mennyit foglalkozott vele
               gondolatban. Most itt van előtte. Mintha álmaiból lépett volna ki. A könyvét olvassa
               és tegezi.</p>
            <p>- Megérte azt a másfélórát, amíg várakoztam rád - folytatta Abáty Andor. - De most
               hagyjuk ezt! Azért jöttem, hogy megmondjam: nagy veszedelemben forogtál. Volt valami
               kápolnaügyed. Abból a főigazgatód húzott ki. Nagyon a sarkára állt. Az alispánnal
               való ügyedbe pedig titokzatos kéz nyúlt bele. Nem tudom kié a kéz?... Szóval a
               fellegek elvonultak. És most ígérd meg, kedves barátom, holnap megtiszteled házamat.
               Nagy vacsorát adok és te...</p>
            <p>Abáty felállt az asztaltól, két kezét Tamás vállára tette, és mélyen szemébe
               nézett:</p>
            <p>- ...orgonálni fogsz!...</p>
            
         </div>
         <div type="chapter">
            <head>VII.</head>
            <p>Az őrült Varga bácsi hátborzongató figyelmeztetése sokszor eszébe jutott Tamásnak
               azon az estén, amelyet Abáty Andornál töltött. Kissé elkésve, nyolc óra után
               érkezett. A nagy szalon tele volt már vendéggel. A gazdasági napokra a Szamos-, a
               Maros-, és a Küküllőmentén épült kastélyok urai nagy számban gyűltek be a városba.
               Fiatalabbjait Andor meghívta magához vacsorára. Abáty óvári régi, egyemeletes
               palotájába szivesen jöttek a vendégek. A földszint boltívei alatt, ahol az ebédlőt,
               szalonokat, fogadókat, pipázókat és a nagy könyvtárt rendezték be, a gondosan
               megőrzött régi bútorokon, a falakon függő műremekeken kívül mindig voltak egészen
               friss és érdekes dolgok vadászati felszerelésben, ekzotikus emléktárgyakban,
               könyvekben, metszetekben, amelyek Abáty Andornak nemcsak vagyona, hanem jóízlése és
               kitünő külföldi összeköttetései mellett vallottak. És a házigazdának, aki semmi iránt
               sem látszott érdeklődni, meg volt az a jó szokása, hogy ha valakinek megtetszett
               valami, azt fel is ajánlotta mindjárt. (Azt mondják, a török hódoltság idejéből arab
               vér keveredett el családjáéban.) De ettől el is tekintve, a konyhája kitünő volt;
               borai, pezsgői, likörei mind különlegességek és a szivar-cigarettakészlete
               változatosságában talán az egész Monarchiában egyedülálló volt. Ezeken kívül a
               „társaság”-ból rendszerint csak férfiakat hívott, ami asszonyféle volt nála, az is
               mind különlegességszámba ment: külföldi színésznők, táncosnők, világjáró amerikai és
               angol nők. Most is egy spanyol táncosnőt hozott magával. Akik látták, azt mondják,
               feltünően halvány ennek a szép nőnek az arca s bokájáig érő, sűrű fekete haja van,
               amelyet, ha leereszt, suhogva csattan, mint a kibontott végselyem. Pepita
               Algabénitának hívják s Abáty Sevillából hozta magával. (Ezek az értesülések az öreg
               Kontárnétól kerültek ki, aki a mágnásházak fodrásznője volt s Algabénitának is ő
               segített fején az ébentornyot felrakni.)</p>
            <p>Tamás nem ismert Abáty vendégei közül senkit. A nagy szalon élénk zsibongása
               csakhamar elcsitult, amikor az inas bejelentette s általános figyelem fordult feléje.
               Ez az érdeklődés olyan volt, mint előre kikészített szőnyeg. Ezen kellett a
               bevonulást megtartania. Az érzése nem volt éppen a legkellemesebb. Egyébként sem volt
               társasági ember és most csupa ismeretlen és csupa arisztokrata emberrel kellett
               ismeretségbe jönnie. Szeretett volna visszafordulni és elszaladni innen. Dühös volt
               magára, hogy bár százszor készült lemondani, mégis eljött ide, mintha csak
               ellenállhatatlan, parancsoló érzés taszította volna.</p>
            <p>Idegessége azonban hamar elmult. Erdély fiatal arisztokratái közvetlen melegséggel
               fogadták. Úgylátszik, tudták kicsoda. Andor bizonyára elmondta, hogy milyen kitünően
               orgonál. És olyan is volt, mint művész. Ha meghajolt, vagy élénkebb mozdulatot tett,
               göndör, aranyszőke hajából vastag tincs a homlokába hullott. Fel kellett simítania
               haját s ilyenkor sápadt arcából nagy, kék szeme úgy borongott elő, mintha álomból
               ébredt volna. Idegen, messzire utaló álmok tükörképe élt bennük. Ezek között a
               földdel bajlódó, kiélesedett arcvonalú emberek között, akik oly biztonsággal tudtak a
               lábukon megállani, egészen idegenszerű, más világból származó embernek hatott.
               Bizonyára többet olvasott, mint ők együttvéve, pedig ezekről az arisztokratákról nem
               lehetett elmondani, hogy ne művelődtek volna. De nem voltak szenvedélyes rabjai a
               könyveknek s az életet nem úgy értelmezték, hogy annak gazdagságát a művészi és lelki
               élmények sokasága alkotja.</p>
            <p>E különbségek ellenére Tamás mégis vonzódott hozzájuk. Kétségtelen, hogy nem voltak
               átlagemberek. Ahogy ő képzeletével, ezek jellemüknek, akaratuknak titokzatos
               tartalékával az élet mindennapisága fölé tudtak emelkedni. Nem voltak ők sem
               érdekeikhez láncolt rabok. Akárcsak Tamás, akit talán azért tudtak oly gyors
               rokonszenvvel társaságukba fogadni, mert lényén a művész álmodozó érdektelensége oly
               feltünően domborodott ki, mint az ő címereiken a kilencágú korona.</p>
            <p>Tamás jelenléte csak egy pillanatra szakította meg a társalgás menetét. Az urak
               nagyrésze az óriási terem karosszékein nyúlt el, nehányan köztük fel s alá sétáltak.
               De mindnyájan heves és izgatott közbeszólásokkal izzították a szóbanforgó
               kérdést.</p>
            <p>- Ez kellett nekünk. Megérdemeltük - kiáltotta egy borotváltképű, nagyorrú,
               atlétatermetű úr, aki nagy léptekkel mérte fel a szobát.</p>
            <p>Mikor Tamással szembe ért, kezét nyújtotta:</p>
            <p>- Szalontay vagyok.</p>
            <p>Azután tovább ment döngő léptekkel és észre sem vette, hogy Tamás felszisszent az
               erős kézszorítástól, amellyel Szalontay báró mindössze nyomatékot akart adni
               szavainak.</p>
            <p>A nevek, amelyeket Tamásnak a bemutatkozásnál mondtak, mind történelmi nevek voltak.
               Olyan volt ez a társaság, mint megelevenedett ősi képtár. Csak a csimbókba kötött
               haj, a hosszú, pedzett bajúsz, a nyusztos süveg, a drágakövekkel, sújtással megrakott
               dolmány és mente hiányzott róluk. Tamás pillanatnyilag mögéjük látta nagy, nehézkes
               őseiket, akikhez képest ezek lefegyvertelenített, hősi maszkjukból kivetkezett gyönge
               gyerekek voltak, akiket kedvezőtlen sorsfordulat játékszerekként törhet össze...</p>
            <p>- Petky Kálmán.</p>
            <p>Tamás önkéntelenül megrázkódott, amikor a sötétkékruhás, pirosarcú fiatalember
               rokonszenvező melegséggel nézett a szemébe. Furcsa, babonás sejtelem szállta meg. De
               azután hirtelen magára eszmélt és mindaketten mosolyogva rázták meg egymás kezét.
               Tamás később sokszor emlékébe idézte ezt az első, különös találkozást...</p>
            <p>Az érdeklődés középpontjában nyúlánk, fekete angolbajuszos férfi állott, aki a
               délelőtti gazdasági közgyűlésen megkongatta a vészharangot Erdély magyar birtokossága
               felett.</p>
            <p>A közgyűlés ünnepélyes hangulatában a gróf nem akarta a végső, sötét
               következtetéseket levonni. Ebben a bensőséges környezetben azonban nem alkalmazta a
               kímélet flastromát.</p>
            <p>- Az utolsó órát éljük, vagy talán már el is mulasztottuk arra, hogy Erdély
               magyarságát megmentsük - mondta hideg, szenvedélytelen hangon. - Elsősorban mi
               nagybirtokosok vagyunk a hibások, kik birtokainkra századokon át idecsalogattuk a
               románságot, mert nem voltak katonakötelesek és olcsó pénzbe kerültek. A háboruktól,
               a megszállásoktól és ezer nyomoruságtól megtízedelt magyarságon pedig - ennyit sem
               segítettünk.</p>
            <p>A gróf megpercentette pecsétgyűrűs kisujjának körmét.</p>
            <p>Ijesztő adatok kerültek napvilágra ebben a bizalmas beszélgetésben.</p>
            <p>Erdély egész földbirtokossága képviselve volt Andor vacsoráján. A magashomlokú,
               angolbajuszos gróf szavait heves közbeszólások emelték ki. Mintha mindnyájan az
               öklükkel akartak volna ráverni a nagy dobra, amely a magyar faj pusztulását hírdette
               ki.</p>
            <p>Kiderült, hogy nemcsak Hunyad- és Fejérmegyében, hanem a Mezőségen, Nyárádmentén s
               végig az egész Szamosvölgyében is hódító győzelemmel vonul előre és ömlik szét a
               románság, amely holdanként szerzi meg magának a földet.</p>
            <p>- A csillagos ég után nyúltunk s megbotoltunk a fekete föld rögében - világított rá a
               helyzetre a hidegszavú gróf, aki a szoba közepén elhelyezett nagy diványon ült, amely
               mögött három, cserépbe szorított pálma mindannyiszor helyeslőleg bólogatta
               levélszárnyait, valahányszor a gróf egy-egy lényegbevágó megállapítás után hátra
               vágta magát a támlához. - A magyar közszellem - ecsetelte tovább szellemes szóképeit
               - lemajmolta a francia forradalom eszméit s olyan köntöst kölcsönzött tőle, amelyben
               a mi zord éghajlatunk mellett halálos betegségbe estünk...</p>
            <p>Tamás nem tudott lelkesedni a haladás szelleme ellen kijátszott örökös tromfért,
               amelynek a gróf most egy új formáját emelte kényelmes közszólammá. A többieket
               azonban elragadta a szónoki szó mámora. A hangulat lassanként kezdett a szónoki
               kifejezés örömének olyan légkörébe emelkedni, ahol már a hatásos elmondásban teljesen
               el is tünik a cselekvő kényszer vagy a lázadó kétségbeesés gondja...</p>
            <p>Két kalotaszegiruhás fiatal lány liköröket kínált körbe. Csípőjük ringott, ajkukon
               mosoly bújkált és lesütött szemhéjuk alól tekintetük csábítón sugárzott elő.</p>
            <p>Szalontay báró megállapította, hogy nem is egészen tíz év alatt több mint
               másfélszázezer hold föld került a románság kezébe. Közben megcsípkedte az egyik
               kalotaszegi lány állát.</p>
            <p>Abáty Andor is közbeszólt. Kifejtette kedvenc elméletét a halálról. Hagyjanak csak
               mindent pusztulni. Úgy is minden mindegy. A halál szép, mert belőle új élet
               sarjadhat. De minek meghosszabbítani a halódást, amikor úgyis csak halál következik
               rá?...</p>
            <p>Lemondóan intett a kezével. Szavaiban, kézmozdulatában annyi könyörtelen hidegség, a
               pusztulásnak olyan zokszónélküli elfogadása volt, hogy a többiek elnémultak egy
               percre.</p>
            <p>A társalgásnak új lendületet adott Petky Kálmán, aki a kísérteties csendben szikrázó
               szemekkel vágta ki a legfőbb sérelmet:</p>
            <p>- A kormány elszundikál a pusztuló Erdély felett...</p>
            <p>Ezen a ponton a vélemények harsogva találkoztak. Csupán egyik hallgatag úr jegyezte
               meg, akinek a Marosmentén három kastélya volt, hogy „mü csevegünk, amikor tenni és
               szervezkedni kellene...”</p>
            <p>Tamás előtt egészen új világ tárult ki. Idáig úgy érezte, hogy csak ő van a harcok
               mezején. Most be kellett látnia, hogy más és talán sokkal elkeseredettebb harcok is
               folynak, amelyeknek színterén ő csak tétova, tájékozatlan idegen.</p>
            <p>Az általános vitába belevetette annak a gondolatát, hogy ki kellene tisztességesen
               egyezni a románsággal.</p>
            <p>Mindenki kacagott rajta. Milyen tájékozatlanság ma egyezkedésről beszélni, amikor már
               csak hatalmi kérdésről van szó. Amikor a határokon túl fiatal nemzeti állam épül,
               amely jogokat formál a testvérnépre.</p>
            <p>Tamás szeme elé megint vakító, ellenséges élességgel bontakozott a felekiúti kép. A
               rongyos, őrült Varga bácsi alakja a derült uccai képbe, mintha fájdalmas jövő
               fantomjaként tévedt volna...</p>
            <p>Ha valaki meglátja a hibát, az még nem jelent annyit, hogy segíteni is tud rajta.
               Íme, ez az angolbajuszos gróf egy mozdulattal hasítja el az illuziók fátylát és hideg
               számadatokkal oly közel hozza a pusztulást, hogy csak a vak nem látja. És mégis,
               mennyire téved, amikor a bajok főforrását a francia demokratikus eszmék győzelmében
               találja. Hol vagyunk mi még a demokráciától? Hiszen nem éppen az a baja Erdélynek,
               hogy ki van kapcsolva az európai vérkeringésből? Hogy ki van szolgáltatva maradi,
               feudális rendszernek, amely sajátmaga is beismeri, hogy halálos betegségben szenved.
               Tamás szentül hitte, hogy Erdély csak az ő kezükből csúszik ki s nem a magyarságéból,
               amellyel oly szivesen szeretik azonosítani magukat...</p>
            <p>Az inas új vendéget jelentett be: Fráter Lóránd. Az urak szinte örömrivalgásban
               törtek ki. Milyen meglepetés. A kedves, gömbölyűarcú, magyaros bajuszú vendég
               végigölelgetett, végigcsókolt mindenkit. Csupa pajtás, régi, mulatós cimbora volt
               itt, még abból az időből, amikor Vásárhelyen, később Szamosújváron
               huszártiszteskedett.</p>
            <p>- Bekukkantottam a házhoz s a mindenségit neki, egész Erdélyt itt találom - ujjongott
               a magyar nóta lelkes, bőtalálékonyságú mestere, aki Budapesten már nagy
               koncerttermekben folytatta elvarázsoló nótázgatását, amivel itt Erdélyben csak a szűk
               és elzárkózó úri köröket ragadta el.</p>
            <p>- Hol a hegedüd, Lóránd? - kiáltották felé több oldalról is.</p>
            <p>Az inas már hozta is utána.</p>
            <p>- Látjátok, volt két szabad napom és leszöktem közétek.</p>
            <p>Az urak boldogan ölelték magukhoz. Milyen jól tette! Fráter Lóránd csak jó későre
               vette észre az egyetlen idegen urat a társaságban: Szentgyörgyi Tamást. Fürkészve
               nézett a szemébe... De azért őt is letegezte, sőt meg is veregette a vállát.</p>
            <p>Az új vendég robajos megjelenése egyszerre kiseperte a gondokat a szobából.
               Mindenkinek felragyogott az arca. Azok az édesbús magyar nóták, azok a pompás
               csárdások!... Abáty rögtön intézkedett, hogy Csikay Feri jőjjön el egész
               bandájával.</p>
            <p>Valósággal lázban voltak az urak. Tamás elmerengve nézte őket. Milyen különös! Csak
               egy percre világolt át rajtuk sorsuk borzasztó öntudata. A következő percben már
               mindenről megfeledkeznek. Nem úgy van-e az, hogy mindenki csak a neki kijelölt
               ösvényen haladhat és a sors, mindnyájunk sorsa, magasan fejünk felett gyülekezik,
               mint felhősereg, anélkül, hogy vészjósló tömörülését meg tudnák akadályozni?...</p>
            <p>*</p>
            <p>A nagy szalon szárnyas ajtai megnyíltak az ebédlő virággal díszített, ezüsttől
               csillogó hosszú asztalának perspektivája előtt.</p>
            <p>A „gyerek” jelentette a vacsorát. Az öreg Vilmost hívták így, aki Abáty Andornak
               benső komornikja s a mindennapi élet gyakorlati vonatkozásaiban legfőbb tanácsadója
               volt. Gúnynevét a bánhidai uradalomban kapta, ahol a férficselédség között csupán ő
               volt leborotválva. Harminc év előtt, amikor a méltóságos úrfit még karján cipelte,
               fiatal, pirospozsgás, mindig símára borotvált arcával meg is érdemelte a „gyerek”
               elnevezést. Azóta közeledett a hetvenhez, de a gyerekállapotból többé már ki nem
               lábolhatott.</p>
            <p>A hosszú, sújtásos feketekabátot viselő, fehérkeztyüs inasok sorfala előtt az urak
               helyet foglaltak a nehéz, diófából faragott székeken.</p>
            <p>A „gyerek”, mint valami főpap, jelt adott a vacsoraszertartás megkezdésére...</p>
            <p>Tamás a vacsora alatt kitünően szórakozott. Szomszédja, Szalontay Sándor báró,
               hamarosan összemelegedett vele. A kémiával kezdték a társalgást. A báróról kiderült,
               hogy szenvedélyes kotyvasztója az elemeknek. Azt hitte, hogy Tamás, mint tanárféle
               ember, szintén ért hozzá. Tamás bevallotta, hogy halvány fogalma sincs erről a
               tudományágról. A bárót őszinteségével megnyerte. Cserébe aztán ő is őszinte kezdett
               lenni. És ez veszedelmes volt nála, különösen, ha társaságbeliekre került a szó, mert
               minden dolgukat ismerte és sokszor nagyon kíméletlen tudott lenni velük szemben.</p>
            <p>De dícséretére legyen mondva, saját magával szemben sem ismert elnézést. Egyetlen
               volt a társaságban, aki raccsolt. Elmondta Tamásnak, hogy gyerekkorában szokta meg
               ezt a majomkodást s azóta nem bír szabadulni tőle. Egyszer a birtokával szomszédos
               községben a szolgabírót kereste s véletlenül annyi „r” betüt halmozott össze
               szavaiban, hogy a hajdú ijedten szaladt el s azt kiáltotta vissza, hogy elmegy a
               negyvennyolcas rokkantat megkeresni, mert csehül a faluban csak az tud.</p>
            <p>- Valahogy így kérdezhettem - mondta nevetve Szalontay báró, - „M e r r e j á r r k é
               r r e m a f ő b í r r ó ú r r?”</p>
            <p>Szalontay nagyon kedvesen tudta utánozni magát.</p>
            <p>A hangulat különben a vacsoránál nagyon emelkedett volt. Az inasok sűrűn töltögették
               a bort. Kis idő múlva a szomszéd szobából átszűrődött Csikay hangfogós muzsikája.</p>
            <p>Fráter Lóránd elemében volt. Legtöbb úrral már évek óta nem találkozott. Annyi minden
               történt vele azóta. Színes bihari nyelvén elébük hozta új élményeit és életének új
               színterét.</p>
            <p>Tamás jóformán senkit sem ismert a társaságból. Ha Fráter Lóránd „szállt” valamelyik
               úrhoz, megkérdezte Szalontaytól, hogy kicsoda az illető. Éppen jóhoz fordult
               felvilágosításért. A nevek mellé ráadásul bőséges botránykrónikát és hihetetlenül
               hangzó furcsaságokat is kapott. Szalontay képes volt az archivumokat is tanulmányozni
               és a családi pletykákat századokra visszamenőleg kutatta fel.</p>
            <p>Így ismerte meg Tamás az egész Petky-családot. Kálmánt, aki hiába esdekel Abáty Klára
               kezéért. Tamás ezt az arcot most mégegyszer jól megnézte s tudta, hogy vonásait soha
               nem fogja elfelejteni. Szalontay megmutatta az öccsét, Pistát is, aki az öreg Antal
               gróftól nevenapjára most is csak két húszast kap és bátyját, Jeromost, aki ezt a
               furcsa nevet apja legjobb szófiai barátja után kapta.</p>
            <p>- Ez a név különben az öreg Petky diplomáciai működésének egyetlen eredménye...</p>
            <p>Szalontay a három jelenlévő fiatal Petky portréján kívül megfestette a távollévő
               Petkyknek is egész hatalmas galériáját. Tamás megtudta, hogy a sípoló Antal gróf
               annyira zsugori, hogy öregapja, aki különben egész vagyonát kiadta fiának, maga
               kénytelen a kocsi fedelében liter bort magával vinni, ha fiához ebédre van híva, mert
               az asztalra csak az apja kedvéért italt nem hozat...</p>
            <p>Fráter Lóránd egy magas, kékszemű, pofaszakálas úrral koccintotta össze poharát és
               úgy köszöntötte, mint az erdélyi „dalvirágok” költésében méltó utódját.</p>
            <p>Tamás megkapta ennek is az életrajzát. A dalköltő gróf édesanyjával lakik együtt, aki
               farkaskölyköket, medvebocsokat s egyéb fenevadakat tart szobájában. Míg a fiú
               érzelmes dalokat költ az egyik szobában, addig az öreg grófné a másik szobában
               ostorával kényszeríti állatjait arra, hogy legyen érzékük a zenéhez s fiának
               dallamait kórusban kísérjék...</p>
            <p>A vacsora hosszura nyúlt. Mindenki áradozó kedvben úszott. Fráter Lóránd terítéke
               mellé kérte hegedűjét s ha valakihez „hozzá szállt”, el is játszotta nótáját, amely
               mellett annakidején együtt mulattak. Tamásnak is egyik poharat a másik után kellett
               ürítenie s egyik furcsa történetet a másik után meghallgatnia Szalontay báró
               szájából. Sokszor már azt kellett hinnie, hogy a báró teljesen elázott. Ilyenkor
               lopva az arcára nézett, de Szalontay minden pohár ital után, ha lehet mondani, még
               higgadtabb és nyugodtabb lett, mint azelőtt. Világosan, tisztán és könnyedén beszélt
               s még arra is ügyelt, hogy Tamáson kívül más ne értse, amit mond.</p>
            <p>Egy kedves, de egészen hihetetlen történetre azután már kitört Tamásból a
               kétkedés.</p>
            <p>Szalontay a karjára tette kezét, amely olyan súlyos volt, mintha minden alkohol
               odaköltözött volna:</p>
            <p>- Mondok magának valamit, Szentgyörgyi - sugta neki, kissé ijesztően üres szemekkel
               rámeredve, - csodálkozik-e maga azon, ha társaságunkban annyi furcsaság és
               bogarasság ragadt meg? Századok óta csak egymásközt nősülünk. Úgy csinálunk, mint a
               gyerekek, állandóan egymás kezét fogva játszunk körbeforgósdit s a farkast: a bogaras
               mániát, a dekadens hajlamokat nem eresszük ki a körünkből... Mit akar, uram?... Én
               is bolond voltam! Két évig ültem a Schwartzerben, ha akarja tudni...</p>
            <p>Tamás nagyon kellemetlenül érezte magát. A báró elhallgatott, de kitágult,
               mozdulatlan szemét nem vette le róla... Pillanatokig tartott ez a kínos helyzet.
               Tamás nem tudta, hogy a báróból az alkohol váltott-e ki valamelyes, az őrülettel
               határos elborulást, vagy őrült volt mindvégig, amíg beszéltek, s így, amiket mondott,
               egy beszámíthatatlan ember számlájára kell írnia?...</p>
            <p>Szerencsére nagy robajjal, élénk társalgás közben felálltak az asztaltól. Tamás is
               sietve emelkedett fel székéről. De a báró még egy pillanatra visszatartotta. Az urak
               átmentek a dohányzóba. Az ebédlőben feldúltan, összekúszáltan csak az előbb még oly
               fényes asztal maradt, mint eldobott szerető. Az inasok kávéval, likörrel, szivar- és
               cigarettakészlettel az urak után vonultak.</p>
            <p>Szalontay az elhagyott ebédlőben egy ablakmélyedésbe vonta Tamást.</p>
            <p>- Valamit még, kedves Szentgyörgyi! - szólt hozzá fagyos komolysággal. - De ezt hét
               pecsét alatt! Lehet, hogy mi sem vagyunk egészen józanok. De mindnyájunk között tudja
               ki a legszerencsétlenebb bolond?... A mi kedves házigazdánk! Mert ez - halott nőket
               szeret...</p>
            <p>Szalontay hosszan, gúnyosan nevetett fel, azután Tamást, akit idáig a kabátjánál
               fogva tartott, visszataszította az ablakmélyedésbe s maga diadalmas léptekkel a
               pipázó felé tartott.</p>
            <p>*</p>
            <p>Innentől kezdve az este folyamán Tamással olyan különös dolgok történtek, amelyekre
               már másnap is úgy emlékezett vissza, mintha álmodta volna az egészet. Igaz, hogy
               kelleténél több bort ivott, amihez nem volt hozzászokva. Meg azután Szalontay bárónak
               játszott vagy nem játszott eszelőssége is egészen meghökkentette. Egy pillanatig
               teljesen egyedül, úgy állt ott az ebédlő közepén, mint aki a kijárást keresi és
               menekülni akar... Titokzatos, érthetetlen dolgok előszelét érezte. Emlékezett Abáty
               Andor sajátságos arckifejezésére, amikor a Tartini-szállóban tett látogatásakor
               ezeket a szavakat mondta: „orgonálni fogsz...” Hol van itt orgona és egyáltalában,
               ennek a magyarnótás, italos estének a hangulatában mi keresnivalója lenne az
               orgonajátéknak? Vajjon nem ezzel függ össze valamiképpen az a képtelenség, amit
               Szalontay a ház uráról mondott?...</p>
            <p>Őrültség! A szomszéd szobában a kávézó urak lármás, túlságosan élénk társalgása. Itt
               meg a fényesrekopott ruhájú cigányok, akik hangszereik nélkül sután és félszegen,
               mint csiga a háza nélkül, libasorban vonulnak vacsorázni... A ház képe, a szobák
               hangulata igazán nem olyan, mint ahol rendkívüli dolgok történhetnének!...</p>
            <p>Mindez pillanatok alatt futott át Tamás elméjén, amíg az ebédlőben habozva megállt.
               De cselekedni már ideje sem lett volna, mert mosolyogva és mindakét kezét felényújtva
               Abáty Andor jött szembe vele:</p>
            <p>- Jőjj - hívta szokatlan élénkséggel a ház ura. - Most jön a mi gyönyörűségünk!</p>
            <p>És ezzel Tamást karonfogva, a szobák hosszú során át vitte ki a folyosóra, ahonnan
               tölgyfa csigalépcső vezetett fel az emeletre. Útközben Abáty elmondta, hogy a
               kápolnájában egészen modern szerkezetű, kisebb villanyorgonát állíttatott be. Valami
               sajátságos halálhangulatot szeretne átélni...</p>
            <p>- Tudod, ez már az én mániám - mondta nevetve s Tamás karját erősen magához
               szorította.</p>
            <p>Sevillában különös érdekességű spanyol táncosnőt fedezett fel, aki pompásan meg tudja
               játszani a halált. Valóságos fakir ez a gyönyörűséges teremtés. Kilométernyi
               távolságokba el tudja magából küldeni a lelket s azután testébe az élet fokozatosan
               tér vissza. Mintahogy az éjszaka sötétségén átszűrődik a hajnal!...</p>
            <p>Éppen az elsőemeleti árkádos folyosóra értek, amikor Abáty a spanyol nőről beszélt
               Tamásnak. A folyosóról a palota kertjébe lehetett látni. A néma, holdvilágos
               éjszakában mozdulatlanul emelkedtek a hosszú fenyők és az ezüsttörzsű nyárfák. A
               szelidkék ég hátterén élesen rajzolódott ki a barátok templomának körvonala.</p>
            <p>Talán egy pillanatig állhattak így a folyosón, szemben a templommal, amikor ennek
               egyik haranglábjából, mint felriasztott madár, sikongva csapott ki a lélekharang
               hangja.</p>
            <p>Tamás önkéntelenül maga is megrázkódott, de karján át úgy érezte, hogy a váratlanul
               felhangzó, éles harangszó a belekapaszkodó Abáty Andorra rendkívüli hatást tesz.
               Andor valóban pillanatok alatt egészen átváltozott. Tamás, ahogy ránézett,
               megállapította róla. Arcáról az előbbi kedélyes kifejezés teljesen eltünt,
               rokonszenves, szép vonásait beteges iszonyat merevítette meg. Tamás visszaemlékezett
               Andor szorongó félelmére a sétatéren, amikor a „halálkvártettel” találkoztak.
               Ugyanaz a verejtékes, rettegő izgalom fogta el. Csak most arca ijesztőbben sápadt
               lett, ajka megnyílt és a szeme kísértetiesen villogott. Lehet különben, hogy a
               holdfény zöldes világítása fokozta a megdöbbentő hatást. Andor hosszasan, némán
               figyelt a harangszó irányában, azután rekedtes suttogással hajolt Tamáshoz:</p>
            <p>- Hátha Algabenitáért húzzák?... És hátha késő?... Hátha már koporsóban fekszik,
               akiért húzzák?...</p>
            <p>Tamás elvonta őt a holdfényben tejfehéren csillogó boltív alól. Andor tehetetlenül
               engedte, hogy magával vigye.</p>
            <p>Egyik ajtó alól világosság szüremlett ki. Tamás oda nyitott be, jóllehet azt sem
               tudta, hol járnak.</p>
            <p>A kivilágított szoba körös-körül mennyezetig érő ruhásszekrényekkel volt megrakva. Az
               egyik előtt leguggolva fehérfőkötős, kövér asszony rakosgatott.</p>
            <p>Jó volt, hogy ide tértek be, mert Andort felfokozott idegnyugtalanságából mindjárt
               magához térítette a düh, ami az öreg asszony láttára elfogta.</p>
            <p>- Zsuzsi néni, mit keres maga ilyenkor itt? - kiabált rá az öregasszonyra, aki
               térdeplő állásban egyenesedett ki, mintha csak rögtön bocsánatot is akarna esdekelni
               azért, hogy ilyen késő órákban még a méltóságos úr lakosztályában tartózkodott.</p>
            <p>Valami szokatlan dolognak kellett történni, hogy az öregasszony talpon volt. Abáty
               Andor cselédei között a legkíváncsiabbak közé tartozott, s minthogy már alig hallott,
               személyesen akart ott lenni mindenütt, hogy legalább lássa, mi történik. Abáty Andor
               csak azért tűrte, mert már negyven éve a házuknál dolgozott. De félt a nyelvétől s
               most is attól tartott, hogy a süket Zsuzsi valamit megsejtett a spanyol
               táncosnőről.</p>
            <p>Abáty Andor meglepetése és haragja azonban igazán magasra akkor szökött, amikor a
               szoba egyik sarkában egy székre felkuporodva Ágnest, a kis székely szolgálólányt
               pillantotta meg, aki Abáty Klárának kedvence volt és megbízatásokban úrnője részéről
               sűrűn fordult meg nála. A kis Ágnes felső szoknyáját a fejére húzta úgy, hogy arcából
               csak fehér orrocskája látszott ki s igyekezett úgy összehúzózkodni, hogy ruhája
               színes kelméjében egészen elvesszen. Szerette volna, ha senki sem veszi észre. Talán
               éppen ezt a parancsot kapta. Igazán nem tehetett róla, hogy a méltóságos úr ebbe a
               szobába vetődött, ahol talán életében alig fordult meg másszor.</p>
            <p>Andor magából kikelve, mutatott rá a kis szolgálólányra:</p>
            <p>- Ezt a kölyköt pedig rögtön takarítsa el, maga öreg szipirtyó!... Holnap különben
               ellátom a maga baját is!...</p>
            <p>És Andor elmagyarázta Tamásnak, hogy a kis Ágnes valószínüleg Klárától hozott
               üzenetet az est folyamán, az öreg Zsuzsi pedig biztosan itt tartotta, hogy mindenféle
               pletykát kiszedjen belőle. Közben azután olyan késő lett, hogy már vissza sem
               küldhette.</p>
            <p>Ezalatt Andor előrement s különböző, sötétségbe borult szobákon át vezette Tamást,
               aki csak a szobák illata s a bútorok körvonalai után tájékozódott, hogy hol jár. De
               erre nem is volt nagyon kíváncsi. Végre ma este hallotta Klára nevét itt, ebben a
               házban, ahol a lány bizonyára sokat megfordult. Egész este reá gondolt, őt kereste.
               Különös érzés, esztelen, felfoghatatlan várakozás bilincselte le: hátha látni fogja
               itt, vagy legalább belép egy szoba légkörébe, amely a lány alakját látatlanul is őrzi
               és féltékenyen rejti illatát. A kis Ágnes, ez a pihegő, árván összegubbaszkodó
               cselédlány őhozzá tartozott s azért Tamás előtt olyan kedves volt, hogy szeretett
               volna visszatérni hozzá megsímogatni őt...</p>
            <p>Andor hangja ébresztette fel merengéséből. Tompított fényű függőlámpától
               megvilágított fehér, boltíves szobácskába értek, amelynek szembeeső falát a középen
               vasalt tölgyfaajtó foglalta el.</p>
            <p>- Itt a kápolna - mutatott Andor az ajtóra.</p>
            <p>És Tamásnak csak ebben a pillanatban jutott eszébe helyzetének egész képtelensége.
               Bőséges vacsora után, mámorosan kápolna elé érkeztek, amelyben kiterítve talán halott
               lány fekszik. Neki orgonálni kell... Milyen esztelenség társulni egy ilyen
               szerencsétlen mániákus vágyaihoz, kihangoztatni, aláfesteni érzéseit, amelyek
               vértelen szivét már csak akkor tudják elönteni, ha a halál felett való győzelem
               hízelgő ráadását is hozzák magukkal... Lehet, hogy csak beteges szépséghajhászás,
               különleges hangulatvadászás ez nála, de lehet az is, hogy őrülttel van dolga, akit a
               muzsikával, ki tudja milyen bűnténybe is sodorhat?...</p>
            <p>Sok ideje nem volt tünődni. Andor arra kérte, hogy az orgonán gyászinduló-motivumokat
               játszon. Vagy játszon, amit akar...</p>
            <p>Benyítottak.</p>
            <p>Tamás visszás érzéseiről rögtön megfeledkezett, amint a kiskápolnában körülnézett. A
               fekete márványfalak között, szemben vele, hatalmas fehér urna emelkedett. Felülről
               halványkék világítás hullt erre a szeliden felfelé ívelő óriás márványedényre, amely
               szikrázó, néma fehérségében az elmúlás örök tisztaságát látszott őrizni.</p>
            <p>Baloldalt, magasbanyúló, fehér ravatalon, virágok, gyertyák között, szemfedővel
               letakarva feküdt a halott.</p>
            <p>A ravatallal szemben, vele egymagasságban, fénylő sípsorok között volt elhelyezve az
               orgona.</p>
            <p>Tamás nehány lépcsőn felment az orgonához s leült a hangszerhez, amelynek fehér
               billentyűi alatt ebben a pillanatban számára titokzatos, talán végzetes örvénybe hívó
               érzések lappangtak. Sohasem érzett ennyi szívfelverő elfogódottságot. A kápolna
               kékfénnyel átszűrt arca várakozón nézett vissza reá. Szemben vele, a fehér fátyol
               alatt, ismeretlen lány nyúlt el. Arca körvonalait homályosan kivehette innen. Élő-e
               vagy halott? Maga sem tudta már, annyira hatalmukba vették őt is a
               halálsejtelmek.</p>
            <p>De itt a halál érzése nem volt zord és visszataszító. Az elszórt virágokból, a
               koporsó lábainál meggyújtott tömjénszelencéből könnyű illatok szálltak fel hozzá. És
               minden felett uralkodott az égi tisztaságú fehér urna, amely olyan volt, mint az
               anyagtól megszabadult, áteszményesített halál örök serlege...</p>
            <p>Abáty Andor a ravatal lépcsőire roskadt s fejét a kezébe temette.</p>
            <p>Tamás őt is élesen szemügyre vette, mint mindent ebben a sugárzó titkokat magábazáró
               kápolnában. Abáty törékeny, görnyedt alakja a fehérmárvány-katafalkon óriási árnyékot
               rajzolt ki, amelynek vége beleveszett a falak feketeségébe. Most már nem beteges,
               terhelt szenvelgő volt többé ez az ember. A halál megélésébe mintha kiérlelhetetlen
               végzet sodorta volna. Talán nem is a saját maga, hanem a sokak életét élte
               rendeltetéses kényszerrel, szemben az elmúlással, a mindent magához ölelő halállal
               Tamás úgy érezte, hogy megrázó, felejthetetlen művészi hangulat várakozik reá és nem
               is sejtette, hogy dolgok történhetnek itt, amelyek őt az életélvezés művészi
               trónjáról ledobják a nagy, őszinte élmények kohójába...</p>
            <p>Az orgona hangja felcsengett, mint merengő pásztorsíp. A múlandóság szólamai keltek
               életre, jöttek elő egymásután, mint valami haláltragédia szereplői. Először talán nem
               is ismerték egymást, fekete fátyolba burkolt árnyékalakokként suhantak el egymás
               mellett, de sírásuk fokozatosan egymásba ütközött, zengő sóhajuk lassanként harsogó
               kórussá dagadt és most lehetett csak érezni epekedésük megrázó erejéből, hogy az
               élet, amely már nincs, mennyi gyönyörűséget tudott adni.</p>
            <p>Tamás Bánhida óta nem orgonált. Lehet, hogy ennek az emléke vagy talán Klárának őt
               egész este kísértő alakja okozta, hogy játékának főtémájául most megint a szerelme
               miatt halálbahülő régi Abáty-lányt választotta. De most a halál engesztelhetetlenül
               erős volt. A hűséges szív fölé hatalmas márványobeliszket emelt s a múló időből
               évszázadok kriptáját építette rá. Lehet-e oly ereje az életösztönnek, az életet szülő
               szerelemnek, hogy az elporladt szivet új szerelemre szítsa?...</p>
            <p>Tamás a koporsóban mozdulatlanul fekvő, szemfedővel borított lányra nézett s lelke
               annyira összenőtt most a múlandósággal, hogy azoknak sajátságos hangját tudta az
               orgonából elővarázsolni, akik mindig szerencsétlenül síklanak el a megvalósulás
               formái között anélkül, hogy valósággá tudnának elevenedni... A halottakról, a holt
               szándékokról, a holt szenvedélyekről énekelt, a meg sem születettekről, de mégis
               holtakról.</p>
            <p>E hangok hallatára Abáty Andor egész testében kiegyenesedett. Mintha szörnyű,
               legyőzhetetlen vágy fogta volna el a világ után, ahonnan ezek a hangok felé
               csengtek. A halál eleven látomása emelkedett fel vele szemben oly nyilvánvaló erővel
               és teljességgel, hogy most benne is megmozdult a lelke mélyén szunnyadó életösztön s
               visszakövetelte a haláltól az életet.</p>
            <p>Szembefordult a ravatallal, ráborult a lecsüngő szemfedélre és zokogástól fojtott
               hangon ismételte:</p>
            <p>- Perqué has muerto?...</p>
            <p>Az orgona átvette a haláltvádló, örökké haszontalan panaszt. Zengő sóhajai többé nem
               a kérlelhetetlen halál hatalmát hirdették, hanem az emberi fájdalmat szólaltatták
               meg, amelynek joga van felelősségre vonni a halált és talán olykor hatalmába is,
               karjai közül kiragadni az elrabolt életet.</p>
            <p>Tamás úgy érezte, hogy a zene hullámai rajta is erőt vesznek. Váratlan hatalom
               kerekedett föléje s őt, mint gyermeket, magával ragadta soha nem sejtett érzések
               hullámain...</p>
            <p>A szemfedél, amely a koporsóban nyugvó lányt eltakarta, Abáty Andor görcsös
               fuldoklása alatt mind jobban siklott lefelé, mint ahogy megindulnak a fehér felhők,
               hogy a holdfénytől megittasult táj a maga egészében kibontakozzék. Tamás őrült, lázas
               szemekkel tapadt a mind ismerősebben felbukkanó arcra. Nem tudta, hogy évszázadok
               vagy a tegnap ködéből tünik-e elő, csak úgy, érezte, hogy elsősorban és talán egyedül
               neki hozza az üdvösséget, a hitet, az életet...</p>
            <p>Halk sóhajtás emelkedett a lány kebléből és fehér-ruhásan, rózsakoszorús fejjel, a
               várt spanyol táncosnő helyett Abáty Klára ült fel a ravatalon.</p>
            <p>Tamás tudta, hogy számára most vége a színjátéknak. Nála az igazi élet kezdődik.</p>
            <p>Klára felsikoltott, mintha csak most ébredt volna meg. Ez a fölényes erejű fiatal
               lány idáig pontosan végigcsinálta, amit magában elképzelt. Találkozni akart Tamással
               ugy, ahogy elhatározta azon az estén, amikor hozzátartozói Tamást oly méltatlanul
               bántották. Ábrándjaiban Tamás arca összeolvadt az osztrák főhercegével, kit apja
               szalonjában annyiszor látott s maga a régi Abáty-lány sorsát öltötte magára. Regényes
               képzelődés... Ki tudná megmondani?... Klára kitervelt, kierőszakoskodott mindent.
               Lekenyerezte a spanyol táncosnőt, aki helyett szerepet vállalt. Megvesztegette Andor
               belső cselédségét s ezen az estén a kis Ágnes kíséretében kilopódzott apja házából,
               hogy összekerülhessen, hogy újra éledhessen annak a férfinak a számára, akinek, úgy
               érezte, sorsa elkötelezte...</p>
            <p>- Klára! - ordított fel Andor, amikor a ravatalon felülő lányalakban unokahúgát
               ismerte fel.</p>
            <p>Tamás keze levált az orgonáról.</p>
            <p>Egy pillanatig csend támadt a kápolnában, amíg a fehérruhás, gyönyörűséges lány
               lelépett a ravatalról.</p>
            <p>Andor kezét kulcsolva, kétségbeesetten állt a leány elé:</p>
            <p>- Az Istenért, mit tett maga, oktalan gyermek?... Micsoda őrültség?... Miért tette,
               feleljen?...</p>
            <p>Ekkor már Tamás is előttük állt. Klára nedves, élettől sugárzó szemekkel nézett rá,
               azután kezét nyújtotta neki.</p>
            <p>- Hallani akartam őt... - fordult azután Andorhoz. - A játékára voltam kíváncsi...
               Azért tettem ezt az őrültséget...</p>
            <p>Így ismerkedett meg Klára és Tamás.</p>
            <p>Andor azonban nem tudta ennek a jelenetnek regényességét élvezni. Eltekintve attól,
               hogy kivételesen szépnek ígérkező halálhangulattól fosztódott meg, egészen zavaros
               érzések támadtak benne unokahúgával és Tamással kapcsolatban, amelyek egyszerre
               nyugtalansággal, sértett büszkeséggel s valamelyes még homályba visszahúzódó
               féltékenységgel töltötték el. Ezzel a tudtánkívül s mintegy rajta keresztül szövődő
               képtelen históriával egyszersmindenkorra végezni akart.</p>
            <p>Kézenfogta Klárát s fejével hűvösen biccentve Tamás felé, a lányt magával vitte egyik
               szomszédos szobába.</p>
            <p>Tamás magáramaradt a kápolnában, ahol illatok szálltak s elhangzott, bűvös hangok
               bujdokoltak... Nagy színtér lett most számára ez a kis kápolna. Úgy érezte, hogy az
               élet legcsodálatosabb drámáját kell itt megjátszania.</p>
            <p>Arra, akit ebben a drámában magához társított, nem sokáig kellett várnia.</p>
            <p>Heves szóváltás után, amelynek foszlányai Tamásig elértek, Klára és Andor újra
               visszatértek a kápolnába.</p>
            <p>Klára nem volt többé a gondtalan gyermeklány, mint amilyen még akkor is volt, amikor
               idejött. Mintha megnőtt és rettenetesen megkomolyodott volna. De a felelősség, vagy
               talán sorsának öntudatos vállalása valamely szent fénnyel világította meg vonásait és
               gyújtotta fel szemét. Az a ritka jelenség volt, amely az életben nem sűrűbben adódik,
               mint az égi csoda.</p>
            <p>Abáty Andor pedig túl minden halálvágyon és halálérzésen, hidegen, elszántan, de
               únottan állt ott. Tudta már, hogy Pepita Algabenitát hazakergeti anélkül, hogy szóba
               állna vele. Maga pedig a napokban újra külföldre utazik.</p>
            <p>Tamáshoz oly hűvösen és messziről szólt, mintha innen már ezer kilométernyi
               távolságra volna:</p>
            <p>- Kérlek, kísérd haza húgomat... Clarisse szobalánya vár rátok az előszobában...</p>
            <p>*</p>
            <p>Ezt az utat pedig az Óvártól a monostoriúti főispáni palotáig, hiába jelentette be
               oly hivatalos és hideg hangon Abáty Andor, nem lehetett a közönséges életútak közé
               számítani. Ösvényét fényből szőtték azok a természetfölötti hatalmak, amelyek néha
               helyen kívül és időn felül ragyogó útat építenek, hogy rajta az örök boldogság
               elvonuljon. Tamás és Klára borongó balsejtelemmel úgy érezték, hogy számukra ezekbe a
               rövid percekbe szorul mindaz a boldogság, ami más embereknek egész életük útjára
               szóródik el...</p>
            <p>Maguk sem tudták miért, de egész idő alatt franciául beszélgettek. Talán az első
               francia szavakat indokolttá tette a kis Ágnes közelsége, amíg az Abáty-házból
               kimentek. Azután pedig már nem is gondolt rá, hogy azoknak a belülről jövő, ősi
               mondanivalóknak, amik ajkukra tolultak, megváltoztassák a köntösét.</p>
            <p>Klára Tamást kis mellékuccákon vezette. Monostoriúti házuk kertje az Olt-ágig nyúlt,
               amelyen át hídat vertek a Fürdő ucca felé. Ezt az uccát mindakét oldalon jórészben
               kertek szegélyezték. Óriási, hallgatag szomorúfűzek fürösztötték ágaikat az alattuk
               megcsillanó víz hullámaiban. Az égen fényességében kiteljesedve lebegett a hold.
               Hatalmas csillagos ég borult feléjük, amelyre néha-néha felnéztek, ha gondolataik
               vagy szavaik ragyogó uszályát odaképzelték a fénylő, végtelen azurmezőkre...</p>
            <p>Klára elmondta, hogyan tervelte ki találkozásukat. Tamás erősítette, hogy attól a
               pillanattól fogva, amint lábát Andor házába tette, tudta, hogy látni fogja
               Klárát.</p>
            <p>- Klára!... Klára!... - ismételte, mint tébolyult s úgy érezte, hogy valami
               hihetetlenül szelid, édes titokzatosság megy mellette, amelyről voltaképpen azt sem
               lehet tudni, hogy nem az ég valamelyik szögletéből érkezett-e ide?...</p>
            <p>Tisztázták egymás közt előbbi ismeretségük minden részletét, amikor világi fogalmak
               szerint még nem voltak ismerősök. Klára elmondta a leejtett ostor történetét. Tamás
               beszámolt a levélről, amelyre a Kikakker-kávéház terraszán az a különös fény
               esett...</p>
            <p>Klárán világoskék, prémgalléros köpenyeg volt. Halvány, sugárzó arcára nagy,
               feketeszalagos florentinkalap vetett árnyékot. Szokatlanul enyhe októbervégi éjszaka
               volt. A kis uccákon ellen nem őrzött közelségben mentek, mögöttük jó messzire
               bandukolt Ágnes. Az egész úton senkivel sem találkoztak. Csupán a Fürdő ucca elején
               történt velük valami, amire egy pillanatig nyugtalanul figyeltek fel. Egyik
               földszintes ház nyitott ablakán valaki kinézett, amikor arrafelé közeledtek. Ők arra
               lettek figyelmesek, hogy láttukra halkan felsikoltott és gyorsan visszahúzódott.
               Göndör, feketehajú lányalak volt. Tamás a körvonalait egészen élesen látta a
               kivilágított szoba hátterében. A lány csak annyit mondott: „Jesszus...” Valószínüleg
               felismerték őket...</p>
            <p>De nem tudtak ennél a dolognál sem sokáig időzni. Mintha minden gondolatukat, minden
               gondjukat valami ezerszer fontosabb nyűgözte volna le... Mi?... Talán felmenni a
               csillagokig?...</p>
            <p>A kis vashídon és a berozsdásodott zárú ajtón át jutottak be a főispáni ház
               kertjébe.</p>
            <p>- Mint gyerek, órákig tudtam erről a hídról nézni a víz tovasiető hullámait - mondta
               Klára, amikor átmentek a hídon.</p>
            <p>Tamás látta őt, mint kis gyermeket. Majd később a növekvő lányka órát vesz a
               filagóriában. Azután a tennisz... Az elhagyatott pályán a levegő hullámai őrzik
               alakját... És mind tovább... nő a lányka... Ott a feketén várakozó, nyitott ablak
               mögött a szoba, ahol a mostani Klára él, aki, amíg a harmatos fűben szoknyáját
               felhúzva lépked, s a friss éjszakai levegőben magán kabátját összehúzza, egész
               szépséges, könnyű alakjában kibontakozik...</p>
            <p>Tamás szerette volna egybeölelni a lánynak az évek folyásán széteső alakjait.</p>
            <p>Megérkeztek a terrászhoz, amely a szalon folytatásaként nyúlt ki a kertbe. A lábukba
               ütköző lépcső, mintha álmukból ébresztette volna fel őket...</p>
            <p>Tamás felnézett a leányra és megborzongott a csodálattól. Úgy érezte, mintha most
               látta volna életében először. A gyöngyszínű szürkületben alakja megteljesedett.
               Nagyobb, jelentősebb lett, mint máskor. Úgy állt előtte, mint jelenség, az isteni
               megáldottságnak fénylő szépségében.</p>
            <p>- Nézze - mondta neki Tamás elfuló hangon, - nem is tudom, mit mondok. De az az
               érzésem, hogy maga az első állomás az életemben... Talán az anyám?... Lehet, de az
               még az öntudatlan világa... Most itt állok maga előtt, mindenből kivágva...
               egyesegyedül... és csak a magával való viszonylatban... Pusztuljak el, ha valaha is
               megcsalom ezt az érzést, ami most eltölt magával szemben!...</p>
            <p>Egy percre leültek a terrász padjára és a kis Ágnes elébük ült félálomban szendergve,
               a lábukhoz bújva, mint hűséges kutya.</p>
            <p>Klára Tamásnak kinyújtott karjára fektette fejét és Tamás arca egy pillanatra
               hozzásímult a lány üdvösségnyújtó arcához...</p>
            <p>Azután mindaketten megrebbenve álltak fel. Mintha valaki látta volna őket: elébük
               állt a hajnal. A lány a kulcsot, amellyel a kerti ajtót kinyították, Tamásnak
               nyújtotta:</p>
            <p>- Most majd kimegy - mondta elgondolkozva, elmerengő hangon, - és majd maga után
               bezárja az ajtót... Ne felejtse el, hogy engemet is bezárt... És hogy én szabad nem
               leszek soha, csak akkor, ha maga ezt az ajtót újra kinyítja...</p>
            <p>Tamás átvette a kulcsot. Klára és a kis Ágnes a következő pillanatban eltüntek a
               veranda ajtaján, mintha csak árnyékok lettek volna.</p>
            <p>Tamás egyedül maradt, de ahogy elindult, úgy érezte, hogy a születő nap minden fényét
               az útjára szórja...</p>
            <p>Átszelte a kertet és az ajtót gondosan bezárva, a kulcsot zsebébe tette.</p>
            
         </div>
         <div type="chapter">
            <head>VIII.</head>
            <p>Az óvári Abáty-ház kápolnájában lefolyt éjszakai jelenet óta két hét is eltelt
               anélkül, hogy Tamás akár Andorról, akár Kláráról valamit is hallott volna. Életéből
               nyomtalanul eltüntek. Hiába ment el naponként háromszor is a főispáni ház előtt, a
               Monostori útra néző nagyablakok mögött a várva-várt, ismerős arc sohasem bukkant
               fel. A Fürdő ucca felé pedig, a kerti ajtóhoz közeledni sem mert. Hátha kiderül, hogy
               a kis folyón átvetett híd, az éjszakai csendben mozdulatlanul elnyúló kert mind csak
               álom volt. Vagy talán valamelyik szép francia versben olvasott róla. Vagy velencei
               kóborlásai között látta valahol...</p>
            <p>Igazán. Bátran lehetett csak álomkép, Tamás gyötrődő képzeletében, sóvárogva
               visszaidéző emlékezetében annyira lefoszlott róla minden valóság-íz. Pedig tudta,
               hogy mégis lesz folytatása. Magánál őrzött egy kulcsot, amellyel nemcsak az elzárt
               álomkirálynőt szabadítja ki, hanem megold sok rejtélyt is, ami most nyugtalanítja.
               Meg kell tudnia, mi volt az értelme az egész titokzatos kápolnai jelenetnek? Miért
               feküdt koporsóba Abáty Klára, bátyjának beteges halálkultuszát felhasználva, miért
               játszott végig komédiát, amely könnyen visszatetsző és elijesztő lehetett volna...
               Ha csak vele akart megismerkedni, ezer más módja is lehetett volna annak.</p>
            <p>És mégis. Érdemes volt a feltámadásnak, a halál fölött való győzelemnek ezt a
               hangulatát megélni! Tamás visszaemlékezett érzéseire, amikor az orgona felett a
               ravatalra nézett s a koporsóból Klárát látta felemelkedni. Olyan természetes, magától
               értetődő volt az egész. Mintahogy a nap kél fel. Igaz, hogy kissé színpadias
               díszletek között.</p>
            <p>De ami azontúl következett, kettőjük sétája és beszélgetése a kis uccákon át egészen
               a kertig... Ó, arra még visszaemlékezni sem lehet izgalmas, boldog szívdobogás
               nélkül. Ha Tamás esténként álmatlanul dőlt végig ágyán, láthatatlan hárfa csúszott
               feléje, mint a haldokló Szent Ferenchez s húrjai közül sóhajtva emelkedtek ki, vagy
               zengő búgással haltak el a lányka szavai. Egy nyugodt éjszakája sem volt azóta. Ha el
               is szendergett, sejtelmesen szép s mégis kínzó álomképeiben mindig a lány iránt való
               érzése bújt meg.</p>
            <p>Egyszer kerti kőasztalon hosszúszárú, bíborvörös rózsákat látott feküdni.
               Legyőzhetetlen vágy fogta el, hogy az asztalhoz menjen, felemelje és megszagolja a
               harmatos virágokat. És amikor hozzájuk nyúlt, borzalommal vette észre, hogy a rózsák
               nehezebbek az ólomnál s képtelen felemelni őket..</p>
            <p>Nehéz, nyomott kebellel és könnyes szemmel ébredt...</p>
            <p>Éppen ez után a különös álma utáni délelőttön fáradtan, letörten ült az igazgatói
               szobában íróasztalánál s jelentést írt a főigazgatónak arról, hogy az új iskola
               építése befejeződött és az átköltözködést meg lehet kezdeni.</p>
            <p>Nem is figyelt rá, amit írt. Hetek óta már nem volt az az igazgató, aki könnyen,
               félkézzel végzi munkáját s erejének javarészét más, nemesebb feladatokra fordíthatja.
               Tolla sercegve szántott végig a papiroson a boltíves szoba csöndjében, amikor a
               szolga ajtót nyitott s egy hölgyvendéget jelentett be.</p>
            <p>Tamás üres, merev tekintettel nézett a közeledő, nyúlánk, feketeruhás asszonyra és
               megremegve csak akkor emelkedett fel, amikor már a hölgy mosolyogva nyújtotta
               kezét:</p>
            <p>- Alvinczyné vagyok.</p>
            <p>Tamás most egyszerre megérezte, hogy az ismeretlen, előkelő hölgy látogatása Klárával
               van összefüggésben. Homályosan emlékezett is arra, hogy Klára beszélgetésük
               alkalmával említette is ezt a nevet.</p>
            <p>A grófné kissé feltolta arcán a fátyolt, amire igéző, zöldeskék szeme teljes
               szépségében sugárzott elő. Azután minden elfogódottság nélkül, a társasági hölgyek
               biztonságával kérdezte:</p>
            <p>- Lehet itt az igazgató úrral pár percig zavartalanul beszélni?...</p>
            <p>Tamás fejével bólintott, a grófnét hellyel kínálta s becsengette a szolgát, akinek
               meghagyta, hogy senkit se bocsásson be.</p>
            <p>Alvinczy grófné elmondta, hogy megbizatásból jön. Abáty Andor vasárnapra szivesen
               látja Tamást Bánhidára abból az alkalomból, hogy két idősebb, előkelő francia
               hölgyvendége lesz, akik Abáty Andor nagynénjeit, a Henter baronesszeket keresik
               fel.</p>
            <p>- Tudja, ez a két vénkisasszony bolondja a teozófiának s a francia hölgyek is
               valószínüleg ebből a szektából valók... Ezeket a francia hölgyeket kellene magának
               szórakoztatni, minthogy jól ismeri nyelvüket... Na, ne ijedjen meg!... Segíteni
               fogok én is magának...</p>
            <p>Amíg a grófné ezeket mondta, élénken figyelte Tamást, aki a melegen sugárzó, kutató
               asszonyszemek előtt nem sütötte le tekintetét, de nem is árult el semmit. Lelki
               gyötrődései, álmatlan éjszakái olyan fátyollal vonták be szemét, amely mögé még egy
               olyan élesen figyelő tekintet sem láthatott, mint amilyen a Magda grófnőé volt.</p>
            <p>- Természetes, Klára is kint lesz, aki egyébként mindjárt Abáty Andor vacsorája után
               Bánhidára ment...</p>
            <p>Tamás ajka megremegett a nyomatékkal kiejtett szavakra. Vajjon ez a hölgy s a
               városban mások is tudnak-e az Andornál történtekről? - vetődött fel Tamásban a
               kérdés. Borzasztó volna, ha ennek az éjszakának titokzatos varázsát a pletyka
               bemocskolná!...</p>
            <p>Magda grófnő kis szünet után, amely alatt csak ajkának különös mosolya és
               tekintetének megejtő kedvessége beszélt, megint visszatért a vasárnapi látogatásra s
               megmagyarázta, hogy miért jött személyesen a meghivást átadni. Úgy volna ugyanis jó,
               ha a két francia hölggyel együtt mennének a vasárnap reggeli nyolcórás vonattal. Még
               kiérhetnének misére is, amelyen az igazgató úr orgonálhatna...</p>
            <p>Tamás mosolyogva szólt közbe, hogy nem játszhatik, mert fogadalma tiltja...</p>
            <p>- Mióta?... - vetette fel a kérdést Magda grófnő megint olyan különös hangsúllyal,
               amely után a társalgásnak pillanatokig el kellett akadnia.</p>
            <p>Pedig Tamás aggodalma a kápolnai jelenettel kapcsolatban nem volt indokolt. A grófné
               biztosan csak azt a nagyon keveset tudta, ami Abáty Andor minden óvóintézkedése
               ellenére is kiszivárgott. Ezek szerint mindenki úgy tudta, hogy Tamás a spanyol
               táncosnő bemutatkozásán orgonált. Híre futott annak is, hogy Tamást egy éjszaka
               látták Klárával. Ezt a Mártonffy lány mondta, aki a Fürdő uccában éppen akkor csukta
               be az ablakot, amikor Klára és Tamás arra mentek. Magda grófnő hallott erről is.
               Természetesen neki meg voltak a maga benső következtetései, amiket Klárának hozzá
               írt, kissé kúszált levele is kiegészített, amelyben Tamás meghívására kérte meg.
               Ebben a levélben Klára részletesen tért ki a francia hölgyek látogatására, a
               „tant”-ok elragadtatását is ecsetelte, akik végtelen boldogak volnának, ha Magda
               grófnő is kijönne Bánhidára (Magda grófnő ezeket a sorokat hevesen dobogó szívvel
               olvasta). Klára néhány szóval Andor kedélyállapotáról is írt, amely nem a legjobb.
               „Nagyon-nagyon szeretnék minderről négyszemközt beszélni Veled” - így hangzott Klára
               levelének az a részlete, amely mindennél világosabban jelezte, hogy az események
               zajlása megindult.</p>
            <p>Andor és ő... Klára és... Tamás.</p>
            <p>...Ki ez a Tamás?...</p>
            <p>Alvinczy grófnő szeme, mint vesékig látó reflektor, igyekezett Tamás lényét
               felderíteni. Csak azért érdekelte, mert érezte, hogy Klárán és Andoron keresztül
               talán neki is lehet köze hozzá, amikor jó volna róla tudni, hogy kicsoda, amikor jó
               volna ismerni gyengéinek és erejének egyenlegét. Ez a várható kapcsolat elég volt a
               grófnőnek arra, hogy Tamástól kikövetelje testi-lelki nacionaléját.</p>
            <p>Külsejével meg volt elégedve. Művészember külseje. A grófnő külföldi utazásain sok
               művész-híreséggel ismerkedett meg. Tamás megjelenése egyiküknek sem vált volna
               szégyenére. Magda grófnő megértette, hogy Klárának feltünhetett.</p>
            <p>De mi van a külső mögött?</p>
            <p>Magda grófnő tudta beszéltetni a férfiakat. Tamást nem volt nehéz élete legnagyobb
               kérdéséhez vezetni. „Az egész ember keresése...” „Az új, boldogító hit...” „A
               százszázalékos élet...”</p>
            <p>A grófné véletlenül lelki rokonra talált Tamásban. Ez a szellemi élet
               arisztokratizmusát keresi, ami után ő a vérségben és a jellemben olyan kevés
               eredménnyel nyomoz.</p>
            <p>Tamás egyszerre megnyerte őt. Nagy szellemnek, nagy művészi képességeknek adományát
               érezte meg benne s becsülte lelke vivódásait. A grófnő olyan volt, hogy ösztönszerű
               megérzéseire és emberismeretére mert mindjárt építeni is...</p>
            <p>Tamás melegen, fiatalos lelkességgel rajzolta fel előtte álmait a boldogabb emberről.
               De a grófné már nem figyelt erre. Igazi, őszinte öröm gyúlt fel benne, hogy Klára ezt
               az embert szereti. Igen, most már meg volt győződve róla, hogy Klára azzal a
               kivételes, ma már ritkaságszámba menő szenvedéllyel vonzódik Tamáshoz, ami csak
               magasabbrendű lelkek sajátja lehet. És erre a szenvedélyre Szentgyörgyi Tamás - a
               grófné nem csalódhat, - méltó, vagy legalább is méltónak kell lennie. Magda grófnő
               világosan érezte, hogy itt, a két kiváltságos léleknek találkozásában, közbenjárására
               és segítségére szükség lehet s ezért állt a cselekvésnek már leküzdhetetlen
               lendületével Tamás elé:</p>
            <p>- Hallgasson most rám, Szentgyörgyi Tamás - szólt hozzá emelt, alig észrevehetően
               remegő hangon. - Abáty Klára voltaképpen a húgom, s egy idő óta több is, talán hozzám
               legközelebb álló vérségem és reménységem. Azért mondhatom azt, amit mondok: ritka
               kincs ez a lány annak, akit szeret... Mondja, megérdemli maga, hogy ez a lány
               szeresse?...</p>
            <p>Tamás arcát elöntötte a vér. Nem számított rá, hogy a grófné ilyen leplezetlenül
               beszéljen hozzá. Ez a bizalmasság kissé fájt is, mert úgy érezte, hogy nem baráti
               vonzalomból ered, hanem talán abból a fölényességből, amit ez az öntudatos
               arisztokrata nő bizonyára minden aggodalom nélkül enged meg magának azokkal szemben,
               akik nem az ő osztályából valók. Azért fájó sértődöttség is volt a hangjában, amikor
               magából kikelten válaszolt:</p>
            <p>- De grófné, ki meri csak egy percre is hinni, hogy Abáty Klára engem szeret?... És
               ha - tette hozzá most már öngúnnyal; - ez mégis előfordulna, legyen nyugodt, különbül
               tudnék viselkedni, mint Rigó Jancsi...</p>
            <p>Most Alvinczy grófnén volt a tiltakozás sora. Érezte, hogy elragadtatta magát. Ilyen
               messzire nem akart menni. Föllobbanó kétségbeeséssel biztosította Tamást, hogy
               egészen félreértette. Hiszen ő, igazán, nem tudhat semmit, de ha mégis így volna...
               Csak arra akarta figyelmeztetni, hogy Abáty Klára egész természetesen csak
               szenvedélye lendületét követi, de nem számol a lehetőségekkel... Tamás idegen ebben a
               városban. Nem tudhatja, nem értékelheti, mi történik körülötte. Abáty Árvéd és
               egyáltalában az egész család a lány vonzalmát Tamás iránt még gondolatban sem tűri
               el. Ne vegye túlzásnak: inkább megölik ezt a szegény gyermeket... Ezért tört elő
               belőle az imént a nyugtalanság, vajjon Tamás mellette lesz-e egészen ebben a Klárára
               nézve egyenlőtlen harcban?...</p>
            <p>- Ugyebár barátságból, a mü barátságunk szempontjából, nem volt tapintatlanság ezt a
               kérdést előhozni?...</p>
            <p>Magda grófnő kezét nyújtotta Tamásnak és áradó, melegséggel teli tekintettel nézett
               rá.</p>
            <p>- Bocsásson meg, grófné - hajtotta meg magát Tamás teljesen lefegyverezve.</p>
            <p>A következő pillanatban ez az asszony, akin az érzelemhullámok állandó hevességgel
               csapkodtak át, a meghatódottságból minden átmenet nélkül szökken át a vidám és
               túláradó barátságosságba. Most már bizonyos volt benne, hogy Tamást nem sértette meg
               s ennek nagyon örült... Érdeklődve nézett körül az igazgatói irodában és finom, talán
               egy kicsit hízelgő megfigyeléssel állapította meg, hogy annak berendezése Tamástól
               teljesen idegen...</p>
            <p>- Ó, maga nagyon érdekel engem - mondta kedvesen s különös gyöngédséggel, ami ebbe a
               büszke, komoly érdekességű asszonyhoz furcsán állott, végigsimított Tamás karján -
               Bánhida után többször kell majd hozzám jönnie!...</p>
            <p>Tamás érezte ezeknek a szavaknak szivetfelverő ígéretét - Klára felé...</p>
            <p>Megegyeztek a bánhidai út részleteiben. Még egy bensőséges, megfejthetetlen
               jelentőségű tekintet s azután az asszony, mint valami jelenség, elfoszlott az ajtó
               boltívének sötétségében.</p>
            <p>Tamás pillanatokig állt tépelődve, mozdulatlanul a csendbeborult irodában, mintha
               bonyodalmas életúton saját magát és sorsa tudatát elveszítette volna.</p>
            <p>Az óravégi csengetés hívta vissza az önmagába való süket elmerülésből.</p>
            <p>*</p>
            <p>Tamás nem szeretett, nem akart hinni a babonás elősejtelmekben, de lehetetlen volt
               nem gondolnia első bánhidai útjára s az akkor lelkében gomolygó titokzatos
               várakozásokra, most, amikor egészen más helyzetben s a várakozások fél
               beteljesülésével ismét a bánhidai vonaton ült.</p>
            <p>Ezuttal nem Várnay Sándor volt az utitársa. Szemben vele Alvinczy grófné ült, aki a
               bánhidai kastéllyal való bensőséges kapcsolatot jelentette. Két oldalán a két francia
               teozófus hölgy foglalt helyet. Les demoiselles de Mignal!... Az öregebbiknek egészen
               ősz haja volt, mégis piros arcszíne, szemének friss, érdeklődő tekintete olyan
               fiatalos jelleget kölcsönöztek neki, amelyet jóval fiatalabb húgánál hiába keresett
               az ember. Az ifjabb De Mignal kisasszony mintha ráncos bőrrel, fakult tekintettel
               jött volna a világra. Az öregség nála természetes, veleszületett állapot volt.
               Egymásbakulcsolt száraz kezekkel ült s mintegy nagy pápaszemének csillogó vértjei
               mögé egészen visszahúzódva, csak nagyon ritkán, egészen messziről szólalt meg. Akkor
               is csupán a szektáját érdeklő kérdésekben. Shurenek, a nagy francia teozófusnak
               kedvelt tanítványa volt és a francia teozófusok hivatalos egyesületének titkárnői
               tisztségét töltötte be.</p>
            <p>A „fiatal” De Mignal nagy tisztelettel beszélt a Henter baronesszekről, akikkel élénk
               levelezést folytatott. Tamás nem ismerte a Henter baronesszeket. Magda grófnő néhány
               szóval találóan írta le Abáty Andor nagynénjeit, akik mindenféle okkult tudománnyal
               szivesen foglalkoztak s valóságos elvarázsolt kastélyt csináltak a bánhidai
               Abáty-házból. Hatvan éven felül voltak, de még mind a ketten fiatalosan öltözködtek.
               A földi életről semmi tapasztalatuk nem volt. Flörtjeikről nem tudott a krónika,
               egyiknek mintha negyven évvel ezelőtt lett volna kérője... de ennek az emléke is
               elveszett. Egészen a szférikus világban éltek, állandóan a holtak szellemeit idézték
               s a körülöttük lévő emberekben és állatokban csak különböző „inkarnációkat” láttak,
               amelyeknél sokkal jobban érdekelték őket régebbi, leélt „én”-jeik...</p>
            <p>- Szegény kis Klárát ezeknek a bolondoknak a kezére bízták, amíg az apja künt
               Magyarországon politizált - jegyezte meg Tamáshoz fordulva, magyarul Alvinczy
               grófné.</p>
            <p>Tamás nagy tisztelettel hódolt meg a fiatalabbik De Mignal kisasszony teozófiai
               tudománya előtt, de szivesebben beszélgetett az idősebbikkel, aki Bretagneban nőtt
               fel és sok olyan kedves helyen volt járatos, ahol Tamás is megfordult. Ennek a De
               Mignal kisasszonynak volt érzéke az omlettek, naplementék, a kitünő breton almaborok
               iránt s nem lebegett annyira az azurmezőkön, mint húga.</p>
            <p>Az úton egyébként inkább csak az idősebb De Mignal és Tamás beszélgettek. Alvinczy
               grófné is mind kevesebbet szólt, ahogy Bánhida felé közeledtek. Valami nagy várakozás
               ömlött el rajta. Olyan volt, mint felgyújtott csillár. Az egész lénye ragyogott és
               biztató, hivő szemét nem vette le Tamásról.</p>
            <p>A grófné érezte, tudta - és a megérzésnek ezt a bizonyosságát Tamás is csakhamar
               átvette, - hogy ma egész életükre kiható események, belső izgalmak várakoznak
               rájuk...</p>
            <p>Ezzel az igéretteljes tudattal jó volt Bretagneról, a kopár, különösszínű sziklák
               között elnyúló végtelen tengerről beszélni, mintha csak a lélek messzi kóborlása nem
               akarta volna megzavarni azt a közeli színteret, ahol addig, amíg vonatuk arrafelé
               sietett, egy őket érdeklő drámának díszleteit állították fel.</p>
            <p>Bánhida állomáson négy elébefogott, ideges almásszürkével Andor hintója várt rájuk. A
               négyes pár perc alatt az Abáty-kastély fehér márványlépcsős, kerti terrasza előtt
               torpant meg. A terrasz nedvességtől ázott s lehullott levelek borították. Késő ősz
               terjengett a kertben, amelynek hűvösséget a nehezen előbuvó nap alig enyhítette. Zöld
               fenyők között az Abáty-lány szobra fehérlett. A régi, barokkstílű kastély, amint a
               kocsiról leszálltak, még egy pillanatig elhagyatottan és részvétlenül állt, mint az
               őszi haldoklás felett valami kéttornyú, óriás kripta...</p>
            <p>Egyszerre azután a veranda nagy üvegajtója csörömpölve tárult ki s a vigyázzba
               merevedő két hatalmas inas között világoszöld selyemruhában, fejükön nagy, álluk alá
               fekete szalaggal szorított fehér posztókalappal előlibegtek a Henter baronesszek. A
               lépcsőkön nem szaladtak, hanem fodros, harangalakú szoknyájukban valósággal repültek
               vendégeik elé...</p>
            <p>Tildi és Hildi. Két meghatározatlan korú, lelkesültséggel, élénkséggel teli hölgy,
               akiknek áradozásában, hideg, szinte gépies rajongásában volt valami kísérteties.
               Aprólékos pontossággal kifestett, majdnem kicsíszolt arcuk olyan volt, mint álarc;
               fiatallányos, halcsontos, csipkével, szalagokkal díszített élénkszínű ruhájuk
               múltszázadbeli garderob gondosan megőrzött darabjainak látszott.</p>
            <p>Először a két francia hölgyhöz száguldoztak, zárt szobák avas illatát árasztva ruháik
               felkavart fodraiból. Pillanatokig az elragadtatástól mozdulatlanul álltak meg a két
               teozófus hölgy előtt és csak felkiáltásaikkal biztatták egymást:</p>
            <p>- Ó, nézd, be kedvesek!</p>
            <p>- Ó, nézd, milyen bájosak!</p>
            <p>- Öleld meg őket, Tildi!</p>
            <p>- Csókold meg őket, Hildi!</p>
            <p>A rajongó szavak nem akartak kihalni festett ajkaikról s a furcsa az volt, hogy
               ezeket a szerető kifejezéseket fagyasztó közömbösséggel tudták eldarálni.</p>
            <p>Az önkívületes elragadtatás jelenetei különben megismétlődtek Alvinczy grófnénál és
               Tamásnál is. Magda grófnénál azonban „királynői szépség”-ről, Tamásnál pedig Liszt
               Ferenc-i tudásról váltogatták hideg bókjaikat.</p>
            <p>Amíg a két tarka női kísértet felváltva ölelkezett és csókolózott a vendéghölgyekkel,
               az üvegajtó fehér keretében feltünt Andor alakja is. A ház ura ma a szokottnál is
               sápadtabb és összetörtebb volt.</p>
            <p>Klára világoskék ruhában a déli növényekkel megrakott üveges verandán várt a
               látogatókra. Haja egészen símán hátra volt szorítva. A lesimított fonatok elrejtették
               aranyszikrázását. Arca sápadt volt és kék szeme minden belső tűz nélkül csillogott,
               mint világos, azurszínű porcellán.</p>
            <p>A vendégeket a háziak kész programmal várták. Délelőtt lementek a templomba, azután a
               plébánosnál megnézték a bánhidai varrottasokat. Az idősebbik De Mignal kisasszony egy
               halom párnacsúpot, asztaltakarót és futót vásárolt össze. A fiatalabbik De Mignal a
               plébánost akarta a teozófia hívei közé csábítani. Latinul beszélgettek, ami egyébként
               nem könnyítette meg eszméik kicserélését, mert mindegyikük a maga anyanyelve
               hangsúlyával és kiejtésével mondta a latin szavakat. Alvinczyné Andorral elkísértette
               magát a templom mögötti sírkertbe, ahol egy kriptában anyaági rokonai pihentek... A
               grófné elmondta Andornak, hogy megholtakról neki mindig helyhez kötött emlékezései
               vannak. Nagyanyjának egy testvére is pihent itt, akit gyerekkorában ismert. Eddig rá
               sem gondolt, de most nem tudná megállni, hogy sirját fel ne keresse...</p>
            <p>- Lassanként az egész Erdély ilyen emlékekkel megszentelt hely lesz a számomra... -
               mondta elmerengve a grófnő.</p>
            <p>Abáty Andort megindította, hogy Magda grófnőben az elmúlással szemben ilyen
               kegyeletes érzések élnek... A grófnő a halálkultuszról elejtett és egyáltalában
               szándékosnak nem látszó több ilyen finom megjegyzéssel táplálta Andor kedvező
               benyomásait.</p>
            <p>Tamás az őszirózsákkal szegélyezett kerti úton állt Klárával s most látta, hogy
               milyen nehéz akár egy szót is elmondani annak, akit az elmerengő képzelet
               távollétében a szavak virágfűzéreivel tud elborítani.</p>
            <p>De a nap folyamán alkalmuk nyilt mindannak megbeszélésére, amiről e pillanatban úgy
               érezték, hogy áthághatatlan akadályokat emel kettőjük közé.</p>
            <p>Ebéd után a négy teozófus hölgy belső szobáikba vonult tanácskozni. Magda grófnő,
               Klára, Andor és Tamás kilovagoltak a kert fölött elnyúló bükösbe. Tamás még sohasem
               ült lovon. Ezt őszintén bevallotta, de nem akarták neki elhinni. Alig értek ki
               azonban a kerten túl a mezei ösvényre, nyilván bebizonyosodott, hogy Tamás igazat
               mondott. Magda grófnő és Andor előre lovagoltak. Tamás egy szelid, széleshátú kancán
               ült, amely egyszerre csak megbicsakolta magát és sehogysem akart előre menni. Az ok
               valószínüleg az lehetett, hogy párját az istállóban hagyták, s az állat erélytelen
               lovast érezvén magán, megkísérelte, hátha ő is visszakerülhet párja mellé. Lovas és
               ló között egyenlőtlen harc fejlődött ki, amelynek a vége az volt, hogy Tamásnak meg
               kellett a kancát fordítani, ha azt akarta, hogy menjen. Mihelyt azonban a visszafelé
               való víg trappolásban azzal kísérletezett, hogy a lovat megint az ellenkező irányba
               fordítsa, az tüstént megállt, mintha csak a patája a földbe ragadt volna.</p>
            <p>Tamás eredménytelen, de hősies küzdelme Klárát egészen felvídámította. Arcát pír
               öntötte el, szeme felélénkült. Minden eszközzel azon volt, hogy Tamás fáradozásait
               siker koronázza, de hiába korbácsolta a lovat, a makacs állatot ő sem tudta jobb
               belátásra bírni.</p>
            <p>Vissza kellett hát mindkettőjüknek térniük. Tamás lova ezt olyan örömmel vette
               tudomásul, hogy feltartózhatatlan galoppba kezdett s lovasát a kerten, a majorsági
               udvaron át úgy ragadta magával, mintha versenypályán futna. A sajnálatos az volt,
               hogy a ló lendülete még az istálló előtt sem szűnt meg és Tamást, aki csak az utolsó
               pillanatban kapta le fejét az alacsony ajtó alatt, magával vitte az istállóba egészen
               hűséges párjáig...</p>
            <p>Klára hosszan, jóízűen kacagott. Tamás póza, akinek kalapja a földre pottyant, haja
               lecsapzódott verejtékes homlokába, cseppet sem hasonlított a hősszerelmesekéhez...
               És mégis...</p>
            <p>Egy óra sem telt el s már halálos hallgatásba merülve ültek egymás mellett az üveges
               tornácon. A régi Abáty-lány szobra előtt kellett ide jönniök s mintha az ősnek
               tragikus szerelme őrült látomásaival és hallucinációival ide lopódzott volna
               utánuk...</p>
            <p>Klára szaggatottan, saját öntudata előtt is az érthetetlenséggel, misztikus
               befolyásokkal küzdve, elmondta, hogy Tamásban első pillanattól fogva a régi
               Abáty-lány feltámadt hercegét látta. Sőt, a legkülönösebb az, hogy még nem is látta,
               csak orgonálni hallotta s már tudta, hogy elfojtott, régi szerelmek készülnek
               megébredni... És, amikor a kerti útról visszanézett s megpillantotta Tamást, ó, akkor
               az egészen őrületes valami volt. Úgy érezte, hogy lényük, a kőszoboré s az övé,
               kicserélődik. Azontúl pedig minden kikerülhetetlen biztonsággal következett be. A
               sétatéren Tamás olyan volt, mintha a szalonukban lévő hercegi kép rámájából kelt
               volna ki. És ő akkor már nem tudott attól a gondolattól megszabadulni, hogy
               titokzatos erők játszanak vele. Lehet, hogy mindez eszeveszett képzelődés. Érzésébe
               gyermekkorában hallott történetek, teozófus nagynénjeinek a lélekvándorlásról vallott
               tanításai titokzatos módon szövődnek bele...</p>
            <p>- Ó, bizonyára így volt - erősítette a lány, aki olyan fölényesen tudta ilyenkor
               érzéseit boncolgatni, amikor beszélgetni kellett róluk. - Így volt, így volt -
               erősítgette Tamás is és hátborzongva gondolt a családjában élő legendára, amely a
               dunántúl élő egyik ősanyját egy vadászó Habsburg-herceggel hozta kalandos
               vonatkozásba!...</p>
            <p>Milyen őrültség! A felkavart képzetek és gondolatok olyan erővel sodorták őket
               egymáshoz, mintha felszaggatott ajtón és ablakon keresztül vihar tört volna rájuk és
               egymáshoz vágta volna őket. Ó, igen, ez volt az őrültség! Az egymásra szabadult
               ölelés, az egymásba forrt csók. Mintha a két vágy a végtelen világürbe fáradhatatlan
               szárnyalással századok óta repült volna, amíg végre e két remegő, forró ajkon
               egymásra talált... Beteges, eszefordult képzelődés volt-e, vagy a szerelemnek örök
               lélekarca, amely vonásait még az emberi korok előtti forró, teremtő rendülések
               időszakából őrizte meg?...</p>
            <p>E pillanatban világosan érezték mindaketten, hogy többet soha sem szakadhatnak el
               egymástól. Tamás könyörgött Klárának, hogy többé ne hagyja őt oly hosszú ideig
               magára. Klára elmondta, hogy miért kellett Bánhidára kijönnie. Andoron súlyos
               idegválság tört ki. Attól kellett félni, hogy megint öngyilkosságot követ el. Azt az
               éjjelt követő nap a szegény spanyol táncosnőt rögtön vonatra tette, azután napokig
               bezárkózott. Még őt sem eresztette magához...</p>
            <p>Klára szavaiból Andor lelki válságának különös tüneteire lehetett következtetni. A
               koporsóból felemelkedő unokahúga, amennyire megcsalta vágyakozását, képzeletében
               ugyanolyan mértékben mérges nedveket árasztott el. A tükör, amely eddig a gyermek
               Klára friss, üdítő arcát ártatlan ragyogással adta vissza, egyszerre megzavarodott s
               Andort sötét vágyak és borzalmas kísértések kezdték gyötörni...</p>
            <p>Minderről lehetett-e fogalma Klárának? Annyi bizonyos, hogy hősi elhatározással és
               valamelyes szent bizalommal jött ki Bánhidára, hogy a betegségében elgyermekesedő
               Andort meggyógyítsa.</p>
            <p>A kétheti itt tartózkodásnak azután meg is volt az eredménye. Andorban a felkavart
               érzések lassan letisztultak. Klára nagy egyedülvalóságában és magárahagyatottságában,
               ha csodálatos ösztönnel meg is tudta találni Andor betegségének orvosságát, de a maga
               érzéseiben, Tamással való viszonyában teljesen segítség nélkül maradt. És ekkor
               jutott eszébe, hogy Magda grófnőnek levelet ír. Az első rövid írást hosszas
               levélváltás követte. A lányka világosan nem írt meg semmit, de szavai a maguk
               egyszerűségükben is megéreztettek mindent, mint a muzsikaszó... És a kótát Alvinczyné
               olvasta, aki csodálatos ösztönnel érzett ki mindent s a lelkeknek ezekre az egymásba
               bonyolódó visszás érzéseire készült a maga külön építményeit felemelni.</p>
            <p>Tamás és Klára beszélgetése bizonyára a végtelenségbe nyúlt volna el, hiszen annyi
               mondanivalójuk volt. De együttlétüket az udvarról az üveges verandába is felhatoló
               zaj felriasztotta. A bükkösből az egyik erdészlegény vágtatva érkezett lován s Abáty
               méltóságos úr nevében rendelkezett, hogy haladéktalanul fogjanak be...</p>
            <p>Klára az izgatottan magyarázó erdészlegénytől a veranda egyik ablakán át
               tudakolta:</p>
            <p>- Mi történt?</p>
            <p>- A méltóságos grófné leesett a megvadult lóról s még most sem tért magához az
               erdészházban - adta meg lihegve a felvilágosítást az erdészlegény.</p>
            <p>- Magda ájulva fekszik az erdészházban!... - kiáltott fel sápadtan Klára. - Istenem,
               csak nem lesz komolyabb baja?...</p>
            <p>Klára a belső szobák felé futott. A ház egyszerre megelevenedett. Tildi és Hildi
               baronesszek sápítva jöttek elő. A francia teozófus hölgyek fejcsóválva „mon
               dieu”-ztek. A baleset híre igen érdekesnek ígérkező szeanszukat zavarta meg.</p>
            <p>Klára legelőbb nyerte köztük vissza nyugodtságát. Tamás csodálkozva látta rajta,
               hogyan alakul át egyik pillanatról a másikra. Intézkedni kellett. Tildi és Hildi
               képtelenek lettek volna erre. Klára rögtön kiadta a rendelkezéseket. Befogatott a
               könnyű fedeles kocsiba s egyben utasításokat adott, hogy az egyik vendégszobát
               alakítsák át betegszobának.</p>
            <p>Szerencsére Magda grófnő balesete nem fordult tragikussá. Ez a töretlen erejű asszony
               már mosolyogva ült a kocsin, amely őt visszahozta s a gyámolt betegnek inkább Andor
               látszott, aki végtelen izgalmakon ment keresztül, amíg a halálos aléltságba merült
               Magda grófnőt sikerült életre hívnia... Ezuttal nem olyan megjátszott
               életreébredésről volt szó, amilyeneket ő a kápolnájában megrendelni szokott, vagy
               legalább is Andor igazán nem gondolhatott erre... Úgy is ült Magda grófnő mellett a
               kocsin, az óvásnak és féltésnek akkora feléje sugárzó szeretetével, mintha maga
               mellett életének megmentett nagy csodaművét őrizte volna... Arcukról valóban kettőjük
               közül valamelyiknek nagy csodaműve félreismerhetetlenül sugárzott le.</p>
            <p>Magda grófnő kutatva pillantott végig Klárán és Tamáson. De ezek az ő színjátékának
               nem voltak nézői. Valószínüleg azért, mert a magukéba voltak annyira beleveszve.</p>
            <p>A bánhidai látogatás után Tamás mindennap találkozott Klárával. Eleinte Alvinczy
               grófnénál jöttek össze. Ezeknek a találkozásoknak alig volt több tartalma és értelme,
               mint hogy lássák egymást. Klára néha csak pár percig maradhatott. Legtöbbször arra
               sem volt alkalmuk, hogy négyszemközt beszélgethessenek. De azért mégis felejthetetlen
               gyönyörűséget nyújtottak mindkettőjüknek ezek a napok.</p>
            <p>Amikor Tamás érkezett, rendszerint csak Magda grófnő volt egyedül otthon. Hosszas
               beszélgetéseik alatt egészen közel került ehhez a kivételes asszonyhoz. Tamás
               mindjárt megérezte, hogy itt az ő és Klára ártatlan idilljének paravánja mögött nagy
               szerelmi regény készül Magda grófnő és Andor között. Közvetlenül erről soha szó sem
               esett kettőjük között, de azért minden mondanivalójukat tulajdonképpen az egyéni
               helyzetükből származó érzések árnyékolták vagy világították át. Magda grófnő harcolt.
               Harcolt elsősorban önmagáért, de nem kevésbbé Andorért is.</p>
            <p>Tamás lassanként rájött, hogy ezt az asszonyt szerelmi érdeklődéseiben is valamely
               közéleti szereplési vágy vezeti. Mintha nagy politikusi képességek korcsosultak volna
               benne el asszonyi tulajdonságokká; azért szeretett, hogy szerelmén át
               felszabaduljanak közéleti nagyravágyásai. Számára Andor több volt érdekes férfinál.
               Ki akarta gyógyítani beteges halálvágyából, életet, erőt akart bele önteni s
               felélesztett életkedvét nemcsak pusztuló osztályának, hanem az egész elalélt
               Erdélynek szolgálatába akarta állítani.</p>
            <p>Ezeken a beszélgetéseken a grófnő és Tamás között lassanként barátságos összeesküvés
               alakult ki. Alvinczy grófné sokat elfogadott Tamás forradalmi elveiből és Tamás
               valahogy mélyebben belepillantott azokba a titkos tartalékerőkbe, amelyeket valakiben
               a vérségi kötelezettség, a családi hagyomány és a történelmi öntudat képes táplálni.
               Rájött arra, hogy benne sok az elmélet, ami mindenesetre lassabban tud életté
               elevenedni, mint a jellemekben megbújó ösztön.</p>
            <p>Sok mindenről tudtak beszélni, mert mindkettőjük érdeklődését hasonlóan csak egyetlen
               egy nagy kérdés töltötte ki, Tamásét Klára és Magda grófnéét Andor.</p>
            <p>Klára és Andor bensőségesebben voltak jelen a grófnő szobáiban, amikor nem voltak
               ott, mint amikor megérkeztek. Klára lényét és rejtélyét Magda grófnő szerette
               magyarázni s ilyenkor Tamás sugárzó arccal figyelt rá. Andorról viszont Tamás beszélt
               sokat s Magda grófné karosszékébe süppedve, lábait szoknyája alá felhúzva, kitágult,
               fénylő szemekkel hallgatta.</p>
            <p>- Igaz, igaz, maga jól ü s m e r i Andort - kiáltott fel sokszor a grófnő s
               valósággal megtelt rajongással a férfivel szemben, akit oly megbűvölő élethűséggel és
               átlátszó tisztasággal állítottak elébe. (Tamás közben mosolyogva vette észre, hogy a
               grófnő már annyira a maga életébe szívta fel Andort, hogy egyes szavak kiejtési
               módját is elsajátította tőle).</p>
            <p>Azután csengettek. Mind a ketten megremegtek. Vajjon melyik jön?...</p>
            <p>És belépett Andor. Tamásnak hidegen fejet biccentett; csak ritkán nyújtotta kezét,
               akkor is, mintha félúton megbánta volna, mikor Tamáshoz ért, szorítás nélkül síklott
               le róla. Magda grófnőnek mélyen lehajolt a kezéhez, ilyenkor az asszony ragyogva
               emelkedett feléje, mint kivilágított oltár. Azután szótlanul betemetkezett egy
               párnákkal kirakott, hatalmas nád karosszékbe, amely mély és öblös volt, mint a sir.
               Talán azért szeretett benne pihenni.</p>
            <p>Később jött Klára is. A nagybátya és húga alig beszéltek egymással. Négyük jelenléte
               rögtön feszültté tette a levegőt. Ilyenkor Magda grófnő lépett közbe s valami
               ürüggyel a szomszéd szobába küldte Klárát és Tamást. Néha meghagyta Tamásnak, hogy
               zongorázzék. Bementek a nagy Bösendorfer elé. Tamás leült a kis kerek székre, Klára
               pedig fölé hajolt. Zongorázásról szó sem volt. De Magda grófnőék sem vették észre,
               hogy Tamás nem zongorázik.</p>
            <p>Máskor mindkét szobában szenvedélyes hangok hallatszottak. Az egyikben Magda grófnő,
               a másikban Tamás beszélt.</p>
            <p>Andorba életet kellett verni. Magda grófnő rendszerint a fagyos közömbösségén és a
               makacs tétlenségén háborodott fel. Andornak eddig egész életére árnyékot borított a
               halál gondolata. És ő ebben az árnyékban összetett kézzel pihent, vagy legfeljebb a
               dolgok szépségében gyönyörködött, amelyek a mulandóság hátterében kiteljesültek,
               mintahogy vannak kövek vagy bogarak, amelyek fényleni kezdenek, ha leszáll az este.
               Magda grófnőnek fokozatosan kellett beléverni a reménynek, a holnapban való hitnek
               gondolatát. Andor soha, még tévedésből sem használt egy igét jövőidőben... A grófnő
               azt akarta elhitetni vele, hogy a halál érzése is csak úgy szép, ha tettre és
               alkotásra ösztönöz. Napról-napra mind nagyobb eredményt ért el tanítványával. Volt
               idő, amikor Andornak kedve támadt megfogalmazni és elmondani a maga ellenvetéseit. Ez
               már nagy eredmény volt nála, aki az életet szótlan nemtörődömséggel csak tűrte, de
               harcba nem akart szállni vele.</p>
            <p>Kláránál más volt az eset. Tamás nem látott tisztán. Nem tudta, mi benne a maga
               természetes egyéni érzése és mi a beteges képzelődés, amellyel magát a régi
               Abáty-lány feltámadt szerelmével azonosítja? Sokszor hajlandó volt azt hinni, hogy
               Klára egész iránta érzett szerelme csak rögeszme, hisztéria.</p>
            <p>Ilyenkor kiabálni sem restelt, hogy elűzze a lányka szépséges homloka mögül a
               borzalmas, nyírkos kísértetet. Kiabált, mert talán maga is hinni tudott volna a
               feltámadt, titokzatos érzésben, ha megadással engedi magára hatni a lányka
               legyőzhetetlen erejű képzelődéseit. De ezt nem volt szabad tennie. Világosan és
               tisztán akarta látni, hogy Klára csak mániáján keresztül kapcsolódik-e hozzá, vagy
               olyan szenvedély rabja, amely kivételes és ritka, mint a zsenik alkotásai... Mert
               őrültség és szenvedély oly veszedelmesen hasonlítanak egymásra!... Tamás habozva és
               gondolkozva lépett az árba, amelybe a lány fejestől minden meggondolás nélkül vetette
               magát.</p>
            <p>De voltak napok, amikor ez a zavaró gondolat egyáltalában nem lépett közéjük.
               Ilyenkor a lányból annyi természetességgel, olyan csodálatos közvetlenséggel
               sugárzott Tamásra a szerelem, hogy meg volt győződve, a szív s a lélek olyan
               eseményes élménye alakul körülötte, amelyért érdemes mindent feláldozni és mindenről
               lemondani.</p>
            <p>November végén boldog és lázas életükben fordulat állt be. Magda grófnő és Andor
               elutaztak. Győzött az asszony. Budapesten adtak egymásnak találkozót. Párisba
               készültek, onnan Egyiptomba.</p>
            <p>Utolsó estén a királyuccai házban ezuttal a két férfi és a két nő maradtak egyedül
               egymással. Andor nagyon kedvesen és melegen beszélt Tamással utazásáról. A két férfi
               elméleti kérdésekről tudott olyan elmerüléssel és nyugalommal beszélni, mintha
               körülöttük semmi sem történt volna. Azalatt pedig Magda grófnő budoárjában magához
               vonta Klárát s mind a ketten, valami fájó sejtelemtől kínozva, sírva fakadtak. Most
               már nem volt többé közöttük az az életkorbeli vagy tapasztalati különbség, mint első
               találkozásukkor. Klára szerelmében hozzánőtt, igazi barátnőjévé érett. A grófné
               visszaemlékezett erre az első találkozásra, amikor kibontakozva az ölelésből, Klárát
               maga mellé ültette.</p>
            <p>- Emlékszel, hogy mit ígértem neked? - erősítette őt, csüggedten leomló kezét
               símogatva. - Rám minden körülmények között számíthatsz. Ezt megismétlem, kicsikém.
               Bármi bajod történik, Isten ne adja, csak sürgönyözz s ha kell, Kairóból is
               visszatérek.</p>
            <p>Furcsa volt, de mindaketten érezték, hogy nem azt kell félteni, aki messzi utazásra
               készül, hanem azt, aki itthon marad, régi, biztos környezetében. Mert nem mindig mi
               megyünk a baj elébe, eljön az sokszor magától is hozzánk.</p>
            <p>Magda grófnő nem akart Klárából semmit sem kiszedni tervei, elszánása felől. Tudta,
               hogy ez a lány tisztában van azzal, ami vár reá és mit kell tennie. Megbeszélték,
               hogy miként levelezzenek. Klára úgyszólván előre tudta, melyik napon, hol lesznek.
               Az ő útjuk világosan állt előtte. A végső célpont, a napfényes, színes Kairó elébe
               lángolt, mint boldogságuk biztos igérete. A maga útja azonban kiszámíthatatlan volt s
               a végén ellenséges, áthatolhatatlan sötétség borongott.</p>
            <p>Klára felsóhajtott. Magda grófnő megérezte, mire gondol:</p>
            <p>- Csak ne kövessetek el valami jóvátehetetlen lépést - kiáltott fel olyan élénken,
               mintha maga előtt látta volna őket veszedelmes szakadék szélén. - Várjatok meg, míg
               visszajövök. Addig ne döntsetek!...</p>
            <p>A grófnő igazán kedves és meleg volt féltő izgalmában s vele szemben, aki most
               mindent boldogságának gyermekes önzésével nézett, az érettebbnek és idősebbnek Klára
               látszott. Szinte anyáskodó gyöngédséggel nyugtatta meg Magda grófnőt, hogy a
               döntéssel várni fognak s közben sápadt arcán különös, tünedező mosoly jelezte, hogy ő
               tudja, mennyire nem lehet az ilyen dolgokban semmit sem előre elhatározni...</p>
            <p>És valóban, mindjárt az első napokban, ahogy magukra maradtak, mindaketten
               határozottan érezték, hogy szerelmük feltartózhatatlanul sodródik a nagy, döntő
               fordulathoz. Eddig mindaketten csak figyeltek a látszatra. Most nem törődtek semmivel
               sem. Mintha csak maguk körül szándékosan fel akartak volna mindent gyújtani.</p>
            <p>Klára sápadt szótlansággal, mindenre kész elszánással járt-kelt otthon, akárcsak
               idegen területen, ellenségek között tartózkodnék. Mindenki ijedten, ámulva nézett rá.
               Eliz mama egyszer kisérelte meg hozzá közeledni, de a lány olyan sírógörcsöt kapott,
               hogy többé nem merte vallomásra bírni. Különben is ez a figyelmes, megértő
               öregasszony átlátta, hogy most már késő, a lányból többé azokat a felfokozott tüzű
               szavakat, mindent elöntő érzéseket ő, a nagyanyja, elő nem csalogathatja. Szeretetét
               unokája iránt megőrizte azokra az időkre, amikor tudta, hogy a szerencsétlen gyermek
               nagyon rá lesz utalva, sokszor gondolt rá, hogy vajjon nem lett volna jobb, ha annak
               idején tanácsával nem segíti ki a bajból azt az orgonista igazgatót. Most már rég
               elhelyezték volna és Klárában azóta bizonyára lehiggadnak az érzések. Bár ki
               tudja?... Kiszámíthatatlan az ilyesmi. És különben is úgy érezte, hogy unokájának
               soha nem tudna semmit sem megtagadni. Nem okoskodni kell, hanem segíteni a bajokon.
               Az öreg asszony szerette volna, ha vallásos; legalább eljárhatott volna a templomba
               Kláráért imádkozni. Így csak azt a megoldást találta ki, hogy másoknak adott pénzt
               Szent Antal számára és másokat küldött a nagyhatalmú patrónus közbenjárásának
               elnyerésére. Sokszor lehetett kora reggel látni a ferenciek templomának
               előcsarnokában, amint ájtatos öregasszonyokat elfogott, a kezükbe pénzt nyomott s a
               kegyeletes megbizással ellátta őket:</p>
            <p>- Kislányért imádkozzék, lelkem - sugta a megszólítottnak. - Kérje a szentet, hogy
               gyógyítsa meg a szivét...</p>
            <p>Naponként három-négy közbenjárót fogadott fel Eliz mama és csak azután ment haza a
               főispáni házba. Klára álmatlan éjszakái után ilyenkor még aludt. Az öreg asszony
               besurrant hozzá s boldog megfeledkezéssel nézte. Klára arca, ha aludt, tiszta,
               nyugodt, szinte gyermekien lebilincselő volt. Mély, sejtelmes tüzű szemei a
               hosszúpillájú héjak mögött pihentek s lobogásukkal nem kavarták fel Eliz mama
               lelkinyugalmát. A karját is megtörve tartotta a nyaka alatt, mint gyerekkorában, úgy
               hogy hosszú, fehér keze, mint valami nagy virágszirom, gyöngéden hajlott vissza kissé
               meghajtott fejére...</p>
            <p>- Hiszen még gyerek - erősítgette ilyenkor Eliz mama s könnyel telt meg a szeme arra
               a gondolatra, hogy az ártatlanul alvó, gyönyörű lányka felett milyen sötét,
               ellenséges végzet virraszt.</p>
            <p>Ezt a végzetszerűséget érezte egyébként a lány körül mindenki. Ezzel magyarázható
               talán, hogy a szalon vendégei közül senki sem merte előhozni a háziak előtt azokat a
               dolgokat, amiket a városban beszéltek. Pedig Pálffyné százszor elhatározta, hogy szól
               a lány apjának. Katona báró sem idegenkedett attól a gondolattól, hogy a kérdést
               cousinje előtt szőnyegre hozza. De a bátorság elpárolgott belőlük, amikor Abáty Árvéd
               fölényes, nyugodt és megzavarhatatlan arcát látták. Most látszott csak meg, hogy a
               főispán milyen jól el tudott zárni mindenkit magától. Mert lányával kapcsolatban a
               gyanú, a suttogás, a megszólás eljutott a városban már mindenüvé, csak hozzá nem mert
               beköszönni. Még névtelen levelet sem mertek hozzá írni s ebben a városban, ahol pedig
               a levélírásnak ez a módja szerfölött divatos volt. A rágalmak, a pletykák, a
               botrányos történetek csak rétegeződtek, egymásra rakódtak körülötte, anélkül, hogy
               észrevette volna s amikor már feleszmélt, az egész, mint megingott óriási épület,
               reccsenve-ropogva zuhant rá... Mondják, hogy szemmelláthatóan pusztuló feleségének
               betegségét is csak akkor vette észre, amikor már nem lehetett rajta segíteni.</p>
            <p>Csodálatos, az egész főispáni családban a veszedelmet talán legösztönösebben István,
               a szerencsétlen eszelős gyermek érezte meg. Állandóan Klára mellett akart maradni s a
               maga tökéletlen, különös módján mindent megtett, hogy nővére iránt szeretetét,
               gyöngédségét kimutassa s még külön szórakoztatásáról is akart gondoskodni azzal, hogy
               mindig újabb és újabb hangvegyületeket talált ki. Délutánonként Klára alig tudott
               elszakadni tőle. A kis István görcsösen tartotta vissza, verejtékező homlokkal,
               kidüledő szemmel húzta őt magához, mintha attól félne, hogy nővére valami mélységbe
               zuhan... Mikor Klára visszatért, még szobájában találta. Sajátságos, fájdalmas
               nyöszörgést hallatva ment elébe s remegő kézzel érintette végig Klárát, mintha hinni
               sem akarná, hogy még életben van. Klárát mélyen meghatotta a szerencsétlen gyermek
               ragaszkodása. Ezekben az izgalmas napokban nyilvánvalóan érezte, hogy öccsére nézve
               végzetes volna, ha egyszer el kellene válnia tőle s annál féltőbb, gyöngédebb
               szeretettel kapcsolta őt magához.</p>
            <p>Ha Klára körül lehetetlenné vagy éppen ellenségessé vált a családi környezet, viszont
               azt lehet mondani, hogy Tamást barátai és tanártársai elnéző szeretettel támogatták
               és segítették, mintha csak hosszú betegség törte volna meg munkaerejét. A gimnázium
               új épülete teljesen elkészült s az intézet megkezdte az átköltözködést. Tamás
               ezekben a felelősségteljes napokban egyáltalában nem volt helyén. Úgy járt-kelt
               birodalmában, mintha álomban élne. Ha utasítást adott ki, majdnem szemébe mosolyogtak
               az emberek. Várady Sándor azonban, aki mindent megcsinált helyette, Tamás előtt úgy
               tüntette fel, mintha minden intézkedés tőle származott volna s ő és többi társai csak
               eszközök volnának Tamás kezében. Egészen megható volt, hogy ezek a nyersnek látszó s
               az érzelmi dolgokat inkább lekicsinylő emberek, mekkora figyelemmel és gyöngeséggel
               tudták Tamást kezelni. Még Szilárd is, a tiszta ész embere, ezuttal nem kívánta
               hangoztatni az érzelmek logikátlanságáról vallott elveit. Fegyverszünetbe léptek
               Tamással szemben a klerikális tanárok is. Engesztelhetetlen csak a páter maradt, aki
               most annál éberebben figyelt, mert tudta, hogy Tamás veszedelmes mélységek felett
               folytatja holdkóros útját.</p>
            <p>Tamás számára elveszett a külső világ, mert lelke és akarata minden erejére szüksége
               volt abban a pár órában, amit naponként Klárával töltött. Ahogy Magda grófnő
               elutazott, abban állapodtak meg, hogy délutánonként egyik rákócziúti nyári
               vendéglőben találkoznak. Téli hónapokban kevés ember járt errefelé. Néha a téglaégető
               felől félmeztelen purdék szaladtak elébük, cigánykereket hányva. Délután négy óra
               felé Meltzl professzor, az egyetemen a német nyelv tanára, biciklizett arra
               gyermekeivel, akik a professzort fokozatosan kisebbedő kerékpárokon követték. A
               biciklizők a kerítések mögül előugró kutyákat ártalmatlan, de annál hangosabb
               petárdákkal riasztották vissza. Azután eltüntek ők is a téli napfényben csillogó víz
               felé kanyargó út porában. Csend lett újra köröskörül. A kertek felett nyugodtan
               bontakoztak ki a letarolt szőlőhegyek vonalai. Fent a tetőn a megviselt Donáth-szobor
               őrködött s felette károgva húztak el a varjak a tarlók felé...</p>
            <p>Ez volt Klára és Tamás szerelmének színtere. A Törökvágás felé vezető út sarkán állt
               a vendéglő. Elől kis bolt, hátul a kopár kertbe mélyen benyúló kocsma, amelynek
               ilyenkor, tél kezdetén, alig akadt látogatója. Mégis szokatlan, megmagyarázhatatlan
               izgalom töltötte el őket, amikor a vendéglő kis szobájába beléptek. Sokszor megesett,
               hogy Klára késett s ilyenkor megállapodásuk szerint Tamás a vendéglő szobájában várt
               rá. Olyan valószínűtlennek tünt fel a várakozás feszült izgalmában Tamás előtt, hogy
               a lány annyi akadályon keresztül el tudjon jönni hozzá. Egyszer Klára hosszabb ideig
               késett, s amikor a szobába belépett, Tamást az asztalra borulva, sírva találta.</p>
            <p>- Hát élsz? - ujjongott fel Tamás, amikor a lányt megpillantotta. - Ó, hála legyen az
               égnek! Azt hittem, soha sem látlak többé!...</p>
            <p>És azon a délutánon egy szót sem szóltak többé. Őrült, szomjas csókban forrtak össze
               s úgy ültek egymás mellett a vendéglői szoba fapadján, amíg az este rájuk nem
               sötétedett.</p>
            <p>Szerelmük ebben az ellen nem őrzött magányban sem tévedt soha az érzékiség útjára.
               Annyi minden volt sokkal fontosabb szemükben, mint az ölelkezés süket, alattomos
               gesztusai. Hiszen maga az a tény, hogy láthatják egymást, beszélgethetnek, a
               felindulásnak olyan viharával töltötte el őket, hogy sokszor szédülve, az ájuláshoz
               közel álltak egymással szemben. Milyen gyönyörűség volt lelküknek ebben az izzásában,
               ha csak tekintetük egymásba kapcsolódott vagy kezük összeért! De minden testi
               vonatkozáson kívül az a nagy érzés, amely elöntötte őket, számukra újjászülte az
               egész világot s milyen élvezet volt most erről a lelki meggazdagodásról számot vetni.
               Tamás előtt feltárult egy új élet misztériuma, a Kláráé. Ismerni akarta a lány volt
               életének minden pillanatát. Képzeletükben együtt járták be a helyeket, ahol
               gyermekkorát töltötte. Fel kellett vonulnia mindenkinek, akit ismert, aki hatással
               volt rá, aki jót vagy rosszat tett vele s ezekkel az egyszerű elbeszélésekkel a lány
               az újra való átélés gyönyörűségét és fájdalmát elevenebben támasztotta fel Tamás
               lelkében, mint ahogy azt a világirodalomnak akármilyen remekműve tehette volna.</p>
            <p>Klára viszont oly kevéssé ismerte az életet, a művészetet és irodalmakat. A szerelem
               tette őt éretté s ezzel együtt jelentkezett benne a vágy, hogy megismerje a világot.
               Tamás beszélt neki a történelem és az irodalom nagy szerelmeiről. Először csak
               véletlenül került szó köztük Heloise és Abeillardról. Tamás leírta a Notre Dame
               melletti kis középkori házat, ahol a fiatal Heloise lakott apjával. Azután elmondta,
               hogyan hívta meg az apa Abeillard-t, a híres szónokot és teológiai tudóst, hogy
               lánykáját az akkor uralkodó vallástudomány ismeretébe bevezesse. Klára végtelen
               érdeklődéssel csüngött a két szerelmes történetén. Tamásnak ismertetnie kellett
               előtte a szigorú tudományossággal megfogalmazott, latinul írt leveleket, amelyeket a
               szerelmi tragédia után az apácává vált Heloise Abeillardnak írt s ahol a sok sivár,
               szkolasztikus elmélet között az elnyomott szerelmes asszonyi szív emlékei és vágyai
               olykor úgy nőnek ki, olyan csodálatos illatot árasztanak, mint sziklák között az
               ibolyák... Klárában a szenvedély oly érzékennyé tette a képzeletet, hogy csodálatos
               könnyűséggel tudta magát Heloise szerepébe képzelni s azután már minden: a középkori
               élet komor kulisszái, a szkolasztikus felsőbboktatás, kolostorok és rendházak
               szervezete és a többi úgy érdekelte, mintha saját életének színtere lenne.</p>
            <p>De Heloise és Abeillardnál nem álltak meg. Romeón és Julián keresztül
               visszakívánkoztak s visszaélték magukat az olasz középkorba. Ott voltak Firenze
               uccáján, amikor Dante megpillantotta a bíborruhás Beatricét és felkiáltott: „Ecce
               Deus, fortior me...” Mikor Klára megtudta ezeknek a szavaknak értelmét, egészen
               belesápadt. Élménye olyan erős volt, hogy képzeletének átszakadása egy más, messzi
               és ragyogónak tünő világba valósággal megdöbbentette s pillanatig azt kellett
               éreznie, hogy talán az a környezet, amiben ő voltaképpen él, örökre és
               megtalálhatatlanul elvész számára... Görcsösen kapaszkodott Tamás kezébe s amint a
               kéz érintése és a szeretett férfi látása visszahozta a jelenbe, szemének először
               ijedt tekintete lassanként annyi fénnyel, olyan önkívületes melegséggel telt meg,
               hogy Tamás soha sem tudta ennek a pillantásnak vigasztaló szépségét elfelejteni.</p>
            <p>Egyébként képzeletüknek ez a kezdetben ártatlan játéka kezdett valósággal beteges
               rögeszméjükké válni. Tamás minden nagy történelmi szerelem formáját elhozta a lány
               elé s elébe rakta. Minden idejét, nappal és éjjel, azzal töltötte, hogy tanulmányozza
               költők és írók szenvedélyeit vagy felkutassa az irodalomba átképzelt női alakok
               valóságos mását s azután feltámasztotta történetüket a rákócziúti kis vendéglő
               homályos szobájában a lány előtt, akit annyi és annyi újraélesztett tolmácson és
               szerelmen keresztül még szenvedélyesebben akart bálványozni. Képzeletüknek és
               lelküknek különös szertartása volt ez, amelyben a lány folytonosan gazdagodott, a
               maga egyéni érzéseiben elmélyült; a férfi pedig önfeledt gyönyörűséggel megélt
               mindent, úgy, hogy talán már a maga életéről meg is feledkezett s közben mindaketten
               elfelejtették, vagy semmibe sem vették a várost s az embereket, akik mind nyiltabban
               és követelőzőbb érdeklődéssel beszéltek szerelmükről és titkos
               találkozásaikról...</p>
            <p>Decemberben a hó leesett s a délutánok hamar síklottak bele az estébe. Egyízben
               megint későig ültek egymás mellett a kis szoba fapadján. Szerettek így beszélni a
               sötétben. A kezük, arcuk csak úgy derengett, mint a homályosság szövetére lehelt
               elfoszló fény. Valójában csak a hangjuk élt. Időtlen, helyhez nem kötött, a nagy
               világürben felcsendülő két hang, amely századok és országok határain át repül egymás
               felé...</p>
            <p>Merengésüket a külső szobában támadt brutális zaj zavarta meg. Lépések közeledtek,
               nyers, kötekedő hangok hallatszottak az ajtó mögött. A kocsmáros fel akarta
               tartóztatni erőszakos vendégeit. Hiába volt minden. Lámpáját magasra tartva, egy
               kövér férfi nyitott be az ajtón, akin, a gyér világítás mellett is meg lehetett
               állapítani, a szegényes öltözet kissé színpadiasan volt elrendezve. Utána nyomult
               öt-hat ittas, vagy legalább is ittastjátszó fiatalember. A lámpát tartó férfi
               rávilágított Tamásra és Klárára, majd rosszul megjátszott alázattal kiáltott föl:</p>
            <p>- Ó, bocsánat, a méltóságos kisasszony?... No, már ki hitte volna?...</p>
            <p>Azután fejet csóválva, visszafojtott nevetéssel hátráltak ki a szobából.</p>
            <p>- Katona báró hangja!... - rebegte rémülten Klára, amikor az ajtó rájuk csukódott. -
               Ez az ember képes volt munkásnak felöltözni s ide hozni fiatal barátait, hogy
               meglepjen bennünket. Éreztem, tudtam napok óta, hogy megfigyelnek, nyomunkban
               vannak... Istenem! Mi lesz velünk?...</p>
            <p>Valóban, Tamás sem tagadhatta, hogy a rájuk emelt lámpás, akár Katona báróé volt,
               akár nem, mintegy figyelmeztetésül szolgált, hogy idillüknek vége, most már
               cselekedni kell valamit. Vagy előre menni, vagy meghátrálni! Ez a közönséges,
               istállóból került viharlámpa ezuttal igazán vihart jelentett. Egy boldog álmodó
               életnek felfordulását, amely hiába rejtőzött el kis szobába, íme, ajtaját kitárták,
               hogy átcsapjon rajta a vihar s mindent magával ragadjon...</p>
            <p>- Talán jobb is volt így - suttogta Klára. - Legalább döntünk s ők azok, akik
               cselekedni kényszerítenek...</p>
            <p>Klára Tamáshoz fonódva állt a szobában. Mindaketten érezték, hogy indulni kell
               valahová. Sürgősen és habozás nélkül, mert azok, akik felfedezték őket, már
               visszamentek a városba. Talán fellármázzák a főispáni házat, kikiáltják titkukat az
               egész városnak úgy, hogy mire visszaérnek, már felégetett otthont, felégetett várost
               találnak.</p>
            <p>Tamás magához szorította a lányt s érezte rajta, hogy egész estében a menekvés, a
               szabadulás ösztöne remeg. Indulni akart vele. Most, innen, minden habozás nélkül.
               Soha sem beszéltek erről nyiltan, de Klára sokszor éreztette Tamással, hogy
               boldogságukat csak úgy érik el, ha Tamás megszökteti őt. Már első beszélgetésükkor a
               lány ösztönszerűen erre célzott, amikor a kertajtó kulcsát Tamásnak adta.</p>
            <p>Tamás visszariadt a tettnek még a gondolatától is. A beteges megszállottság
               eszméjének találta ezt is a lányban. Legalább is szerette elhitetni magával, mert ha
               lelke legmélyére nézett, be kellett látnia, hogy Klára voltaképpen boldogságuk
               egyetlen lehető módját kívánja. De ha Klárának igaza van, miért irtózik ő attól, hogy
               megtegye? Fél? Nem elég erős benne a szenvedély? Talán igaz szerelemmel nem is
               szereti a lányt?... Mert, ha szeretné, gondolkoznék-e egy pillanatig is azon, hogy
               vállalni merje szenvedélyét, vállalni merje az egyéni élet felebbezhetetlenjogát
               társadalmi megalkuvások és az embernyáj erkölcsi világnézetével szemben?... Nem
               szereti, vagy talán nem is tud egyáltalában szeretni?... Hány álmatlan éjszakán
               állította maga elé ezeket a kérdéseket! És hiába tépelődött. Tudta, hogy hozzászólni,
               magyarázni, megvilágítani ezerféleképpen lehet, de cselekedni csak egyféleképpen.</p>
            <p>Tamás a döntésnek ebben a pillanatában ijedten vette észre, hogy a szavak, a
               gondolatok, képzeletének szép játékai mind elpártolnak tőle s olyan üresen, olyan
               súlytalanul áll a lány mellett, mint az árnyék. De önmagának ez a kegyetlen meglátása
               csak átvillant rajta, Az élet mindjárt visszapezsdült testébe, amikor új elszánás
               alakult ki benne:</p>
            <p>- Holnap elmegyek apádhoz - jelentette ki. - Megkérem kezedet s ha nem adnak, nappal,
               mindenki szemeláttára viszlek el!...</p>
            <p>Tamást felvillanyozta az elhatározás. Igen, szembe kell nézni a dolgokkal, bátran!...
               Nagynak, legyőzhetetlennek érezte magát, míg mellette Klárán borzongva szaladt át az
               ösztönös balsejtelem:</p>
            <p>- Csak ne hagyj magamra! - jajdult fel alig hallhatóan a lány. - Ha magamra hagysz,
               könnyen elbánnak velem.</p>
            <p>Klára feje előreroskadt. A szoba csendjében olyan neszt okozott ez, mintha a rózsa
               fűbe hull.</p>
            <p>Tamás magához ölelte őt és hizelkedve, biztatva szólt hozzá, mintha csak felmentését
               akarná tőle:</p>
            <p>- Nem kell, ugye, nem kell éjjel ellopnom téged? Nem kell rablóként a házatokba
               törnöm?...</p>
            <p>Klára nem felelt, csak még mélyebben hajtotta le fejét. Tamás két keze közé fogta,
               magához emelte a kedves arcot, de a sötétben, bárhogy is akarta, nem vehette ki
               vonásait. Csak kezében valami végtelenül édes melegséget érzett, ami azonban könnyű
               volt, megtarthatatlan s eltünhetett bármikor, mint az illat.</p>
            <p>*</p>
            <p>Másnap, napfényes, metszően hideg decemberi napon, lefolyt a végzetes esemény, amely
               a városnak egyébként szürke életében oly sok visszhangot vert fel. A fákon, házak
               tetején vastagon állt a kékes fényben játszó hó. Az emberek feltűrt gallérral, piros
               fülüket ütögetve, siettek az uccákon. A letaposott hó ropogott, nyivákolt,
               nyöszörgött. Minden kijózanítóan éles, világos volt. A nap szépen sütött, csak éppen
               nem melegített.</p>
            <p>A hős pedig elindult a Tartiniból, ahol még mindig lakott, pedig szép igazgatói
               lakása már készen várta, igaz, hogy bútorok nélkül. A toronyóra tizenegyet kongatott,
               amikor a Főtéren átment. A harangok hangja minden zengés nélkül üresen és félerővel
               ütődött a hóval borított magas tetőkhöz, mintha csak vattafalakba botlott volna.</p>
            <p>Tamás a megyeháza felé indult. A mostani, józan meggondolása szerint többé már nem
               hitte, hogy bátor dolgot cselekszik. Ahhoz a szenvedélyhez képest, amely a lányban
               égett s amelynek benne is égnie kellett, akárhogyan is nézte, de ez a cselekedet nem
               volt méltó. Pillanatnyilag talán vakmerő dolog szembenézni a kegyelmesúr apával, aki
               semmiről semmit sem sejt, de azután?... Mi lesz ennek a következménye?... Lehet-e itt
               sikerre számítani, ami a szöktetésnél, minden romantikussága ellenére is, szinte
               biztosra volt vehető?... Az az egy vigasztalta, hogy a mai megkérés után még mindig
               megszöktetheti a lányt, ha ridegen elzárnák tőle.</p>
            <p>A féltornyú, idomtalan megyeháza hidegen, idegenül állt előtte, mint kőből emelt
               visszautasítás. Lehet, hogy a főispán még hivatalában sincs. Tamás elhaladt az
               épület előtt s gondolta, előbb kimegy a sétatéri jégpályára, hátha ott találja
               Klárát.</p>
            <p>A sétatéri tó jegén, a kis sziget fenyői körül, kevesen korcsolyáztak. Az 51-esek
               zenekara éppen most igyekezett a csarnok felé. Kettesével léptek. Csavaros kürtjeik
               mint égből pottyant nagy sárga perecek, vállaikon és derekukon függve maradtak. Hátul
               zúzmarás sörénnyel ponny-ló nagydobot húzott.</p>
            <p>Felejthetetlenül derűs és vidám volt a napfényben sziporkázó jégtükör képe a mélykék
               ég alatt. A korcsolyák alatt a jég sercegett, pengett és felkarcolt sebe helyén sűrűn
               ontotta a hókristályokat. Kislányok és fiúk összefogózva köröztek s kacagva
               kiáltoztak át a partra anyjuknak vagy nevelőnőiknek, akik muffbarejtett kézzel
               topogtak a fagyott hóban. A keringés egyre tartott, mintha a fenyőszigetről
               irányítaná valaki az óriási ringlspilt s nehány ismerős arcot hozott Tamás elé. A
               púpos kis fogorvos büszkén, emelt fővel rajzolta le bógenjeit. Kifogástalan
               korcsolyadressz volt rajta. Utána hosszú télikabátban, feltűrt gallérral a latin
               nyelv egyetemi tanára botorkált előre. Csak öreg korára kezdte el tanulni ezt a nemes
               sportot s azért járt ki korán, hogy sűrű eséseinek ne legyen nagy közönsége. Tamás
               mély kalapemeléssel üdvözölte, amit azonban a professzor már nem tudott viszonozni,
               mert amíg karját felemelte, egyensúlyát elveszítette s végigvágódott a jégen...</p>
            <p>Derűs női kacagás kísérte a professzor úr balesetét. Sötétkék ruhában, a fején kis
               prémsapkával, Klára torpant meg Tamás előtt. Pirosarcú, csillogó szemű, vídámsággal
               teli jelenség. A tegnapi merengő, sejtelmektől gyötört, sápadtarcú lány, mintha
               valami festett őse lett volna, oly messziről emlékeztetett rá. Tamás örült, hogy
               kijött ide. Benne még az éjszakai kételyek éltek, amelyek Klára ideges ijedelmeinek
               adtak igazat. A lány mostani lényén azonban a beteges sejtelmeknek, a szenvedély
               túlzott lázának nyoma sem volt s ez megnyugtatta Tamást. Csupa tiszta, vidám és
               rejtélytelen kimondás volt. A téli dél éhes megvilágításában állt előtte ennek a
               gyönyörűséges lányarcnak plasztikája s olyan zárt, hiánytalanul kiteljesült volt,
               mint műremek, amelyben eszme és forma teljesen fedi egymást. Tamás számára most az
               egész nyugtalanító, kiszámíthatatlan univerzum ebbe a lányarcba költözött s ott
               megoldott feladattá, felbonthatatlan harmóniává szépült.</p>
            <p>- Katona báró?... - volt első kérdése Tamásnak a lányhoz.</p>
            <p>Klára felkacagott:</p>
            <p>- Ott volt tegnap este nálunk. Lehetetlen, hogy ő lett volna...</p>
            <p>Tamás fellélegzett. Íme, megint csak neki van igaza. Klára mindig a félelmek és rossz
               sejtelmek állapotába ejti őt is. Titkos találkozásaik a gyönyörűségek és rettegések
               állandó transzában folytak le. Mindent máskép láttak, ítéltek meg ilyenkor. Klára
               mintegy hozta magával a titokzatosságnak sleppjét. Tamás állandóan azért küzdött,
               hogy ezt lefejtse róla. A szöktetés is Klára gondolata volt, s ő képzelte bele a
               részeg munkásba Katona báró alakját... Hogy elfoszlanak most mindezek a rémlátomások
               a nappal józan világításában, mint ahogy ez a lány is a szenvedély nyugtalan
               papnőjéből egyszerre friss, megejtő és felderítő lányszépséggé válik!... A tegnapi
               Klárát talán meg lehetett volna szöktetni, de ezt a mai lányt küzdelemmel,
               kitartással, önfeláldozással kell elnyerni. Az egyik elásott, romantikus kincs,
               amelyet szerencsés vagy vakmerő fogással meg lehet szerezni. A másik életreszóló
               vagyon, amelyért dolgozni, verejtékezni, minden másról lemondani és megtisztulni
               kell!...</p>
            <p>- Indulok a nagy útra - mondta Tamás, hittel megtelten.</p>
            <p>Klára feléje nyújtotta feketekeztyüs, vékony kezét:</p>
            <p>- Maga biztosan megnyeri papát is - s ebben a pillanatban a lány is hitte ezt.
               Tamásban nagy, szinte természetfölötti erőt látott, amivel bizonyára könnyen le lehet
               szerelni olyan ellenfélt, mint az apja, akivel még ő is annyiszor el tudott
               bánni.</p>
            <p>Percekig álltak s nézték egymást. A boldogságnak és az örömnek olyan kiteljesülését
               érezték maguk körül, hogy az akadályokat már meg sem látták. Mintha rettenetes
               magasságban repültek volna, ahonnan szelid emelkedésnek látszanak az óriás
               hegyek.</p>
            <p>- Délután négy órakor a hídon várom - mondta Tamás.</p>
            <p>- Ott leszek - suttogta a lány.</p>
            <p>És amit így mondtak, a be nem teljesült igéretek végtelen nagy táblájára íródott. A
               közömbösnek látszó, felmérhetetlen világürbe, amely mégis mindent felszív magába s
               gondosan megőriz ölén, még akkor is, ha a valóraválásnak feltételei örökké hiányozni
               fognak...</p>
            <p>Klára alig észrevehető intéssel vált el Tamástól, aki egyenesen szaladt a vármegyeház
               felé. Gondolkozni nem volt ideje, talán már nem is tudott többé.</p>
            <p>A nagy épület első emeletén tanácstalanul állt meg. Arra ment, amerre a lépcsőkön
               fölfutó piros szőnyeg vezetett. A néma folyosó egyik fehér, szárnyas ajtaján, hóna
               alatt nagy iratcsomóval, Bélteky Gáspár lépett ki. Tamás a kaszinói forradalom óta
               többször találkozott vele. Az urak, még maga Olty alispán is, megint feljártak
               tarokkozni. Ugyanabban a kis szobában játsztak, csak most a gázcsillárt oldalt
               szerelték fel. Ennyi eredménye lett Tamás és az alispán harcának. Meg talán még az
               is, hogy Olty Benedek most is villámot szórt vastag szemöldökei alól, ha valaki
               túlságos hangosan ment át az átjárószobán az olvasóba.</p>
            <p>Bélteky szabad kezével barátságosan fogva tartotta Tamást és elmondta egy bonyolult
               geológiai kérdésnek minden részletét, amelynek aktáit a hóna alatt cipelte.</p>
            <p>Tamás nem volt képes egy szót sem megfogni abból, amit elébe tárt s azon
               csodálkozott, hogy az öreg főjegyző nem veszi észre, hogy képtelen figyelni rá. Végre
               is megkérdezte, mi járatban van errefelé s mikor Tamás megmondta, hogy a főispánt
               keresi, kedvesen belékarolt s maga vezette a megye legfőbb urának szobája felé.</p>
            <p>Az ajtóban egy pillanatig habozott, hogy ne maga vezesse a főispánhoz vendégét. De
               valami ösztönszerű megérzés eltérítette szándékától. (Este a főjegyző nagy hálával
               gondolt erre a sugallatra.) Megszorongatta mégegyszer Tamás kezét s azután magára
               hagyta.</p>
            <p>A főispán szobájában senki sem várakozott. Tamásnak szerencséje volt. A kegyelmes úr
               rögtön fogadta.</p>
            <p>Abáty Árvéd fürkészve nézett Tamás szemébe. Mit jelent ez a látogatás? Tamás ránézve
               az elintézetlen ügyek rendjébe tartozott. Egyelőre a d a c t a volt téve.
               Annakidején élesen megmondta neki a magáét a kaszinóban. Azóta végezhetett is volna
               vele, de ennek az okvetetlenkedő igazgatónak szerencséjére közbelépett ellene
               Alvinczy grófné... Az ő beavatkozásának köszönheti Szentgyörgyi Tamás, hogy a levegőt
               még ebben a városban szívhatja... Vajjon most mit akar? Elkésett látogatási
               kötelezettségét rója le?...</p>
            <p>A főispán hellyel kínálta vendégét. A kimért, öntudatos mozdulat, amellyel a székre
               mutatott, egyben arra a végtelen távolságra is utalt, amely a vendég és a megyei
               világ ura között volt. Tamás az első pillanatban elképpedve és tehetetlenül nézett
               ebből a messziségből az íróasztalánál ülő császárszakállas, kikészített arcú,
               öntudatos és mindenek felett uralkodó bálványra, akihez, úgy érezte, a szót nem is
               lehet egyszerüen intézni, hanem vagy az alázat szőnyegén kell elcsúsztatni hozzá,
               vagy a szembeszállás puskájából kilőni.</p>
            <p>Pár percnyi vontatott és céltalan társalgás után, Tamás érezte, hogy itt nem lehet
               mást tenni, mint az íjjat melléhez szorítani és kilőni a szót.</p>
            <p>Felállt székéről és meghajtotta magát. (Később, amikor visszaemlékezett erre a
               jelenetre, a hideg verejték ütött ki homlokán, a mikor magát így meghajolva
               elképzelte. Olyan lehetett, mint állásért könyörgő díjnok... De vajjon milyen
               öntudatlanába raktározódott rabszolgaélmény támadt fel benne?...) Ahogy meghajtotta
               magát, talán egy kicsit a két karját is kitárta s úgy mondta:</p>
            <p>- Főispán úr, egy nagy kérésem volna. A lánya kezét kérem...</p>
            <p>Abáty Árvéd erre a kérésre egyáltalán nem volt elkészülve. Neki, aki egész életében
               ki tudta követelni az élettől s az emberektől, hogy előkészítés nélkül soha semmit se
               terjesszenek elébe, talán ez volt az első esete, hogy közvetlenül, szemtől-szembe
               támadtak rá valamivel. Kicsalták a gőgje, az óvatossága és az életiskolázottsága
               várából s arra kényszerítették, hogy puszta kézzel, szemtől-szembe birkózzék meg egy
               váratlanul felmerülő kérdéssel. Nem lehet tőle rossz néven venni, ha a szabad életben
               tett ezek az első lépései kissé félszegek voltak. Ha csecsemő módjára viselkedett,
               amikor úgy adta, hogy Tamás szavait nem is hallotta. Sőt jobb kezével tölcsért is
               formált füle köré s úgy kérdezte:</p>
            <p>- Mit mond?... Nem értem... Mit mond?...</p>
            <p>Tamás megismételte szavait.</p>
            <p>Abáty Árvéd felemelkedett megfagyott gőggel s olyan éles tiltakozással, amelynek
               Tamásba kellett a szót fojtania.</p>
            <p>- Itt valami tévedés forog fenn, igazgató úr - mondta hidegen. - Rossz helyre jött...
               Bizonyára más ajtón nyitott be...</p>
            <p>És amíg ezeket mondta, Tamás tekintetéből kikapcsolódott, hűvös, mérlegelő szemmel
               nézett végig rajta s most már szemének elcsodálkozásával, vontatottá vált szavaival
               azt akarta megjátszani, hogy azt hiszi, őrülttel van dolga.</p>
            <p>Tamást azonban mindez nem riasztotta el attól, hogy tovább ne kisérletezzen.</p>
            <p>- Főispán úr! Hallgasson meg! - mondta meleg, megértést kereső hangon. - Klára és én
               szeretjük egymást!...</p>
            <p>- Mit? - süvített fel lélekzetét veszítve a főispán. - Mit mond?... Klára?...
               Megtiltom, hogy ezt a nevet ilyen tiszteletlenül az ajkára vegye!...</p>
            <p>Abáty Árvéd felugrott asztala mellől. Most egy pillanatig nem játszott. Elvesztette
               teljesen maga felett az önuralmat. Körbeszaladt szobájában. Az öklével beleütött egy
               falon lógó régi főispáni portréba. Egyik ablak elől letépte a hideget felfogó bordó
               szőnyeget. Ugyanúgy ment körbe, mint szegény fia, amikor a hangokat kereste.</p>
            <p>Tamás értetlenül, elképedve nézte.</p>
            <p>A főispán dühöngő körforgása egy falinaptár előtt szünt meg, ahol a mai napot
               hatalmas szám jelezte. Letépte az ártatlan lapot s összemorzsolta, mintha csak ezt a
               napot örökre ki akarta volna törölni az idők rendjéből.</p>
            <p>A következő mozdulata azután már az értelem világába tartozott: megnyomta a csengőt.
               És amint a huszár belépett, vele mintegy a főispán lelkében s az egész szobában is
               visszaállott a szokott rend. A hivatali gépezet működni kezdett...</p>
            <p>A főispán rámutatott Tamásra:</p>
            <p>- János, ennek az úrnak nyisd ki az ajtót!...</p>
            <p>A huszár félreállt az ajtókeretből és Tamás előtt megnyílt egy szakadék, amelyről úgy
               érezte, hogy menthetetlenül elnyeli.</p>
            <p>A főispán pedig, mikor bezárult az ajtó, a nagy aranykeretes tükör elé állt és
               zsebkendőjével letörölte arcáról a barna festéket, amelyet előbb izgatott kapkodással
               a hajáról s szakálából kent oda.</p>
            <p>*</p>
            <p>Tamás csak a Tartini-szállóbeli szobájában nézett szemébe annak, ami vele történt.
               De, csodálatos, semmi keserűséget sem érzett. Ellenkezőleg, most már kételyeit,
               habozásait legyűrte s úgy látta, hogy az élet sok lehetősége, amely eddig, mint
               végtelen tenger vitte körül, most előtte csak egyetlen, keskeny ösvénnyé szorul,
               amelyre okvetlenül rá kell lépnie. Igazgatóság, érvényesülés, hivatalos kötelességek
               páraként foszlottak el. Semmi sem akadályozta többé elhatározásában, hogy Klárát
               megszöktesse. Most ő is belátta, hogy ez az egyetlen lehető lépés. Majd megmutatja a
               világnak s önmagának, hogy képes a minden tétovázást elfojtó, hivő és bízó
               tettre!...</p>
            <p>Délutánig az ágyán hevert s terveit latolgatta. Estig vár, hátha Klára életjelt ad
               magáról. Ha nem, éjjel megszökteti. Csak most látta, amikor a terv megvalósítására
               sor került, hogy öntudatlanában mennyire előkészített mindent. A régi iskola udvarán
               kiszemelte már rég a létrát, amelyet Klára kertrenyíló szobájának ablakához támaszt.
               Éjjeli egy órakor megy a lány után s rögtön az állomásra viszi, hogy az éjjeli két
               órai gyorssal Tövisre, onnan pedig Aradon keresztül Pestre menjenek. Pestről rögtön
               Párisba indulnak. Ott volt Tamásnak egy muzsikus barátja, aki annakidején megigérte,
               hogy bármikor bejuttatja a chartres-i székesegyházhoz orgonistának. Milyen szép lesz
               Chartres-ben élni idegen emberek közt, idegen név alatt... Tamás maga elé álmodta az
               egész jövendőbeli életüket Klárával...</p>
            <p>És ekkor valaki halkan, szinte kaparászva kopogtatott ajtaján. Tamás felugrott
               ágyáról. Tudta, hogy Klárától jön üzenet. És valóban, a kis Ágnes, Klára székely
               szolgálója lépett be, nagy fekete hárászkendőbe bugyolálva. A kezében egyszerű kis
               fehér cédulát tartott.</p>
            <p>Tamás átvette a papirlapot, amelyre Klára ceruzával kúszált, sietős vonásokkal a
               következőket írta: „Vége mindennek!... Ma délután erőszakkal elvisznek!... Isten
               veled!...”</p>
            <p>Tamás halálos sápadtsággal egyenesedett ki a tragikus hírt hozó kis fehér papirlap
               felett, amely e pillanatban úgy remegett kezében, mintha fehér galamb tolla lett
               volna, akit valahol messze fent ölyű széttépett s most tolla vádolón s mindent
               elárulva, ide esett volna...</p>
            <p>Mire magához tért, a kis Ágnes már nem is volt szobájában. Csak a növekvő esti homály
               és a magány nézett szembe vele.</p>
            <p>Mint az őrült, kapott fejéhez. Mit habozik itten?... Hátha még mindent meg lehet
               akadályozni? Botrányt csinál, bánja is ő, de nem engedi, hogy elragadják tőle Klárát.
               Most érezte csak, ki volt ő. Hiszen, még alig ismerte, alig szólt hozzá! És el
               akarják szakítani tőle! Mintha üdítő forrásvizet temetnének be! Kitépnének a földből
               egész illatos erdőt! Leszakítanák a ragyogó kék égboltot!...</p>
            <p>Vette kalapját, kabátját. Revolvert tett zsebébe. Mindenre el volt szánva. Szinte
               futva érkezett a főispáni házhoz, ahol a kapú előtt meg kellett torpannia, mert négy
               lótól húzott csukott kocsi robogott ki rajta.</p>
            <p>A kocsi ablaküvegén át egy pillanatra feltünt Klára szomorú, sápadt arcéle. A lány
               nem is látta Tamást. Szeme valahová messzire tévedt...</p>
            <p>Mire Tamás két karját kinyújtotta, a kocsi már messze vágtatott a monostori úton.</p>
            <p>Vége volt. Tamás éles fájdalmat érzett szivében. Többet ragadtak el tőle, mint
               szerelmét. Elvitték hitét az életben s önmagában. És vele hagyták a marcangoló vádat,
               hogy mindennek ő az oka, mert gyáva, kishitű volt a szenvedély szavát követni. Ó,
               most nem lehetett többé érvelni, az ellenvetések és meggondolások védőfala mögé
               bújni. Előtte volt a káprázatos, vakító jelenség; csak ki kellett volna érte kezét
               nyújtania. De nem merte odaadni magát az érzésnek. Nem bírt egy tettben, az annyira
               keresett és áhított cselekvésben felolvadni! Elárulta önmagát, elárulta a
               felsőbbleges, a többifelé emelkedő embertipust, amelynek keresését élete céljául
               tűzte ki... Ő is csak olyan hitetlen és megalkuvó volt, amilyenek ma mind az
               emberek...</p>
            <p>Bódultan, szédülő fejjel indult el a város esti árnyakba süppedő uccáin. Lábai
               gépiesen a Rákóczi út felé vitték. A fájdalmat és az önvádat roskadozva oda vitte,
               ahol szerelmének utolsó, nagy jelenetei játszódtak le.</p>
            <p>A kis vendéglő szobájába egyedül nyitott be. Ott volt minden éppen úgy, mint tegnap.
               Az asztalra helyezett sárgaernyős petróleumlámpa halvány, meleg fénnyel öntötte el a
               szoba bútorait. Csend és némaság volt itt s valami titkos, szótlan szemrehányás
               lappangott. A kis szoba olyan volt, mint hallgatag, szomorú emberi arc...</p>
            <p>Tamás sírva borult az asztalra.</p>
            
         </div>
         <div type="chapter">
            <head>IX.</head>
            <p>Abáty főispánéknál vacsora volt azon az estén, amikor Klárát hirtelen elvitték a
               városról. Abáty Árvéd nem tüntetésképp és mégkevésbbé fitogtatni akart közömbösségből
               tartotta meg a vacsorát. Nagy terhet vállalt ezzel magára még ő is, akinek pedig az
               önuralomból s a higgadtságból mástól igazán nem kellett leckét vennie. De szükség
               volt erre az áldozatra, mert a Klára körüli botrány híre már amúgy is a város
               legszélesebb rétegeiben elterjedt. Évtízedek óta nem volt szerelmi történet, amely az
               emberekből annyi érdeklődést váltott volna ki. Ennek tulajdonítható, hogy a város
               képzelete az egész szerelmi regényt már most a legendák s a legkiszínezettebb
               pletykák területére vitte át, holott lehettek még új fejlemények s benne maga az élet
               még nem mondotta ki utolsó szavát.</p>
            <p>Mindenki beszélt a rákócziúti látogatókról, de a város epikusai a szerelmi idill
               megzavaróit fekete köpenyeggel és álarccal öltöztették fel. Egyesek arról is tudtak,
               hogy az álarcos arisztokraták és Tamás, meg a segítségére siető vendéglői személyzet
               között ütlegek cserélődtek ki s minthogy a kövér Katona báró a városban nem örvendett
               túlságos rokonszenvnek, tehát éppen róla beszélték, hogy orron vágták, amitől
               félájultan terült el a havon, megsérült orrából vértócsát eresztve, mint a leölt
               disznó.</p>
            <p>Sok változat forgott közszájon a főispán s Tamás közötti jelenetről is. Érdekes, hogy
               már a koradélutáni órákban, egyes király- és farkasuccai házakban, a város eme
               kisméretű, de annál előkelőbb Faubourg Saint Germainjében, megbotránkozással
               beszéltek Szentgyörgyi igazgató vakmerőségéről s úgy tudták, hogy a vármegye huszárja
               lábával a lépcsőfőn annyi lendületet helyezett belé, hogy valósággal legurult a
               lépcsőn és magával tehetetlenül esett ki a kis uccai kapun a Monostori útra.</p>
            <p>Pálffy grófné, aki délutáni szundikálásáról lemondva, egy lihegésben futott egyik
               főúri háztól a másikba, azt állította, hogy látta Tamást az uccán s egyik lábával
               „vonított”. Ezt a lovaknál alkalmazni szokott kifejezést a polgári lénnyel szemben
               való megvetése jeléül szándékosan használta ahelyett, hogy „sántított”. Ugyancsak ő a
               „társaság”-nak minden élemedettebb s bölcsebb hölgytagjával megegyezett abban a
               véleményben, hogy Klára fellengző, hisztérikus teremtés, aki „anya nélkül nőtt fel s
               Árvédnak ostoba bálványozása, valamint a hóbortos Eliz tant léha nemtörődömsége miatt
               azt tehette, amit akart”.</p>
            <p>Maga a város nem ítélte el a szerelmeseket. Úgy látszik, régi, történeti
               hagyományainak csökevényeként élt benne még mindig valamelyes tisztelet és áhítat a
               szív nagy élményei iránt. Hiszen ez a város csak alig nehány évtízede egész temetőt
               nevezett el egy szép cigánylányról, aki hűtlenné vált mágnásszeretője miatt sorvadt
               el. Oly rég volt itt alkalom, hogy a szenvedély nagy játékának emeljenek színpadot.
               Minden olyan hitványul és póriasan folyt le. A flört lekoptatta az érzelmek nagy
               hangsúlyait s úgy hozta össze a testeket, hogy a szív, a meggyőződések és előítéletek
               az ölelkezésben alva maradtak. Hány furcsa, elképzelhetetlen viszonyról tudtak az
               emberek a legkülönbözőbb osztályokból, de mindez érdektelenül és egyformán játszódott
               le. Legfeljebb a botránykrónikákat gazdagíthatták volna, de nem a nagy szerelmek
               aranykönyveit... Tamás és Klára szerelme mögött az emberek megérezték a távlatot, a
               históriai érzéseknek visszatérő hullámverését s a város kis emberei, elvetélt életű
               asszonyai és férfiai, álmodozó vénlányai s munkájuk fölé görnyedő varrókisasszonyai
               mind bálványos szeretettel fogadták őket szivükbe s készültek bennük elfojtott
               ábrándjaikat megélni.</p>
            <p>Természetesen, a főispánnak nem volt kedvére ez a nagy nyilvánosság, amelyről úgy
               érezte, hogy mint szennyes vízár, elönti egész házát. Lánya szerelmi botrányában,
               talán tudtán kívül is, az fájt neki legelsősorban, hogy mindez már nem tartható
               titokban. Milyen előzmények lehettek itt, amikor Szentgyörgyi Tamás el mert jönni
               hozzá a lánya kezét megkérni s az ő büszkeségét, életében egyetlen örömét a nevén
               merte szólítani!...</p>
            <p>A főispánnak abban az órában, amelyet Tamás távozása után az irodában töltött,
               folytonosan erre kellett gondolnia. Erre a szennyre, erre a mocsokra, erre a ragályos
               betegségre, amely lányán keresztül őt érte, ma még csak a város, de holnap talán az
               egész ország köztudomása előtt. Olyan ez, mintha sikkasztott, vagy leprát kapott
               volna. Neve emiatt okvetlenül a nyilvánosan megbélyegzettek listájára kerül és többé
               már nem lesz az érintetlenség, a közéleti és családi tisztaság oly kényes szobra,
               amelyhez eddig közel sem lehetett lépni, hogy közönséges embernek lehellete egy
               pillanatra se homályosítsa el.</p>
            <p>Ez az első, egész lényét elöntő érzés azonban hirtelen sokkal mélyebb, fájdalmasabb s
               egészen különös árnyalatot vett fel, amikor lányával a mindkettőjük sorsára oly
               elhatározó beszélgetést lefolytatta.</p>
            <p>Klára a kis szalonban a zongoránál ült. Gabriel Marie-nak Cinquantaine-jét játszta,
               egy régi, egyszerüen visszamerengő kantilenát, amely, amint az apja a szobába lépett,
               abba is maradt, mint elfojtott sírás. Abáty Árvéd észrevette a muzsikának
               visszanemtérő elhangzását s az volt az érzése, hogy valami erőszakosan meghal,
               elszakad, aminek elemei, mint szétguruló gyöngyszemek, rejtve itt maradnak s
               valamikor talán megint azzá a kristályos csengésű hangfűzérré illeszkednek össze,
               amelyet a szalonhoz jövet az ajtó mögül kiszólani hallott.</p>
            <p>Az eltört, elnémult hangok felett sápadtan, tiszta kékséggel fénylő nagy szemekkel,
               ruhájának a hirtelen mozdulat által felfokozott suhogásával a lánya emelkedett
               fel.</p>
            <p>Nem ismert rá. Egészen megváltozott, valahogy megnőtt, megkomolyodott és fájdalmasan
               megszépült. Vagy lehet, hogy az ő látása felindulásában, amely egyszerre öntötte el,
               mint lebírhatatlan, félelmes pezsgőmámor, mindent meglátott s mindent másképpen
               látott, mint eddig. Ahogy azt a zeneszólamot egyszerre csak élőlénynek érezte,
               érzékeinek ugyanazzal a szokatlan telítettségével nézett most lányára is s többé nem
               szinte fogalomszámba menő sablonként kezelte, hanem megérzett és megsejtett rajta
               mindent, gyermekkorát, fiatalon elhalt anyjával való kapcsolatát, nyarait kint
               Bánhidán, az ő régi dédelgetéseinek nyomát s utolsó hónapjait, a szörnyű időszakot,
               amelyből hirtelen serkent fel, nőtt ki ez a lány, mintahogy esős, tavaszi éjszaka
               után egyszerre virágba borul a barackfa...</p>
            <p>Apa és lánya egymásra néztek s egy tekintetből mindent megértettek. A lány tudta,
               hogy vége mindennek, tudta, hogy apjával szemben elveszíti a harcot, de azért
               összeszoruló szivébe az odatóduló vérrel együtt szokatlan elszánás is gyűlt. Most ő
               is más szemmel nézte az apját. Egy szempillantással meglátta önzését, kegyetlen
               közömbösségét és telhetetlen hiúságát. És amikor elhatározta, hogy szembe száll vele,
               ugyanakkor különös tartalékerő feltámadását érezte magában. Mintha anyja szive is az
               övéhez nőtt volna. Az apa, mintha öreg, féltékeny férj, idegen, ellenséges akarat
               lett volna, aki nemcsak őt, a gyermekét, hanem rajta keresztül más valakit, talán
               éppen édesanyját készül leigázni...</p>
            <p>Abáty Árvédnak ezelőtt a jelenség előtt széthulltak szavai, amelyeket idejövet oly
               határozott mondatokba kovácsolt és visszazsugorodott a kéz fölényes mozdulata is,
               amely intézkedni, parancsolni és megfelebbezhetetlenül dönteni akart. Az apa is
               meglátta lányában az asszonyt, annak az idegen szépségnek teljes, eleven és az
               izgalmaktól remegő kibontakozását, amelynek csak töredékes vázlatát szerette meg
               gyönge és beteges feleségében. Érezte, hogy ezzel a lánnyal szemben körültekintőben
               és kíméletesebben kell fellépnie. Mint apa, csak összetörheti; de büntetni,
               megbánásra kényszeríteni és megtisztítani csak úgy tudja, ha a maga férfiúi
               fölényének, meggyalázott büszkeségének, felajzott féltékenységének minden erejével és
               leleményességével támad rá.</p>
            <p>A kis szalonban csak néhány szót váltottak egymással. Csak fegyvereiket próbálták
               ki.</p>
            <p>- Beszélnivalóm van veled, lányom - mondta hidegen és nyugodtan Abáty, lánya elé
               járulva, aki még mindig a zongorának támaszkodva állt.</p>
            <p>- Tudom - remegett meg elfehérült ajkai között a lány hangja.</p>
            <p>- Egy férfi járt nálam, aki a kezedet kérte. - Abáty felemelte hangját: - Én persze a
               szemtelen tolakodót huszárommal kidobattam. Róla többet nem is akarok említést
               tenni...</p>
            <p>- Bocsásson meg - kiáltott fel Klára felindultan és szemét elöntötte a könny. - Az a
               férfi jegyesem. Kérem, beszéljen róla több tisztelettel, ha másért nem, már azért is,
               mert lányának jegyese...</p>
            <p>Abáty Árvéd megállapította magában, hogy nem tévedett. Ez a lány valóban más lett.
               Minden erejére, nyugalmára és figyelmére szüksége lesz, amíg ezen az új lányon is úgy
               fog majd uralkodni tudni, mint a régin.</p>
            <p>- Nézd, kedves Klára - szólt ismét, kiszámított nyugodtsággal. - Magad hivatkozol
               arra, hogy a lányom vagy. Akkor legalább ne kiabálj és ne viselkedj úgy, mint utolsó
               komédiásné... Bocsáss meg a kifejezésért!... De nekem is nehéz a hidegvéremet
               megőrizni... Igen, a l á n y o m m a l akarok beszélni, senki mással. Nyugodtan,
               higgadtan és felelősségteljesen... Ha nincs terhedre, gyere át a dolgozószobámba. Ott
               zavartalanul beszélgethetünk.</p>
            <p>Lány és apa beszélgetése a dolgozószobában több mint két óráig tartott. Nem, azt nem
               lehetett mondani, hogy olyan higgadtan folyt le, mint Abáty Árvéd kívánta. Eliz mama,
               aki a szomszéd ebédlőben tett-vett, többször kétségbeesetten kulcsolta össze kezét,
               mintha láthatatlan lénytől kérne kegyelmet. Egyízben az ajtón át Abáty Árvédnak
               elfuló, magából kikelt ordítása hallatszott át. Valaki a földre roskadt. Biztosan
               szegény Klára!... Zokogás, könyörgő hang törte meg a drámai csendet... Eliz mama
               mindent kitalált. Hát igaznak bizonyultak sejtései! Klára szerelmes és küzd, harcol
               azért, akit szeret... Szegény szerencsétlen gyermek!... Eliz mama két, remegő karját
               a csukott ajtójú szoba felé tárta, azután szemére szorított zsebkendővel kiosont a
               szobából, hogy tovább ne hallja mi történik bent...</p>
            <p>A dolgozószobában pedig az indulatok heves összecsapása után az ellenfelek már ott
               tartottak, hogy feltételeiket szövegezték meg... Klára nem mondott le Tamásról. Azt
               megigérte, hogy még ma délután kimegy Abátfalvára az öreg Abáty Miklóshoz, a
               főispánnak zord visszavonultságban élő több mint nyolcvanéves apjához. Az abátfalvi
               kastélyt gyermekkorában jégkastélynak nevezte el. Az öreg Miklós kegyelmes úr itt élt
               egyik elszegényedett vénkisasszony rokonával, Karcsay Adél bárónővel, aki már
               szintén elég idős volt. Adél néni gyerekkorában réme volt Klárának. A bárónőnek a
               nyakán, közvetlenül az álla alatt, nagy szőrös szemölcse volt, amely magasnyakú
               ruhájának csipkedíszén úgy mászott végig, mint pók, ha a bárónő nyakát elfordította.
               Eliz mama a gyermek Klárát, ha rosszalkodott, azzal ijesztette, hogy Adél néni pókját
               a nyakára teszi. Még ebből az időből maradt Klárában iránta valamelyes irtózat... A
               bárónő éppen a városon időzött. Úgy határoztak, hogy Klára vele megy. Apja
               indítványát, hogy utazzanak együtt külföldre, aminek feltétele az lett volna, hogy
               Tamásról lemondjon, Klára nem fogadta el.</p>
            <p>Abáty Árvéd a maga részéről belement abba, hogy Klára sorsa felett a döntést
               halasszák a karácsonyi ünnepekre, amikor Abátfalván úgyis összegyűl az egész család.
               Klára végső reménykedéssel ragaszkodott ehhez a néhány szabad naphoz. Elhatározta,
               hogy Abátfalváról rögtön ír Alvinczy grófnénak s arra is alkalmat keres, hogy magáról
               Tamásnak hírt adjon.</p>
            <p>Az apa hosszú levelet küldött az öreg Abáty Miklósnak s miután lányával beszélt,
               rendelkezéseinek bővebb megbeszélésére Adél bárónővel is hosszabb ideig
               dolgozószobájába vonult. A szemölcsös hölgyben meg lehetett bízni. Hűséges, pedáns
               teremtés volt s egyetlen, negyven év előtti boldogtalan szerelme óta gyűlölte az
               érzelmi életet. (Rossz nyelvek szerint a kastély férficselédei között viszont mindig
               volt valaki, aki a bárónőnek pusztán érzéki érdeklődését kielégítette.)</p>
            <p>Klára átöltözködött és csomagoltatott. Mikor készen volt, szobájában megállt egy
               pillanatra és körülnézett. Valóban csak most eszmélt arra, hogy milyen
               szerencsétlenség szakadt rá. Könnyező szemmel búcsúzott a szoba régi, meghitt
               bútoraitól. Majd édesanyja képe előtt térdre roskadt és imádkozott... A szomszéd
               szobában lépéseket hallott. Hirtelen kis íróasztalához sietett s a fehér papirlapra
               akkor írta kétségbeesett búcsúzó szavait Tamáshoz. Eliz mama nyitott be. Ki sem
               beszélhették magukat, csak hosszan, szótlanul átölelve tartották egymást. A felső
               parancs az volt, hogy Eliz mamának a vacsorán jelen kell lennie. Igéretet kapott
               azonban, hogy másnap a kis Istvánnal együtt ők is Abátfalvára mehetnek.</p>
            <p>- Hát, kicsikém, az Isten megáldjon... A viszontlátásra!...</p>
            <p>Klára kibontakozott Eliz mama karjaiból. Az öregasszony úgy érezte, mintha élő
               testéből szakadna ki.</p>
            <p>*</p>
            <p>Szükséges volt tehát, hogy a vacsorát megtartsák. A világ előtt az egész kellemetlen
               esetet olyan színben kellett feltüntetni, amelynek nincs akkora jelentősége, hogy
               azért a főispáni ház életrendje felforduljon. Tudhatta mindenki, hogy a háziak
               részéről a vacsora szives hangulata, az élénk társalgás, a kitünő étvágy csak nagy
               lelki fegyelmezettséggel megjátszott komédia, de hiába, ezt mégis meg kellett
               játszani, mert mit mondtak volna az emberek, hová túlozzák és színezik az egész
               esetet, ha még arra sem lett volna erejük, hogy játszani tudjanak?...</p>
            <p>Az asztalfőn ült Eliz mama. Fekete selyemruhát hordott, kis, fekete csipkefőkötővel
               ezüstös fején. Látszott, hogy tele van ideges feszültséggel, de ezt a társaság, sőt
               önmaga is annak tudta be, hogy férje, az öreg, sokat fecsegő Hidvéghy Béla gróf -
               Sunyi tata családi körben, - szintén a meghivottak között volt. Ahogy az idő feléjük
               nőtt, oly mértékben tudták mind kevésbbé elviselni egymást.</p>
            <p>Sunyi tata mellett hervadásnak indult pesti szépség ült, aki Pálffy grófnénál lakott.
               Magyarországi német nevű, kevésbbé szereplő grófnak volt felesége. Azt mondták róla,
               hogy munkapárti vezető férfiakra nagy befolyása van. Ez a vastagon rizsporozott,
               mesterségesen ébenszínű haját magasra feltornyozó hölgy olyan ingó bizonytalansággal
               tartotta magát, mintha mindig attól félne, hogy hajtornya s amivel kitömve volt,
               egyszer csak fejére omlik. Pedig ez a külső bizonytalanság csupán a hölgy belső
               jellemtulajdonságainak testi képlete volt. A hölgy ugyanazt a kacér hintázást végezte
               állásfoglalások, vélemények, rokonszenvek és szerelmek között is. Mindig ingott, hogy
               valaki megtámassza, vagy igyekezzék megtartani magának. Ez a méla habozás idegen
               szavakkal tűzdelt beszédén is visszatükröződött. Oly sokszor mondta: „Nem tudom
               precicirozni”, „vajjon jól prononszálom-e”, „lehetséges-e interesszántnak mondanom”
               és a többi, hogy a végén el kellett hinnie, aki hallgatta, hogy ez a világotjárt dáma
               csak azért nem nyilatkoztat ki semmit a világon, mert jól tudja, hogy
               végeredményében még az is vajmi keveset tud, aki oly sokat tud, mint ő.</p>
            <p>Eliz mama gyűlölte őt azért a korcs magyar nyelvért, amit beszélt s nem mulasztott el
               egy alkalmat sem, hogy egyet csípjen rajta.</p>
            <p>Különösen ingerelte őt, hogy férje el volt a hölgytől ragadtatva s hogy tetszését
               megnyerje, folytonosan magáról, külföldi útjairól, életelveiről s politikai
               sikereiről beszélt. Eliz mama korántsem féltékenykedett emiatt, csak bosszankodott,
               hogy ez az affektáló dáma még jobban kiduzzasztja Sunyi tatának amúgy is kifeszített
               nyelve vitorláját.</p>
            <p>A bizonytalankodó német grófné érzelmes fuvolahangján sokszor mondta azt, hogy itt v
               i d é k e n; bár hozzátette: „nem tudom, helyesen használom-e a „campagne” szót ily
               módon?”</p>
            <p>Eliz mama nem sokáig tudta elviselni ezt a folytonos levidékezést. Egyszer csak
               pirosra gyúlt arccal felpattant:</p>
            <p>- Ez itt, grófné, nem v i d é k!...</p>
            <p>A grófné kétkedve emelte fel hangját s rövidlátó, kifejezéstelenül kék szemét Eliz
               mamán odaadással pihentette meg.</p>
            <p>- Nem volna hát ez valóban vidék?... - kérdezte szeliden éneklő hangsúllyal.</p>
            <p>- Nem. Ez Erdély.</p>
            <p>- Úgy érzem - vélekedett a német grófné, - hogy nincs különbség a kettő között.</p>
            <p>- De igen. Az egyik földrajz, a másik - történelem.</p>
            <p>A német grófné, akinek állítólag sem németsége, sem grófnésága nem nyúlt vissza a
               történelmi időkig, erre jónak látta elhallgatni. De a szépettevő, hízelkedő Sunyi
               tata enyhíteni akart a vágás élén s rengeteg izézés közben fejtegette az erdélyiek
               lokálpatriotizmusát, amely szerinte már valósággal - izé - megáló-izébe, izé-mániába,
               szóval megálo-mánia izébe megy...</p>
            <p>Eliz mama kurta pillantással nézett végig férje látható felén: kissé hegyes fejétől
               kezdve, amelyen a középen, olajjal bőven öntözötten választódott ketté a zöldesfehér
               haj, símára borotvált arcán, aranykeretes szemüvege mögé bújó, hunyorgató szemén át
               egészen az álla alá dugott asztalkendőn pihenő hegyes álláig s azután csak annyit
               jegyzett meg:</p>
            <p>- Ne legyen már olyan nagy esze magának se, mert széthányja a fejét!</p>
            <p>Az öreg Hidvéghy gróf lemondással intett kezével s összenézett a német grófnéval,
               mintegy megértést és szánalmat kérve a maga számára. Íme, ilyen felesége van! Nem
               érthető hát, ha elhidegült tőle?... Milyen pályát futhatott volna ő meg előkelő,
               angol diplomatákra emlékeztető megjelenésével, nyelvtudásával, politikai érzékével
               és a többi, ha méltó feleséget is vihetett volna az élet útjára!...</p>
            <p>A méltatlan Eliz mama éles megjegyzését még azzal a szörnyű illetlenséggel is
               tetézte, hogy a baloldalán ülő Petky Antal grófnéhoz hajolva, valamit még sugott
               fülébe, nyilván Sunyi tatával és a német grófnéval kapcsolatban, amire a jóságos
               Borisz terjedelmes mellét rengetve, annál jóízűbben kacagott fel, mert férje nem
               volt jelen s így nem kellett félnie a kedélymegnyilvánulásait fékező
               sípjelzésektől.</p>
            <p>Egyébként Eliz mama és Borisz grófnő nagyon értették egymást. Többször jelentős
               pillantást váltottak. Ilyenkor Klára alakja tünt fel előttük. Annyi minden volt, ami
               szigorú önfegyelmezésük ellenére elébük a lány fájó emlékét hozta.</p>
            <p>Ez a karácsonyestét egy héttel megelőző vacsora családi szokás volt a főispánéknál.
               Karácsonyi vásárlásokra a vidéki rokonság nagyobb számban gyűlt be. Természetesen
               ilyenkor szó esett az ajándékokról, amiket venni akartak. Azért nevezte el Klára még
               kicsi korában ezt a vacsorát angyalvacsorának.</p>
            <p>Társalgás közben, bizonyára nem a legtisztább szándékkal, Katona báró merítette fel
               ezt a szót. Erre jelentését meg kellett magyarázni a német grófnénak. Eliz mama maga
               előtt látta a kis Klárát fehér ruhácskájában, kék szalaggal leeresztett hajában,
               amint a szobákban futkosott. Azután, ahogy kergetőzve befutott az ajtón, mind
               nagyobbra és nagyobbra nőtt!... Annyi kedves Klára-arc, Klára-hang, Klára-illat!...
               Az öregasszony alig bírta könnyeit visszatartani.</p>
            <p>Milyen kegyetlen változás! Az angyalvacsora mindig Kláráé volt s Eliz mama most is
               reggel az étrendet Klára kedvenc ételeiből állította össze. És éppen Klára nincs
               itt!... Mintha minden étel őt gyászolta volna, Eliz mama torkán nem tudott egy falat
               sem lemenni.</p>
            <p>- És Klára bizonyára boldog, hogy úton lehet?... - intézte a szót tettetett
               tájékozatlansággal Eliz mamához a vízszemű grófné, aki Pálffynétól mindenről nagyon
               jól értesülhetett.</p>
            <p>- Tudja Isten, nem mindenki szeret ünnepek táján hazulról elkószálni - vágott vissza
               Eliz mama és hangja oly harciassá forrott, hogy talán még botrányt is csinál, ha a
               grófné folytatja a szóharcot.</p>
            <p>A hangulat egyébként fokról-fokra feszültebb lett, bármennyire is a hidegvér
               megnyilatkozása akart lenni az angyalvacsora. Ennek egyik oka Szalontay Sándor báró
               volt, aki két csinos, egyformán szőke és egyformán pirulós unokahúgával jelent meg a
               vacsorán s Pfersynél egy asztaltársaságban már vacsora előtt alaposan felhajtott a
               garatra. Túlságosan áradozó és hangos kedvében volt s a legkülönbözőbb aranymondások
               kíséretében minduntalan mindenkit ivásra buzdított. Egyszer Eliz mama szomoruan
               nézett maga elé. A báró feléje emelte poharát: „Igyék Eliz tant, a jó bor kimossa a
               melankóliát! És ez a bor jó!...” A német grófné hízásról panaszkodott. „Igyék egy
               lityi bort minden este - biztatta Szalontay báró - meglátja, olyan könnyű lesz, mint
               a madár!” A bárónál a „lityi bor” mindenre szóló pánácea volt.</p>
            <p>A báró viselkedésében a legkellemetlenebb volt, hogy állandóan Katona báróra
               pályázott, aki szemben ült vele. Ennek a kövér úrnak, aki már - Eliz mama szerint -
               úgy szuszogott, hogy az orrlika harangozott belé, folytonosan innia kellett vele.</p>
            <p>- Gyere, szorítsuk ki a levegőt a pohárból! - mondta neki Szalontay báró. - Te úgyis
               szereted mástól még a levegőt is elvenni - fűzte hozzá, nagyot kacsintva Pálffy
               grófné felé. Mikor azután a grófné kelletlenül elmosolyodott, Szalontay még
               hozzátette: „Na, nincs igazam, Totó néném?” (A Totó a grófné gyermekkori gúnyneve
               volt. A „néném” pedig a nála alig pár évvel fiatalabb Szalontaytól olyan sértés,
               amitől a vendégekben elhült a vér, mert mindenki tudta, hogy ezt a bosszúálló
               Pálffyné egyszer kegyetlenül megfizetteti Szalontayval.)</p>
            <p>Pálffyné ezuttal nem érdemesítette válaszra Szalontayt. Nagyot nyelt, amit egyébként
               egész vacsora alatt nem szünt meg cselekedni, tekintettel arra, hogy mindig nagyon
               sokat tett tányérjára és gyorsan kellett ennie, hogy a többit utolérje. Az ember el
               sem tudta képzelni, hogy sovány, nagycsontú testében hová tünt el a sok étel? Katona
               báró ezzel szemben úgyszólván semmit sem evett s mégis állandóan hízott. Mulatságos
               volt őket együtt nézni: a rövidlátó, színtelen hajú, rosszbőrű hölgyet, amint
               tányérja fölé hajolva, teljes odaadással gyúrta magába az ételt. Ilyenkor még
               rosszmájuskodni sem volt kedve. Csak evett fáradhatatlanul, mintha szertartást, vagy
               éppen akkordmunkát végezne. És mégis ételnek, italnak pírja soha sem ült ki arcára, a
               szemébe a legjobb libasült sem tudta a derű csillogását lopni. Pedig milyen
               szakértelemmel, a kés és villa milyen tökéletes és gyors forgatásával metszett le egy
               hatalmas libacombot most is a csontjáról, amíg Szalontay kötekedett vele...</p>
            <p>Katona báró viszont a libasültet még messziről sem nézhette. Halból, főzelékből is
               alig késhegynyit fogyasztott. És mégis már most is a jóllakottság biborfellege
               öntötte el pattanásig kifeszült, széles, kerek arcát.</p>
            <p>Minthogy nála az étkezés tulajdonképpen az evéstől való tartózkodásban állott, az
               asztalnál rendszerint ő vitte a szót. Csak ez a helyzeti előnye juttatta a szóvivés
               szerepéhez, mert egyébként sem szellemes, sem különösképpen művelt nem volt.
               Akármiről beszélt: vadászatról, lovakról, színházról, mindig ki tudta annak
               legérdektelenebb oldalait választani.</p>
            <p>Ma azonban soha sem sikerült mondanivalóit befejeznie. Valahányszor elkezdett
               valamit, Szalontay rögtön belékötött. Katona báró volt olyan óvatos, hogy félelmetes
               erejű közbeszólójával ne mérgesítse el a dolgot. Úgy tett, mintha becsípett emberrel
               szemben a kedélyes kitérés útját tartaná leghelyesebbnek.</p>
            <p>Abáty Árvéd az asztal végén ült s egész vacsora alatt alig szólt valamit. De erre nem
               is igen volt szükség. A két kis szőke Szalontay-lány volt szomszédja s ezek a
               törékeny, rajongó-kékszemű, lelkes teremtések oly kedvesen és szaporán tudtak minden
               apróságról beszélni, ami otthonukban tavaly óta történt, hogy a házigazda egész
               nyugodtan elmerülhetett saját gondolataiban. Gondolatai ezuttal sötétek és
               fájdalmasak voltak. Tragikus, csúful megbántott hősnek képzelte magát, aki gyásza
               borús köpenyegébe burkoltan hallgatja, amint két ártatlan madárka versenyt csicsereg
               körülötte.</p>
            <p>Amíg így a főispán a halálosan megsértett apa szerepét kedvteléssel játszta meg,
               azalatt vendégei között a kedélyek feszültsége már rég túl ment azon a ponton, ahol
               még a botrány kirobbanását meg lehetett volna előzni, Abáty Árvéd, aki máskor
               vacsorái és estélyei hangulatának előkelő összhangjára oly éberen vigyázott, most
               nem vette észre, hogy asztala felett a szavakon, ha azok még ártatlanoknak is
               hangzottak, már rég a gyűlölködés és kötekedő ellenségeskedés villámai cikkáznak át.
               Amikor az első dörrenésre felriadt, akkor már a vihar kitörését nem tudta
               megakadályozni.</p>
            <p>Külsőleg úgy festett, hogy a bajt az öreg Hidvéghy gróf tetszelgő előadásai idézték
               elő. Sunyi tatának szokása volt a szenvedélyek romboló erejéről beszélni. Volt külön
               elmélete a közös munka építő és az egyéni szenvedély romboló hatalmáról. Erről
               egyébként egyszer vezércikket is írt az Egyetértés c. lepedőformájú lapba s
               képviselő korában, az öreg úr szavai szerint, Tisza Kálmánnak figyelmét azzal terelte
               magára, hogy feltárta előtte az élet nagy titkát, amely abban áll, hogy a munkát
               általánossá kell tenni és a szenvedélyeket ki kell írtani... Az öreg gróf úgy mondta,
               hogy Tiszát „elméletének izé - - frappáns újszerűsége” nagyon meglepte s azóta
               erdélyi Montesquieu-nek hívta.</p>
            <p>Családi körben Sunyi tata elméletét csendes derűvel fogadták, mert tudták, hogy az
               öreg úr vizet prédikál s a szenvedély borát nagyon is sűrűn és válogatás nélkül
               issza, még olyan kávéházi tündéreknél is, akik nem restelték ezt zsarolási célokra
               felhasználni. Az öreg Hidvéghy nagyon is jól tudta, hogy bizony otthon, mint annyi
               más, ő sem próféta, de a mai vacsoránál a szép pesti asszony tiszteletére, akitől
               remélte, hogy Budapesten munkapárti körökben felhívja rá a figyelmet, oly szívósan és
               kitartóan tartott előadást a szenvedélyről, hogy az asztal felső végén senki sem
               jutott tőle szóhoz.</p>
            <p>Akadozó, az izé-k tömegébe botorkáló fejtegetéseinek ma megvolt az az izgató háttere,
               hogy egyik nagyapa beszélt éppen így, amikor unokájának szerelmi szenvedélyét az
               egész város tárgyalta. A körülményeknek ezt az összetalálkozását, amelyet egyébként
               csak maga a nagyapa nem vett észre, a jelenlevők, természetesen mindenki a maga
               külön lelki összetétele szerint, fokozott mértékben értékelték vagy szenvedték
               el.</p>
            <p>A pesti grófné mindig új olajat öntött bókoló szavaival Sunyi tata szónoki tüzére s
               közben elégtétellel vette észre, hogy Eliz mama legszivesebben teli pohár vizet
               szeretne hites ura fejéhez vágni. A gyümölcsös rizs felszolgálása késett s így Pálffy
               grófné szája is felszabadult, ami korántsem szolgált az izgalmak lecsendesülésére.
               Katona báró vörösregyúladt arccal, pattogó hévvel vett részt a társalgásban s
               elégtétellel élvezte ki, hogy Szalontay báró ezuttal közbeszólásaival nem zavarja
               meg. Egy-egy mondatnál még helyeslést kérőleg rá is nézett, az atléta báró azonban
               nem mutatott hajlandóságot közeledése viszonzására.</p>
            <p>Benne sokkal komolyabb és félelmetesebb dolog játszódott le. Nyilvánvalóan látta,
               hogy az öreg fecsegő Hidvéghy gróf szavait a német grófné, Pálffyné és Katona báró
               hová igyekeznek irányítani. Az ő lelki tekintete előtt is, akárcsak Eliz mamáé vagy a
               Petky grófnéé előtt, valósággal testté vált a távollevő Klára kedves, tiszta alakja.
               Szalontay báró mindig is szerette s az egész Abáty-családban, amellyel közeli
               rokonságban volt, a legtöbbre tartotta. Most nagyon bántotta az alattomos, undorító
               játék, amivel ezek a nyelveskedő vendégek a lányon szennyet akarnak ejteni. Előző
               kötekedő kedve is Katona báróval szemben onnan eredt, hogy a vendéglői sörözésnél
               fiatal barátaitól részleteket hallott Katona báró viselkedéséről Klára és
               Szentgyörgyi Tamás szerelmével kapcsolatosan. Az egyik arisztokrata fiú eskűvel
               erősítette, hogy a rákócziúti vendéglői botrány hőse valóban Katona báró volt. A
               kövér embernek aljassága felháborította Szalontayt. Hogy mert ez idejönni? És hogy
               mer most félre sem érthető célzásokkal a lány gyalázatában tovább gázolni?...
               Szalontay érezte, hogy a düh elönti, érezte, hogy ennek a szuszogó, rikácsoló
               embernek szemtől-szembe fog támadni s hogy mindezt higgadtabb önuralommal tehesse
               meg, pillanatok alatt kiparancsolta magából a mámort és síri józan lett... A mit sem
               sejtő Katona báró ezekben a pillanatokban kezdte hinni, hogy Szalontay irányában
               hirtelen jókedvre hangolódott, amiért többé megjegyzéseivel nem nyílazza.</p>
            <p>A gyümölcsös rizs még mindig nem jött. Pálffynénak a szája még mindig szabad volt,
               tehát rosszízű ugratással fordult az öreg Hidvéghyhez:</p>
            <p>- Maga túlságba megyen, Sunyi tata... Lehetnek nemes szenvedélyek is...</p>
            <p>- Állítom - erősködött az öreg gróf, - hogy minden izé, minden szenvedély
               bemocskol... Olyan, mint a betegség, mint a ragály...</p>
            <p>- Jesszus! - kiáltott fel Pálffyné, - talán még mi is elkapjuk?...</p>
            <p>Katona báró tele torokkal kacagott fel. A nyíl ezúttal kitünően talált.</p>
            <p>Szalontay báró hidegen jegyezte meg:</p>
            <p>- Nyugodt lehet, Totó néném, ez a ragály a maga korában már nem veszélyes...</p>
            <p>- Ízléstelen - sziszegte Pálffy grófné.</p>
            <p>Szalontay felemelte a hangját:</p>
            <p>- Semmiesetre sem ízléstelenebb, mint az a játék, amit maga s hitvány barátja itt
               folytatnak.</p>
            <p>Szalontay felemelt kézzel mutatott Katona báróra, hogy kétség se maradjon aziránt,
               kit nevezett hitványnak.</p>
            <p>Katona báró felugrott s nehéz testével ledöntött egy széket. Petky grófné
               felsikoltott. Egy pillanatra azt lehetett hinni, hogy a két férfi egymásnak megy.
               Pálffyné azonban Katona báró elé állt s ez a vékony asszonyi teremtés elég volt arra,
               hogy a báró hatalmas testét, amely az izgalomtól fújt, hörgött, szuszogott, mint
               indulni készülő mozdony, visszatartsa. Ekkor már Abáty Árvéd is tudtára ébredt annak,
               ami történt. Első dolga volt az inasokat kiparancsolni a szobából, azután bezárta az
               ajtókat. Csak mikor, úgy ahogy, a nyilvánosságtól elzárta a botrányt, akkor fordult
               mennydörgő hangon vendégeihez:</p>
            <p>- Hát ezt csináltátok a házamból? Cigányok putriját?...</p>
            <p>Az asztaltól már mindenki felállt. Katona báró Pálffyné védelme alatt farkasszemet
               nézett Szalontayval. Eliz mama Pálffynéval készült összecsapni. A német grófné
               felhúzott szemöldökei alól értelmetlen, hideg szemeket meresztett a társaságra.
               Petky grófné a két kis Szalontay-lányhoz sietett s azokat szorította magához, mintha
               zivatartól féltené... Hová lett innen az előkelőségnek, a fényűző
               megzavarhatatlanságnak előbbi képe a lábujjhegyen járkáló inasokkal, a virágos, ezüst
               edényektől csillogó asztal körül ülő fölényes beszédű és fényes öltözetű
               vendégekkel?... Az angyalvacsorának, a világ felé mutatott erős szív és társasági
               önuralom vacsorájának ez lett a vége...</p>
            <p>Szalontay báró megkérte a német grófnét és Sunyi tatát, aki soha sem hitte volna,
               hogy fejtegetéseinek ilyen hatása lehet, vigyék húgait a dohányzóba.</p>
            <p>Mikor bezárult utánuk az ajtó, megkezdődött a színjáték, amely bizonyos
               nyerseségével, heves indulatkifakadásaival alig állt messze azoktól a jelenetektől,
               amelyek ama helyeken szoktak lefolyni, amikre a főispán utalt. Ezek az emberek,
               amilyen magasra tudtak szállni gőgjükben, ugyanolyan ősi, szinte parasztos erő volt
               bennük, amikor haragjuk és indulatuk a szóval való szapulás alantasabb területére
               taszította le őket.</p>
            <p>Szalontay báró elmondta, hogy mit hallott a vendéglőben. Megnevezte a szemtanut is és
               kérdőre vonta Katona bárót, hogy ilyen lovagiatlan, piszkos eljárás után, hogyan mert
               ide tolakodni?</p>
            <p>Katona báró hebegett, dadogott, de védekezni nem tudott.</p>
            <p>Helyette is ömlött azonban a szó Pálffynéból. Ő egyáltalában nem találta
               lovagiatlannak vagy éppen piszkosnak Rudolf eljárását. Ellenkezőleg. Jól tette, hogy
               szétriasztotta a szerelmeseket. Hiszen történeteikkel tele volt már a város...</p>
            <p>- Igen, Árvéd, tudd meg - kiáltott a grófné Abáty felé, - ha nem Rudolf, akkor a
               rendőrség tör rájuk!... Ó, szégyen, gyalázat! És részeg disznók még ezért kötnek bele
               Rudolfba!...</p>
            <p>Most Katona báró is felbátorodott. Elmondta, hogy éjszaka együtt látta őket a
               Fürdőuccában a Mártonffy-lány... Éjjel, kettesben ezzel a tekergővel az
               Abáty-lány!...</p>
            <p>És azok a hírhedt mindennapi összejövetelek Alvinczy grófné lakásán. Hiszen a város
               már szerelmi négyesnek hívta őket. Ő mindenkiről elvben csak a legjobbakat tételezi
               fel, de lehet-e sok jót gondolni az olyan összejövetelekről, amelyeknek a végén az
               egyik pár Kairóba szökik s a másik városvégi zúgkocsmában találkozik
               napról-napra?</p>
            <p>Klára elveszett már, amikor apja legnagyobb ellenségének, a démoni Alvinczy grófnénak
               befolyása alá került, aki úgy akart az Abáty-ház becsületén foltot ejteni, hogy
               lányukat, közönséges kosaras néni módjára, összehozta egy véresszájú szociálistával
               s a maga szerelmi kalandjával példát mutatott nekik arra, hogy mit csináljanak.</p>
            <p>- Ha tudni akarjátok - harsogta Katona báró, aki élvezte, hogy szavai milyen
               megrendítő hatással vannak Abátyra, - ha tudni akarjátok, megmondom: Klárának és
               annak a csirkefogónak a szökése már elő volt készítve. A szerelmi négyes Párisban
               adott egymásnak találkozót!...</p>
            <p>Abáty Árvéd szédülő fejjel hallgatta mindezt. Úgy érezte, mintha óriási skorpió lett
               volna szivéből, amely lábait, ollóit és szúrós farkát egyszerre mélyíti testébe s
               gyűlöletes méreggel tölti el.</p>
            <p>De a serleget ki kellett végig innia. Ha idáig még családja felett is olimpuszi
               magaslaton élt, most le kellett szállnia s végigélni, végigszenvedni mindent azzal a
               rettenetes tudattal, hogy ezen nem lehet segíteni, mert hiszen mindez már
               megtörtént.</p>
            <p>Pálffyné és Katona báró pillanatnyi fölényét nem tűrhette sokáig Eliz mama, aki
               félelmetes szókészlettel tört ki a rágalmazók, a szájjárató mocskolódók ellen.
               Elhinné-e valaki, hogy az ocsmány pletykának még olyan közeli rokon is hitelt ad,
               mint Rudolf? Sőt nemcsak hitelt ad, de maga és drágalátos barátnéja együtt
               gyártják...</p>
            <p>- Hallgass ide, Árvéd, hogy tudd meg már egyszer, kikkel van dolgod. Ez a drága Totó
               (Eliz mama Szalontaytól készségesen sajátította el Pálffyné gúnynevét) még ma is
               házról-házra futkosott s végigrágalmazta Klárát, aki pedig olyan ártatlan, nemes és
               tisztalelkű s akinek a kis ujja ízecskéje is többet ér, mint ez a Totó, meg az ő
               kövér barátja, meg az egész pereputtyuk!...</p>
            <p>Pálffyné tagadni akart, de most Petkynével gyült meg a baja, aki véletlenül
               ugyanazoknál az ismerősöknél fordult meg, ahol Pálffyné járt s neki mindent
               visszamondtak.</p>
            <p>Borzasztó nagy szócsata fejlődött ki ebből. Pálffyné több izben a székre roskadt és
               csak azért nem ájult el, mert egyszerre két feldühödött asszonynak kellett
               visszaválaszolnia.</p>
            <p>A férfiakra már nem is hallgatott senki. A három asszonyba nem lehetett a szót
               belefojtani. Valahogy így kellett az, hogy ezen a lármás, eszeveszett összecsapáson
               át elégtételt nyerjen, tisztaságában és nemességében meggyarapodjék a távollevő lány,
               akit gonoszul be akartak mocskolni...</p>
            <p>A végén is Pálffyné valóban elájult, mikor látta, hogy a csatát elvesztette. A
               többiek magára hagyták Katona báróval, aki igyekezett fellocsolni, bár az ájulás őt
               is kerülgette.</p>
            <p>Abáty összetörten, lehorgasztott fővel ment fel szobájába. Annyira töprengéssé és
               gondolattá vált, hogy az volt az érzése, amikor a lépcsőn felment, talán nem is teste
               mozog, hanem a lépcső jön alája. Csak most tudta meg a maga egész mivoltában, hogy a
               lánya hónapok óta nyilvánosan űzött szerelmével milyen szégyent hozott rá, s hogy
               összejátszott legnagyobb ellenségével. Most jött rá arra is, hogy azzal már nem sokat
               ér, ha lánya és Szentgyörgyi között a találkozást lehetetlenné teszi. Sokkal többre
               van itt már szükség...</p>
            <p>A főispán a késő éjjeli órákig levelet írt. Egyet apjának, a másikat Adél bárónőnek s
               végül a harmadikat Petky Antal grófnak. És csak akkor nyugodott meg egy kevéssé,
               amikor a hosszú leveleket mégegyszer elolvasva, meggyőződött arról, hogy mindent
               megtett, amivel lánya ellenszegülését teljesen letörheti s vétkeit megtorolhatja.</p>
            <p>*</p>
            <p>Az a hét, amelyet Klára Abátfalván töltött a karácsonyi ünnepekig, valósággal
               fogságnak számított.</p>
            <p>Első nap még megengedték, hogy a parkban egyedül sétáljon. Ekkor titokban hosszú
               levelet írt Alvinczy grófnénak. Kérte, hogy azonnal jöjjenek haza s könyörgött
               Andornak, hogy mentse ki az abátfalvai pokolból, ha azt nem akarja, hogy öngyilkos
               legyen. Tamásnak is küldött levelet, de amit írt, csak olyan volt, mint fájdalmas
               sóhajtás. Nem biztatta semmivel, le sem is festette, hogy hol van. Börtönéről írt,
               ahová őt is szerelme miatt vetették, akár a régi Abáty-lányt. De ő nem fogja sokáig
               bírni. Nem akart megőrülni, inkább meghal. Írta, hogy Abátfalván nincs orgona, de
               azért alkonyatkor, ha az ablakhoz áll, a Magura zord, fagyott hegyvonalai, a kékes
               hóval borított erdők muzsikaszót küldenek hozzá, amely éppen olyan, mint amit Tamás
               játszott a bánhidai orgonán.</p>
            <p>Klára levelei nem jutottak el soha rendeltetési helyükre. Az éber Adél bárónő
               elfogatta mind a kettőt s még aznap elküldte a főispánhoz.</p>
            <p>Megérkeztek egyébként Abáty Árvéd új rendelkezései s ezek szerint Klárára valóban a
               legzordabb fogságot mérték ki. Ezentúl csakis Adél néni társaságában sétálhatott
               naponként egy órát. Eliz mama másnap nem jött meg, sem a kis István úgy, amint apja
               megígérte. Eliz mamát Abáty Árvéd eltiltotta tőle és csak később kézbesítették
               Klárának az öregasszony levelét, amelyben gyönyörűséges fehér galambjától bocsánatot
               kér, hogy nem jöhet, csak a szent estére; imádkoztat érte mindennap Szent Antal
               templomában, sőt tegnap Klára anyjának képe előtt maga is próbált fohászkodni, hátha
               az Egek Ura az ő tévelygő szavát is meghallgatja. Kívánja Klárának, hogy teljen meg
               hittel és bizalommal. A szegény kis Istvánról bizony sok jót nem írhat. Nem alszik,
               nem eszik, egész árva, eszefogyott lényén látszik, mennyire epekedik Klára
               után...</p>
            <p>A levélnek ez a része rettenetes hatással volt Klárára. Sírni nem tudott, nem is
               akart büszkeségből és szivének jogos lázongása miatt. De arca még sápadtabb lett s
               ettől a pillanattól fogva környezetéhez egy szót sem szólt. Azt, hogy őt kínozzák,
               megbocsátotta, de a szegény öccsének okozott fájdalomért még az Istennel is perbe
               szállt volna. Hát még ha tudta volna, hogy apja éppen a kis István gyötrelmein
               keresztül akarja őt megtörni s hogy ezért volt szabad Eliz mama levelét
               elolvasnia.</p>
            <p>Napjának nagy részét a toronyszobában töltötte. Ez a boltíves, vastagfalú szoba az
               Adél bárónőjéébe nyílott s fehérre meszelt falaival, kis lőrésszerű ablakaival igazán
               börtöncellára emlékeztetett.</p>
            <p>Adél bárónő egész nap mellette hímezett, horgolt vagy harisnyákat javított. Ha
               beesteledett, a bárónő kenetes dolgokról tartott előadást. Klára meggyűlölte még a
               szavajárását is. Ez a különös, bekérgesedett szívű vénkisasszony a régi bibliákból és
               szent könyvekből valamely ódonzamatú nyelvet sajátított el s kifogyhatatlan volt a
               példázatokból, amelyek engedetlen gyermekek cégéres nagy vétkeiről szóltak, akik
               elkötelezték szivüket érzéki vágyaknak, ahelyett, hogy az isteni dolgoknak ízét
               keresnék.</p>
            <p>- Hidd el, Karola - mondogatta az istenes vénlány, - aki a szurkot illeti, attól
               megmocskoltatik. És nincs félelmetesebb, mint a lélek szurka. Mert a testi bűnök nem
               érik a lelket, csak kívül kolompoznak, de ami a lélekbe hatol!... Ó, jaj, Karola,
               térj meg, gyermekem!... Hallgass kedves, jó apádnak szavára!...</p>
            <p>A bárónő kicsit elhallgatott. Majd minden átmenet nélkül fűzte hozzá:</p>
            <p>- Tekerd fel, lányom, az órát s igazítsd bé a mánust hatra!... Az ebédlőben éppen
               most kongatott... Ide hallom!...</p>
            <p>Klára szó nélkül felállt, megcsinálta, amire kérték. Azután visszaült helyére. Sápadt
               arca még egy darabig világított, mint elefántcsont szobor. Majd az esti árnyék
               egészen magába szívta... A bárónő tovább folytatta kenetes korholásait.</p>
            <p>Így folyt ez mindennap.</p>
            <p>De bármilyen gyűlöletes is volt Klárának a vénkisasszony közelsége, mégis a
               veletöltött órák megváltásszámba mentek azokhoz képest, amelyeket az ebédlőben az
               öreg Abáty Miklós társaságában kellett elszenvednie.</p>
            <p>Az ebédlő óriási volt, hideg, mindig fázni kellett benne s Klára úgy képzelte, hogy
               soha ki sem lehet világítani. Esténként a terebélyes gyertyacsillárból, amely úgy
               lebegett az asztal felett, mint nagy, kiterjesztett szárnyú, halott madár, csak alig
               néhány világot gyújtottak fel. A szoba nagyobbik vége sötétben maradt s az árnyékok
               ellenségesen húzódtak a sarkokba, ahonnan különben is mindig ijesztő zajok
               hallatszottak, hol a padló reccsent, hol a régi, tölgyfából faragott pohárszék
               repedezett. Köröskörül a falról az ősök alig látszó, rejtelmes árnyvonalai
               kisértettek. A sok csipke felett egy-egy sápadt női arc vagy a sűrű szakálból
               kimeredő csontos férfiábrázat néha mintha megelevenedett volna: kivilágolt, mozogni,
               ingani kezdett, mint lélekidézőktől falra varázsolt lidércfényes megtestesülés.</p>
            <p>Mindennél félelmetesebb volt azonban a kicsi, rikácsoló, asztalt csapkodó öreg úr,
               aki gyapjúingekbe, hárászkendőkbe bónyálva, a beláthatatlan hosszúságú asztal fején
               ült s ott bizonyára elveszett volna, ha rendelkezéseivel, folytonos kérdéseivel és
               asztmás köhögésbe fúló csípkelődéseivel állandóan életjelt nem ad magáról.</p>
            <p>Az öreg Abáty Miklós, noha nyolcvanhároméves volt, még sem adott ki semmit sem a
               kezéből. Közel tízezer hold felett rendelkezett, amelynek jövedelmét nemcsak, hogy
               fokozni, hanem ellenőrizni sem volt képes. De ártani még tudott s egész családja
               nagyon kíméletesen bánt vele. Az öreg úr valaha nagy szerepet játszott a
               diplomáciában s jutalmul a legnagyobb királyi kitüntetéseket érte el. Kis termete
               ellenére nagyon értett hozzá, hogy az erélyességet, méltóságot és tekintélyt
               megtestesítse. Legtöbb diplomáciai küldetése olyan volt, hogy adott pillanatban az
               asztalra kellett ütnie. És az Abáty-ököl mindig félelmetes benyomást tudott
               kelteni.</p>
            <p>Most már csak romja volt önmagának. Sovány, csontos teste mindjobban aszott össze,
               külsejét elhanyagolta. Étkezések alatt is kerek szőrmesipkát hordott, hosszú, fehér
               bajusza a levesébe lógott s Klára beléborzongott, amikor látnia kellett, hogy
               gondozatlan bajuszáról tányérjába visszacsurog a leves.</p>
            <p>Maga körül állandóan hét-nyolc inast foglalkoztatott. Helyette mindent ezeknek
               kellett tudni s ha szükséges volt, cselekedni. A szobákból alig mozdult ki,
               legfeljebb a toronyszoba erkélyére ment fel, ahol távcső volt felállítva, vagy a nagy
               szalonból nyíló nyitott terrászra, ahonnan messzi el lehetett látni a kertbe és a
               gazdasági udvarba. Egyébként mindig a dolgozószobájában ült öreg karosszékben s innen
               adta ki rendeleteit. Inasainak egy percnyi nyugalma sem volt. Egyiknek
               megparancsolta, hogy menjen az istállóba s kedvenc Rex nevű lova alatt cseréltesse ki
               a szalmát. Rex már három éve nem élt, de azért a rendelkezést szó nélkül teljesíteni
               kellett. A másik inassal az ispánnéhoz küldött s figyelmeztette, hogy tegnap
               cselédlánya a konyhában nem faggyú-, hanem miligyertyát égetett. A kegyelmes úr
               eltíltja az ilyen pazarlást, amikor maga is sötétben vetkőzik. Ilyen apró
               izennivalója, vagy intézkedése naponként volt száz is. Sőt éjjel is megesett, hogy
               valami eszébe jutott s olyankor behívta az éjjeli szekrényén álló elhasznált, rozsdás
               kolomp jelzésével valamelyik inasát s annak el kellett menni az öreg gróf valamelyik
               alkalmazottjához, aki felöltözött s jelentkezett a kastély uránál, hogy rendszerint
               egész jelentéktelen dologban felvilágosítást adjon. Sokszor megesett, hogy mire
               megjött, akiért küldött, már el is felejtette, miről volt szó. Az öreg úrnak
               emlékezőtehetsége az utóbbi időkben nagyon meggyengült. Inasaitól sokszor minden
               félórában megkérdezte, milyen nap és hányadika van?...</p>
            <p>Inasain kívül folyton-folyvást tárgyalt, veszekedett jurium inspectorával,
               kasznárjaival, számtartóival, lovászával, kertészével, pincemesterével, erdészeivel,
               gornyikjaival s egyéb alkalmazottjaival, akiknek száma meghaladta a százat. Állandó
               jövés-menés volt körülötte. Mindenkivel volt ügye. Egyiket a másikra uszította,
               megszoktatta őket, hogy egymásra árulkodjanak s ebből azután órákra való perlekedési
               anyagot gyűjtött. Ez adta meg szemében a cselekvés, a rendelkezés látszatát. E
               hitvány, haszontalan időtöltés közepette is tudott azonban az öreg úr elbárgyult
               lénye erővel, sőt fönséggel is megtelni, ha alkalmazottai vagy inasai beszámolóiból
               valahol engedetlenségre vagy ellenállásra következtetett. Ilyenkor felállt, egész
               testében kiegyenesedett s a párszavas parancsot oly hangon adta ki, hogy akik
               körülötte voltak, mélyen meghajoltak előtte, mint uralkodó előtt.</p>
            <p>Ebéd alatt személyi inasai háta mögött sorakoztak tétlenül. A kiszolgálást külön
               személyzet végezte. Étkezések közben az öreg gróf csakis családi dolgokkal
               foglalkozott. Adél bárónő számolt be az érkezett levelekről. Minden apró eseményt
               részletesen megtárgyaltak s azután a bárónő megkapta az utasítást, hogy kinek, mit
               írjon.</p>
            <p>Klára az óriás asztal jobb oldalán kapott helyet, vele szemben ült Adél bárónő. Ebben
               a nagy távolságban szinte kiabálni kellett, hogy megértsék egymást. Klára azonban nem
               beszélt. A társalgás most is az öreg Abáty és a bárónő között folyt.</p>
            <p>Majd mindennap megesett, hogy mikor helyet foglaltak, az öreg úr szúrós tekintettel
               végigmérte Klárát. Úgy nézte őt, mintha egyáltalában megfeledkezett volna arról,
               hogy kicsoda. Ez a feledékenység lehetett az öreg úrnak csak gonosz játéka is, mert
               amikor jó ideig vizsgálgatta a sápadt, némán és mozdulatlanul ülő lányt, egyszer csak
               Adél bárónőhöz fordult s minden alkalommal ugyanazt kérdezte:</p>
            <p>- Klára?</p>
            <p>A bárónő fejével intett.</p>
            <p>- Miért van itt? - folytatta könyörtelenül az öreg. És ekkor a régies beszédű
               vénkisasszony az inasok előtt elmondta, hogy Klárának miért kellett Abátfalvára
               jönnie. Elbeszélésében szerepelt az is, hogy Klára kezét apjától valami muzsikus
               igazgató merészkedett megkérni.</p>
            <p>- A rüpők - rikácsolta Abáty Miklós.</p>
            <p>Ez volt minden alkalommal egyetlen szava Tamásra. Éles szeg, amelyet számítással
               szegény kis unokája szivébe vert.</p>
            <p>Adél bárónő fohászkodó szózattal fejezte be előadását, reményének adva kifejezést,
               hogy talán az eltévelyedett bárányt majd igaz útra téríti a jó Isten...</p>
            <p>- Vagy én - jegyezte meg hideg öntudattal Miklós gróf.</p>
            <p>Ilyen körülmények között valóságos áldás volt Klárára nézve a szent este napja.
               Tudta, hogy nehéz harc vár rá, de legalább eldől minden s legalább nem kell ilyen
               szörnyű kiszolgáltatottságot elszenvednie. Rendíthetetlen volt elhatározása, hogy
               bármi történjék, nem enged.</p>
            <p>Délutánra megérkeztek mind: Eliz mama, Abáty Árvéd, a Petky szülők (a három fiú csak
               másnap délre kapott szabadságot Antal gróftól), a Henter baronesszek s végül az öreg
               Hidvéghy gróf. Eliz mama magával hozta Ágnest is, Klára kis szolgálóját.</p>
            <p>Klárának nem volt szabad senkivel se találkoznia. Késő délután azonban, amikor Eliz
               mama ravasz ürüggyel kihívatta Adél bárónőt, a kis Ágnes be tudott sullogni hozzá s
               hosszú levelet adott át Eliz mamától.</p>
            <p>Klárának a végzetes nap óta most először villant át mosoly az arcán, ahogy kis
               szolgálóját meglátta. Ágnes úgy viselkedett, amint azt Eliz mama elmagyarázta neki.
               Az ujját hallgatás jeléül a szája elé emelte s gyorsan átadta a levelet. Most
               utasítás szerint rögtön el kellett volna távoznia, de nem tudta megállani, hogy el ne
               kapja rég nem látott úrnője szoknyájának szegélyét s meg ne csókolja... Azután
               zajtalanul kisurrant a szobából.</p>
            <p>„Édes egyetlenem!” - olvasta Klára a levél megszólítását s ez a gyöngéd hang sok
               keserűséggel telített szivét annyira megindította, hogy mielőtt még egy sort is
               olvasott volna a levélből, feléje borult s megkönnyebbítő, felszabadító zokogásban
               tört ki.</p>
            <p>Azután már könnyeinek szivárványfényén át szívta magába Eliz mamának hol
               megmosolyogtató, hol megindító leírását mindarról, ami távozása óta otthon történt.
               A levél nagyon meleg hangon emlékezett meg Szalontayról, akinek, úgy látszik, nem is
               esett ki annyira az esze kereke, amint róla Katona báró mondani szokta, mert nagyon
               négy kereken járt, amikor jól oda mondott „Totó nénjének” és a Sünnek, akit különben
               Szalontay kardjától csak az mentett meg, hogy a segédek szerint térdenállva kért
               bocsánatot Szalontaytól azért, mert alkalmat adott neki arra, hogy hitványnak
               nevezze...</p>
            <p>Klára hangosan dobogó szívvel olvasta: „Egyébként, hogy tudd: Magda grófnő és Andor
               tegnap este hazaérkeztek. Én hívtam őket, mert tudtam, te hiába írsz, az a csipás
               Adél elkonfiskálja leveleidet. Nem tudtam velük találkozni. Ma reggel próbáltam pár
               sort a grófnénak írni. Képzeld, apád engem is megfigyeltet! A levelet elkobozták a
               kis Ágnestől!”</p>
            <p>Fájdalmas híradás következett megint Istvánról: „Ez a gyermek nélküled napról-napra
               megy tönkre. Apád az Isten előtt számol majd róla, hogy a tehetetlen árvát így
               megkínozza.”</p>
            <p>Eliz mama a levél végén bíztatta Klárát, hogy csak a szive szerint határozzon. A nőt
               meggondolatlan lépése egész életére tönkreteheti. (Lásd az én esetemet! - fűzte
               hozzá az öreg asszony.) Most már itthon van Andor, Magda grófnő, meg ő is számít
               valamit. Nem hagyják őt magára s bárhogyan is döntsön a két Abáty, mindig lehet majd
               módot találni rá, hogy kifogjanak rajtuk.</p>
            <p>Klárát Eliz mama levele új erőtartalékkal látta el. A gyászos abátfalvai környezet
               már-már beleoltotta a lányba valami nagy bűn tudatát és sokszor úgy kellett éreznie,
               hogy sorsa nem lehet más, mint vezeklés és börtön. Most megint végtelen vágy fogta el
               a szabadság után. össze kell ma este minden erejét szednie, hogy meg tudjon küzdeni
               azokkal, akik a régi Abáty-lány szerencsétlen végzetét akarják rákényszeríteni.</p>
            <p>Este, a fényesen kivilágított nagy szalonban, az összegyűlt családtagok előtt
               fölemelt fővel, arcán az eltökéltség nyugalmával jelent meg Klára. Igazi Abáty-lány
               volt. Apja szinte büszke szerelemmel nézte. Volt, kit megtörniük.</p>
            <p>A családtagok már Klára megjelenése előtt megbeszéltek mindent. A tanácskozás
               izgalmasan folyt le. Lehetett látni Eliz mama kigyúladt arcán és Petky grófné könnyes
               szemein. Mosolygósak csak a Henter bárónők voltak, akiken ezuttal rövidujjú, fehér
               csipkével díszített zöld selyemruha volt. De az ő kifestett, kikészített arcukon a
               mosoly olyan volt, mintha az is oda lett volna mázolva. Amikor Klára belépett,
               csontlegyezőjük mögött a két Henter bárónő suttogva cserélte ki megjegyzéseit: „Nézd,
               milyen bájos, az édes!” - mondta az egyik. „Nézd, milyen elragadó a kicsi!...” -
               visszhangozta a másik...</p>
            <p>Kis izgalmat keltett, hogy mikor Klára a számára kijelölt helyen megállt, Eliz mama
               feltört székéből s fájdalmas kiáltással rohant hozzá. Klára ebből sejthette, hogy
               borzalmas döntés vár reá. Hosszan, szótlanul tartották átölelve egymást s Abáty
               Árvédnak kellett közbelépnie, hogy szétváljanak.</p>
            <p>A nagy szalonnak képe egyébként elég színpadias volt. Abáty Miklós hatalmas, szinte
               trónszerű széken ült. Előtte kitárt mancsaival óriási medvebőr terült el. Háta
               mögött, életnagyságú képen, kezében kirántott karddal Nicolas de Abat volt látható,
               aki a rigómezei csatában Hunyady János oldalán harcolt. Az öreg Abáty trónszékét
               szándékosan tétette a félelmetes pózban lévő ős elé, mert ezúttal ő is kemény akart
               lenni a harcban, amelyet egy gyönge lány ellen vezetett.</p>
            <p>Az öreg grófra különben alig ismert volna rá valaki, aki csak hétköznapokon látta.
               Frissen meg volt borotválva, bajusza kikenve és szokott nyűtt ruhái helyett frakkot
               hordott, mellén az összes érdemjelekkel. Ebben a karácsonyesti kikészítettségben húsz
               évvel fiatalabbnak látszott.</p>
            <p>A családfőtől jobbra és balra ültek a Petkyek, Abáty Árvéd, Eliz mama, Hidvéghy gróf,
               a Henter bároneszek és Adél bárónő. Mindnyájan úgy helyezkedtek el két oldalt, hogy
               Abáty Miklós előtt széles folyosó maradt, amelynek a végén kellett Klárának
               megállnia. Messze, de szemtől-szembe a család fejével, akinek az itt elevenen élő
               hagyományok valósággal kezébe tették le unokája szabadsága és élete fölött a
               korlátlan rendelkezést.</p>
            <p>Klárán egyszerű fehér ruha volt. Sem hajában, sem nyakán semmi ékszer; vagy dísz.
               Lényének egész ünnepélyességét a szépsége kölcsönözte. A felcicomázott, nehéz ünnepi
               ruhákba öltözött asszonyok és férfiak között olyan volt, mint menyasszony, akiről a
               koszorút és fátylat éppen most vették le.</p>
            <p>- Kisasszony - szólalt meg ridegen Abáty Miklós. - Az imént hosszasan beszéltünk
               sorsáról. A véleményünk az, hogy magának férjhez kell mennie Petky Kálmán grófhoz,
               aki itt lévő apja által tőlünk a kezét kéri. Hajlandó ezt megtenni?</p>
            <p>- Nem - felelte határozottan Klára, egész alakjában kiegyenesedve.</p>
            <p>Ez az átszellemült, gyönyörű jelenség mindenki másra lebilincselő hatást tett volna.
               Az öreg Miklós gróf azonban hidegen, szinte gyűlölettel nézett a lányra. Szemében e
               pillanatban nem volt unokája, nem volt szép, fiatal lány, csak akaratának
               ellenszegülő akarat, amelyet le kellett törni.</p>
            <p>- Van még egy kérdésem - mondta, hideg, szúrós tekintetét nem véve le a lányról. -
               Hajlandó-e lemondani arról a senkiemberről, akivel egész családunkat beszennyező
               szerelmi viszonyt folytatott s aki elég vakmerő volt a maga kezét megkérni?...</p>
            <p>- Nem - mondta fejét rázva a lány.</p>
            <p>- Úgy hallgassa meg büntetésünket - hallatszott tovább Abáty Miklós dermesztő hangja.
               - Önnek kolostorba kell vonulnia. Lengyelországban van egy apácarend, amellyel
               családunknak némi összeköttetései vannak. Ott fogja a fátyolt felvenni s életét
               levezekelni. Megértette?...</p>
            <p>Klára nem felelt. De Abáty Miklós nem is várt tőle feleletet, hanem tovább
               folytatta:</p>
            <p>- Még egyet. Minthogy életének ez a változása szerencsétlen Istvánunkat, aki annyira
               ragaszkodik magához, valószínüleg súlyosan fogja érinteni, elhatároztuk, hogy ezt a
               gyógyíthatatlan, nyomorult gyermeket ideggyógyintézetbe tesszük...</p>
            <p>- Azt nem engedem! - kiáltott fel Klára. - Gyilkosok!</p>
            <p>A lány szavaira a szobában halálos csend támadt. Az arcok a belső izgalomtól
               olyanokká váltak, mintha gyertya helyett valami kísérteties, kék láng világítana
               rájuk. Mindenkinek elállt még a lélegzete is. Csak Abáty Miklós nem vesztette el
               lélekjelenlétét. Valamivel emeltebb, de ugyanolyan kegyetlenül rideg hangon
               jelentette ki:</p>
            <p>- E pillanatban még dönthet. Magától függ. Egy hét alatt eleget gondolkozhatott. Ha
               megint nemet mond, Istvánt már holnap Pestre szállítjuk...</p>
            <p>Erre a kegyetlen csapásra Klára nem volt elkészülve. Aki ezt rámérte, ördögi
               biztossággal olvasott lelkében. Mert mit számított egy abátfalvai fogság, mit
               számított a családi határozat, a gyűlölködő nagyapa, Adél bárónő, a porkolábja? Csak
               félretolja őket, csak kilép ebből a kastélyból, otthagyja az apai házat s már szabad.
               Várja az egész nagy élet, amely az ilyen feudális családi hókuszpókuszokon régesrég
               túl van... De a kis Istvántól való elszakítás komoly bilincs. Annak lánczszemei a
               lelkét, a szivét ölelik át s le nem tépheti őket, akárhová is megy...</p>
            <p>Klára nagy, szinte önkívületes szemekkel nézett körül. Az arcok úgy lebegtek szegény
               körül, mint megnőtt, ijesztő látomások. Segítség nem jött sehonnan sem. Lehajtotta
               fejét.</p>
            <p>- Legyen úgy, ahogy akarják - mondta halkan.</p>
            <p>- Elfogadja Petky Kálmán gróf kezét?</p>
            <p>- Igen - suttogta a lány s egész testében megingott, mintha ennek az egy szónak
               kimondása felemésztette volna minden erejét. Eliz mama rohant hozzá s kitámogatta
               unokáját, akinek teste remegett és keze hideg volt, mint a jég.</p>
            <p>A többiek komor csendben a helyükön maradtak. Az öreg Abáty még nem adott jelt a
               felkelésre. Mozdulatlanul ült székén. Hideg tekintete még mindig ellenségesen
               követte a távozó lányt s arcának megfagyott vonalai semmit sem engedtek fel. Mintha
               már kővé fagyott volna ez az öregember.</p>
            <p>Ebben a pillanatban, a megnyílt ajtón át, ahol Eliz mama és Klára távoztak, kis
               dakszli surrant be a szobába és fejét leszegve, farkcsóválva, egyenesen a még mindig
               mozdulatlanul ülő Abáty Miklós felé rohant. A főúr, amint a kis kutyát meglátta,
               egyszerre elmosolyodott, majd lehajolt hozzá, két keze közé fogta a ficánkoló állatot
               és megfeledkezve mindarról, ami történt, kényeztető, kedves hangon szólt rá:</p>
            <p>- Á, a kis tákszli. Megjött a nemes kis dög!... Jó estét, jó estét! Adja csak ide
               lapos, ásóformájú lábait... Maga bolhakutya, maga grációzus, mulatságos, apró
               krokodilus... Na, nézd, hogy örül, hogy szereti az embert! Igen, ősi emberbarát!...
               De hát én is szeretem magát!... Du lieber Dachsfänger... Du... du... du...</p>
            <p>Mikor Abáty Miklós kijátszta magát a kutyával s felemelte fejét, maga körül a
               szobában senkit sem látott. Csak a sok gyertya égett s az arannyal díszített bútorok
               csillogtak...</p>
            <p>Egymás után mind kiszivárogtak mellőle. Utoljára már a hűséges Adél bárónő sem bírta
               ki. A nyitott ajtóban csak két, néma feketeruhás inas állt és várta
               rendelkezéseit.</p>
            <p>Abáty Miklós dölyfösen és felemelt fővel ment végig az üres termen. Az érdemjelekkel
               díszített, frakkos aggastyán öntelt kivonulásában volt valami kísérteties.</p>
            <p>*</p>
            <p>Szentgyörgyi Tamást a múló napok, amelyek Klárától nem hozták meg a várvavárt hírt,
               mind jobban figyelmeztették arra, hogy szerelmét és haszontalan reménykedéseit jó
               lesz végleg eltemetni. A Klára eltünését követő napon elküldte segédeit a főispánhoz.
               Végre is a vármegye ura huszárjával ajtót mutattatott neki. A segédek olyan
               jegyzőkönyvet vettek fel, amellyel Tamás meg lehetett elégedve. A főispán kegyes volt
               kimagyarázkodni és sajnálkozni. Tamás őt már egyáltalán nem érdekelte. Szivesen adta
               sebére a tapaszt abban a reményben, hogy ezzel is sietteti a botrányos ügy
               lezárását.</p>
            <p>Tamás kábultságából lassanként kezdett magához térni. Ebben nagy segítségére volt
               Várnay Sándor. A régi, jó barát, aki a szenvedély nagy napjaiban igyekezett távol
               tartani magát Tamástól, hogy tolakodónak ne lássák, most mindjárt a végzetes napot
               követő reggelen kopogtatott Tamásnak Tartini-szállóbeli lakásán.</p>
            <p>- Jelentem, igazgató úr, hogy a költözködést befejeztük - mondta természetes
               vídámsággal és jósággal, anélkül, hogy éreztette volna, hogy a vigasztaló barát
               szerepében jött. - Most már csak a kis múzeum áthurcolása van hátra, amelyet
               Szentgyörgyi igazgató itt maga körül gyűjtött...</p>
            <p>Sándor körülmutatott Tamás szállóbeli szobájában a felhalmozott könyveken, régi
               metszeteken, szétszórt írásokon.</p>
            <p>- Hogy akarsz ebből öt szobát berendezni? - kérdezte Tamás.</p>
            <p>Éppen erről volt szó. Sándor tudott egy forrást, ahol régi bútorokat lehetett venni.
               Azért jött Tamásért hogy magával vigye.</p>
            <p>A bútorokat egy mágnásház padlásán együtt nézték meg. Három szobát szépen be lehetett
               velük rendezni. Sándor mindjárt intézkedett, hogy hozzáértő asztalost hívjanak, aki
               majd a bútorokat rendbehozza. Az árban is könnyen kiegyeztek. Az eladó a házmester
               volt. A háznak Bécsben elhalt tulajdonosnője végrendelkezte rá a bútorokat, s ő
               olcsón és könnyen fizethető részletekben engedte át Tamásnak.</p>
            <p>Ettől kezdve Sándor nem hagyta el Tamást. Mindent úgy intézett, hogy naponként
               legalább kétszer kellett találkozniuk. Elvitte azonkívül magukhoz is. Többször náluk
               ebédelt. Azután eljátszott a gyerekekkel. A két nagyobb olvasott vagy tanult. Ezek
               már gimnáziumba jártak. A kisebbek lányok voltak. Jutka és Rózsika. Két barna,
               elevenszemű, élénk, ragaszkodó gyermek. Egészen olyanok voltak, mint anyjuk. Tamás
               kitünően mulatott velük.</p>
            <p>Sándor nemcsak az elfoglaltságot, a felejtető napi gondokat hozta el Tamásnak, hanem
               valamely egészségesebb, józanabb látását is az életnek s az eseményeknek.</p>
            <p>Tamás valahogy úgy érezte, hogy álomból ébred. Szép álom volt, de mégis hová is
               vezette?... Szerencsétlen végzetű szerelmének legsajgóbb pontja volt az az önvád,
               hogy miatta omlott össze minden, mert nem mert cselekedni, nem vállalta a mindennel
               szembeszálló szenvedélyt. Kudarca szemében az általa keresett magasabbrendű
               életszemléletnek is kudarca volt. Életével nemesebb, a többiek fölé emelkedő
               emberpéldányt akarta megvalósítani s mikor cselekednie kellett volna, már az első
               lépéstől visszariadt...</p>
            <p>A kábultságból való felébredés Tamást mindenekelőtt az önvádnak ebből a kegyetlen
               gyűrűjéből szakította ki. Lassanként kezdett mindent másképp látni. A lányszöktetést,
               a Chartresben tervezett nyomorgó romantikát mégsem lehetett magasabbrendű
               példaadásnak felfogni. Nem lett volna az egész csak valami visszajáró kísérlet, régi,
               nagy szenvedélyek leutánzása?... A mai viszonyok új szempontokat kívánnak. És nagy
               kérdés, hogy a szerelemben vár-e kezdeményező szerep az új férfitipusra?...</p>
            <p>Az önvád elhalványulásával együtt azonban nem halványult el Tamásban Klára képe.
               Szerelme most talán erősebb volt. Legalább is úgy érezte. De nem kínozta többé
               annyira. Ébrenlétben és álomban most már szivesen idézte vissza Klára alakját. A lány
               többé nem volt vádló. Valami gyönyörűséges, megkönnyebbítő érzést hozott... Az álom
               és az ébrenlét egén egyképpen a felkelő napot jelentette.</p>
            <p>Így azután természetes volt, hogy egyízben Sándornak is beszélt a lányról. Az első
               szavak akadozva, mintegy kiszakítva hagyták el ajkát, de azután ömlött a megkönnyítő
               és igazolást kereső vallomás.</p>
            <p>Sándor egyelőre csak kímélettel érintette Tamás sebét. Sötét színekkel inkább azt az
               osztályt festette le, amelyből a lány származott. A beteges hajlamok öröklése
               keresztül-kasul fonta már a történelmi társadalomnak ezt a rétegét. A hisztériás
               légkör az ő életük megszokott légköre.</p>
            <p>A cselekvő vágy, a nagy tettek sugallata elfoszlik a terheltségnek ebben a fojtott,
               üvegházi levegőjében. Ma már köztük is, aki ér valamit, csak díszes hüvely penge
               nélkül. Dölyfüktől, büszkeségüktől azt sem tudják, hová legyenek. Érvényesüléseknek
               alapja az ő világukban nem az érdem, a tehetség vagy éppen a munka, hanem csakis a
               származás, a még felsőbb körökkel való érintkezés, szabad járás-kelés a
               legelzárkózottabb szalonokban vagy klubokban. Ha derék, kitünő, de származásnélküli
               férfi tisztességes szándékai közülük való lányra szemet mer vetni, azt
               szentségtörésnek tartják. Olyan valaminek - polgári értelemben, - mintha
               cigányprímás tanár akarna lenni a Zeneakadémián. Még előbb megbocsátanák a bűnös
               szerelmet...</p>
            <p>Hosszú, éjszakákba nyúló estéken beszéltek erről Sándorral. Néha Andor József, a
               Bélteky-lány reménytelen szerelmese, Szilárd Ernő, az érzelmek fanatikus ellensége és
               Kelen Béla, a jó megjelenésű és sikerei miatt szerelemben kissé cinikus fiatal tanár
               is velük együtt voltak és Tamás nem zárkózott el az elől, hogy szerelméről
               beszéljenek.</p>
            <p>Mennyire más volt így minden, ha idegen emberek látószögébe volt állítva. Ilyen volt
               hát a mások valósága, ily sok kiábrándító árnyalatból volt összetéve!... Barátai
               elmondtak neki egyetmást. Sokan úgy állították őt be, mint hozományvadászt, aki
               beteges, fellengző lányt szemelt ki prédául. Mások értetlenül csóválták fejüket,
               amikor valaki a szerelem szenvedélyéről beszélt. Minek egy reáliskolai igazgatónak,
               aki még fiatal, azonkívül érdekes megjelenésű és tehetséges ember is? Hiszen könnyen
               és rendes úton igen jó házasságot köthetne. Már-már mindenki elveszett embernek
               tartotta Tamást... Igazi bámulói csak az alsóbb néposztályban voltak. Ott még hittek
               a szerelem lehetőségében. Úgy látszik, a szenvedélyek kultusza is, mint annyi sok
               más, amelyet a felsőbb osztályok megunva, eldobtak maguktól, az alantasabb népi
               elemekhez csúszott le...</p>
            <p>Tamás lelke az ilyen beszélgetésekben, mint jeges fürdőben, megedződött. Klárát és
               iránta érzett szerelmét nem árulta el, de szükségét érezte annak, hogy a tétlenségek
               és fájdalmas gyötrődések betegségéből kigyógyuljon. Helytelen utra tévedt. A
               szenvedélyben kereste az életeszményt és majdnem minden tetterejét odavesztette.
               Először a múlt kapta meg ebben a városban. És ennek a múltnak csodálatos kivirágzása
               volt a lány s azok az emberek, akik között ő élt. Azt hitte, hogy sokszólamú
               emberek!... De most rájött, hogy az idők hömpölygésében ezek megálltak és üres
               szemükön át csak a múlt kísérteties fénye világol, de az örök jövőbe kapcsolódó
               jelenhez nincs semmi közük...</p>
            <p>Most mindenekelőtt újra egészséges és cselekvő ember akart lenni. Egy hét alatt
               annyit intézkedett, dolgozott, mint azelőtt két hónap alatt sem. Igazgatói lakását
               berendezte, felgyűlt hivatalos teendőit az irodában mind elvégezte.</p>
            <p>Karácsony estéjére már beköltözködhetett új lakásába. A nagy szobák azonban éppen
               ezen a családi ünnepen még jobban kiemelték árvaságát. A tevékenység hirtelen fellépő
               láza után, most megint csend lett körülötte, amelyben jobban hallotta szive verését
               és könnyebben ki volt téve a kísértő, fájdalmas látomásoknak.</p>
            <p>Estére Várnayékhoz volt híva. A szürkület lakásán lepte meg s vele együtt a
               legyőzhetetlennek látszó vágy, hogy Klárát újra lássa, vele újra beszéljen. De most
               megerősödött szive egészen másképp támasztotta fel a lány képét. Eddig a maga
               gyötrelmei foglalták le s önző szenvedésében nem gondolt arra, hogy azalatt
               rokonainak, kegyetlen apjának kiszolgáltatva, miken mehet keresztül a lány?... Most
               csak erre gondolt, ösztönszerűen érezte, hogy Klára körül veszélyek tornyosulnak.
               Szeretett volna hozzászaladni, megvédeni őt, segíteni rajta. De hol lehet most?...
               Úgy eltünt, mint álomkép. Csak hívása hallik messziről. Nem is hang ez, nem is intés,
               valami csodálatos, érzékelhetetlen üzenet, amely úgy összeszorítja szivét...</p>
            <p>Tamás nem bírt otthon maradni. Kiment az uccákra, embereket akart látni, a város
               szórakoztató, felejtő zaját akarta hallani.</p>
            <p>A hideg reggel óta engedett. Valahonnan messziről meleg áram tévedt ide a levegőég
               fagyos hullámai közé. A házak meredek tetőiről nagy táblákban vált le a hó. A város
               felett felhők gyülekeztek és könnyedén szállingózva, vídám karácsonyi csillogással
               hópillék szálltak az égből. A piac még tele volt csomagokkal megrakott, siető
               emberekkel. A tér közepén hóval bontottan állt a templom és hosszúkás ablakain
               melegen ömlött el az oltárokon felgyújtott gyertyák sárgás fénye.</p>
            <p>Karácsonyeste. Zavartalan, boldog ünnepi hangulat. Tamás később sokszor gondolt
               vissza erre az utolsó, gondtalan karácsonyestére, amelyen mindenki oly tiszta örömben
               fürdött. A bánat egyedül az ő sarkában járt. De az ő szomorúsága is, ha az azóta
               lefolyt karácsonyok sötét távlatából nézett vissza rá, milyen édes, gyönyörűséges,
               visszasírni való szomoruság volt!...</p>
            <p>Útja egészen véletlenül a Fellegvár felé irányította, ahonnan először látta meg a
               várost s ahol először érezte ösztönszerüen, hogy itt sorsa nagy fordulatot tesz. A
               petróleumlámpáktól csak gyéren világított fedeles fahídon, a Németpallón ment át s a
               meredek, lépcsőzetesen kapaszkodó sikátoron át, szegényes, az ünneplésből kizárt
               viskók között ment fel a dombra. Jól esett itt járnia, ahol szenvedőket, vigasztalók
               nélküli magárahagyottakat talált.</p>
            <p>Felért a tetőre. Ide, a hegy másik oldalán, széles út kanyargott fel, amelyen, pár
               méternyire tőle, szokatlan látvány vonta magára figyelmét. Nagy társzekéren hatalmas,
               égő gyertyákkal díszített karácsonyfa állott s körülötte kézi lámpák világában
               feketeruhás asszonyok sürögtek-forogtak és ajándékot osztogattak a szekér köré
               sereglő szegényeknek. Egészen különös, megindító látvány volt ez. Fényforrás a
               sötétségben s azok, akik onnan ajándékkal megrakodva eljöttek, mintha arcukon,
               lényükön a fényből valamit magukkal hoztak volna.</p>
            <p>Hát a szeretet ünnepe ide is eljött a város legárvább, legelhagyatottabb szegényei
               közé?...</p>
            <p>Tamás csodálkozva, sajátságos megilletődéssel ment el az emberek között, a hálálkodó
               szavak, a boldog sóhajok és a váratlan örömök zürzavarán át, amikor túl a fénysávon,
               az út szélén, feketeruhás, karcsú női alak állt elébe.</p>
            <p>- Alvinczy grófné! - kiáltott fel Tamás. - Hát visszajöttek már Kairóból?...</p>
            <p>A grófné, aki most úgy volt öltözve, mint a legszerényebb polgárasszony, melegen
               szorította meg Tamás kezét.</p>
            <p>- Visszasiettem, de azt hiszem, már későn - mondta hangjában a fájdalom őszinte
               remegésével. - Klára eltünt. Az egész főispáni ház üres s még azzal az idős dámával
               sem találkozhattam, aki pár sorban hazahívott... Tud valamit szegény
               gyermekről?...</p>
            <p>Tamás kétségbeesetten tárta szét karjait. Hiszen a miatta való nyugtalanság kergette
               őt ide.</p>
            <p>- Igen, igen - kiáltott fel Magda grófnő. - Sejtettem előre, hogy így lesz.
               Borzasztó. Maga nem ismeri a két Abátyt! Ó, szegény Klára!...</p>
            <p>A grófné hangja elcsuklott. Azzal a megindító, lebilincselő közvetlenséggel, amely
               ennek az asszonynak egyéniségét azokkal szemben, akiket szeretett, néha olyan
               hirtelen öntötte el, magához ölelte Tamást és megcsókolta. Egyik kezét még azután is
               Tamás karján tartotta, mintha csak kapcsolatot akart volna, amelyen átmegy belé
               mindaz a melegség, amelyet szóval nem tud kifejezni. Majd kétségbeesetten
               folytatta:</p>
            <p>- Maga is szenved, ugye?... Ó, milyen szerencsétlenség!... Hogy tudtak így mindent
               elrontani!... Milyen furcsa az élet! Látja, én talán soha sem voltam ilyen boldog.
               Azért is jöttem ide ki s megyek mindenüvé, ahol nyomorultak vannak, mert nem akartam,
               hogy másnak kis öröme se lehessen, amikor én olyan végtelenül boldog vagyok!...
               Mennyi ajándékot hoztam! És van valaki, akinek semmit sem tudok adni!... Magának -
               Tamás!...</p>
            <p>Magda grófnő először szólította Tamást a keresztnevén. Ez is csak egyik szerény jele
               volt annak a gyöngédségnek, annak a vigasztalással teli részvétnek, amellyel ez a
               kivételes asszony oly egészen meg tudott telni.</p>
            <p>Több mint egy óráig sétáltak karonfogva az úton, amíg a grófnő megbizottai az
               ajándékot kiosztották. Tamás elmondta híven, mi történt. Magda grófnő, aki ismerte a
               történetnek azokat a szereplőit is, akikkel Tamás nem jött össze, képzeletben
               összeállította a fejleményeket úgy, ahogy azok lefolytak és hamar rájött arra is,
               hogy Klárát csakis Abátfalvára vihették, ahol véglegesen döntenek sorsa felett.
               Biztosra vette, hogy hozzáerőszakolják valakihez. Petky Kálmán neve is megfordult
               fejében.</p>
            <p>Tamásnak azonban sejtelmeiről nem szólt. Az ő véleménye szerint Klára és Tamás között
               mindennek vége volt. A hibát ott követték el, amikor a nyilvánossággal nem törődtek s
               a kérési jelenet meg valósággal koronája volt addigi ügyetlenségeiknek... A grófné
               nem akarta Tamást sem elkeseríteni, sem hívságos reményeket ébreszteni benne... E
               fájdalmas témáról inkább áttért az ő boldog utazásukra.</p>
            <p>Nagy élménnyel lett gazdagabb, amíg távol volt. És ezt az élményt Abáty Andor
               nyújtotta.</p>
            <p>- Sokszor gondoltam magára utazásunk közben - mondta élénken Magda grófnő - és
               rájöttem, hogy maguk Andorral voltaképpen egyet akarnak. Ó, ne gondolja, Andor
               nemcsak beteges imádója a halálérzéseknek. Úgy gondolom, hogy azért akarja oly
               makacsul a halált, mert belőle az élet magjának kiserkenését várja... Ó, milyen
               bölcsen beszélek én! - kiáltott fel nevetve a grófnő. - De higyje el, valahogy így
               van. Maguk az életnek, ugyanannak az életnek, két arcát képviselik... Egy furcsa
               emberrel találkoztam Kairóban. Ezt hallgassa meg, nem untatja?... Ukrajnából menekült
               öreg zsidó volt, akinek az oroszok egész családját felkoncolták. Az öreg azóta
               embergyűlölő lett s régi elhagyott pincékben rejtőzködött, ahol gombát tenyésztett. Ő
               azt hitte, a gombái mérgesek s velük megöli az emberiséget. Ez is volt a célja.
               Holott a legkitünőbb sámpionok kerültek ki pincéjéből... Érdekes különc volt és
               amikor Andorral eljöttünk tőle, mondtam Andornak, hogy folytonos halálvágyakozásával
               ő is ilyen gombatenyésztő... Tulajdonképpen új és szebb életet akar... Andor nem
               mondott ellen...</p>
            <p>A grófné egy pillanatig elhallgatott. Szavakat keresett gondolataihoz, amelyeket most
               először akart kifejezni. Majd szinte ünnepélyes komolysággal folytatta:</p>
            <p>- Igen. Andor sokkal mélyebb és nemcsak ösztönösebb, hanem műveltebb is, mint
               gondoltam. Valami borzalmas az, amikor elmondja, hogy a mai világnak el kell
               pusztulnia, mert csak a teljes, őszinte megsemmisülésből nőhet ki az új világ, amit
               mindnyájan várunk... Mondtam Andornak, hogy maguk ketten mennyire egyformák, csakhogy
               ő a jelenre néz, maga pedig a jövőre. Ő azt akarja már látni, hogy pusztuljon, aminek
               pusztulni kell. Maga pedig mindig az ígéret földjén tartja a szemét...</p>
            <p>Magda grófnő megint felnevetett:</p>
            <p>- Látja, milyen bölcselkedő lett belőlem!...</p>
            <p>De Tamás figyelmét a tréfás szavak nem terelték el attól, hogy meg ne lássa, milyen
               érték ez az asszony. Andorban a beteges halálvágynak ezt a messzi, ragyogó
               horizontját ő gyújtotta fel. És most fáklya akar lenni az ő életében is, hogy útjára
               világítson...</p>
            <p>A ragyogó karácsonyfa már csak egymagában állt a szekéren. A szegények elszéledtek
               viskóikba. Magda grófnő feketeruhás segítőasszonyai letakarták a megmaradt
               ajándékokat, a gyertyákat eloltották s a karácsonyi szekér elindult újabb
               rendeltetése felé.</p>
            <p>Alvinczy grófné megígértette Tamással, hogy másnap felkeresi. Mégegyszer kezet
               szorított, majd fehér, vékony kezével búcsút intett s azután a jelenség eltünt a
               sötét árnyakba fúródó szekér után...</p>
            <p>Tamás vígasztaló érzésekkel megtelten jött le a hegyről. Meglátta újra a szükséget, a
               szenvedést, meglátta az embereket, az élet nagy, egyetemes céljait. Szerelmének
               boldog lángolásában sokszor úgy érezte, hogy az egész világ az imádott lány alakjába
               öltözik. Nem volt számára más, csak ez a gyönyörűséges arc, amelynek elborulása
               vagy felragyogása a világegyetem évszakait jelentette. Most a világ megint
               szétszóródott, visszahömpölygött a nagy mindenség végtelen kereteibe... Az imént még
               egy sápadt, szépséges lányarc fájdalmas látomása kísértette... Most ez háta mögé
               került s hívón és bíztatón az új élet arca tárult elébe.</p>
            <p>Tamásnak a lelkébe békesség költözött s minden szenvedése feloldódott, elfüstölgött a
               könnyű sóhajtásban, a néhány mindent lezáró szóban, amelyeket már szinte mosolyogva
               mondott maga elé, amikor a lépcsőkön sietve jött lefelé:</p>
            <p>- Szentgyörgyi Tamás, a regényednek vége!...</p>
            
         </div>
      </body>
  </text>
</TEI>