<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU018595" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Családi album</title>
            <author>
               <persName>
                  <surname>Hunyady</surname>
                  <forename>Sándor</forename>
               </persName>
               <date from="1890" to="1942">1890-1942</date>
               <idno type="VIAF">44340816</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">53538</measure>
            <measure unit="pages">107</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Családi album</title>
               <date>2018-09-19</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/18500/18595/"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Erdélyi Zsolt</name>
                  <name>Fecz Ágnes</name>
               </respStmt>
            </bibl>
            <bibl type="printSource">
               <title>Családi album</title>
               <author>Hunyady Sándor</author>
               <pubPlace>Budapest</pubPlace>
               <publisher>Athenaeum</publisher>
               <date>1934</date>
               <ref target="https://mek.oszk.hu/18500/18595/"/>
            </bibl>
            <bibl type="firstEdition">
               <title>Családi album</title>
               <author>Hunyady Sándor</author>
               <date>1934</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="medium"/>
           <ns1:canonicity key="high"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-03-01"/>
     </revisionDesc>
  </teiHeader>
  <text>
      <body>
         
         <div type="chapter">
            <head>I.</head>
            <p>Kolozsvárott születtem. De már négyesztendős koromban, a millenium évében Pestre
               kerültünk. Az anyám, Hunyady Margit, a Kolozsvári Nemzeti Színház drámai hősnője
               volt, amikor jóformán az egész együttest, az igazgatóval, Ditrói Móriccal az élén
               fölhozták Budapestre. A társulat az újonnan alapított Vígszínház gerince lett.</p>
            <p>A Lipót-körúton laktunk. Csúnya házban, amely új volt, de egy csöppet sem modern. Mai
               eszemmel visszagondolva lakásunkra, látom, milyen építészeti képtelenség, hogy a
               fürdőszoba és a többi mellékhelyiség a kályhanélküli, jéghideg előszobából nyílt.
               Egyáltalán az egész ház a polgári szecessziónak szerencsétlen produktuma gyanánt
               emelkedett a Lipót-körúton, ahonnan nem régiben tünt el a lóvasút. Meg is kapta már,
               amit érdemel. A környék többi, modern bérkaszárnya-masztodonjának sorába préselve,
               olyan összetöpörödve áll három emeletével, mint egy divatból kiment anyóka a kokottok
               között.</p>
            <p>De az én időmben még fiatal volt. Henceghetett az üres telkek környezetében. A
               Vígszínház körül végtelen puszta területek. Utcák, amelyekben nem volt ház, a
               deszkapalánk sarkára kellett szögezni az utcajelző pléh-táblát. A Dunapart
               kiépítetlen. Szemétdombok, fű, homokhegyek, téglarakások mindenfelé. Szédülni kell,
               milyen herkulesi erővel fejlődött ez a városrész. Milyen életmag volt Budapestben,
               hova nőhettünk volna, ha a nemzet karrierjét nem állítja meg a háború.</p>
            <p>A szalonunk ablakából is rendezetlen telkekre, kerítésekre, apró házak
               összeragasztott zűrzavarára lehetett látni. Mezítlábas gyerekek játszottak lent az
               utcán. Vágyakozva néztem őket az ablakból. Fogoly madárfióka a szabad verebeket.
               Hiába vigyáztak rám, sokszor leszöktem és a kis suhancok közé vegyültem játszani. Ők
               mezítláb voltak, hát én is levetettem a cipőmet. Emlékszem, milyen bámulva néztek rám
               a járókelők. Furcsa lehettem mezítláb, csipkegallérosan, bársony blúzban az
               utcagyerekek közt.</p>
            <p>Össze is szidtak mindig. Alighogy eltüntem, jött a szobaleány, vagy a nagymama. Fülön
               fogtak, vittek vissza a kalickába. Föl kellett húznom a cipőmet.</p>
            <p>Sírtam és dühöngtem:</p>
            <p>- De nagymama! Miért muszáj nekem cipőbe járni? Látja, hogy mennyien járnak
               mezítláb!</p>
            <p>Nagyanyám szocializmusa egyszerű volt:</p>
            <p>- Azok haszontalan, rossz kölykök - mondta szigorúan. És olyan szappantékozló
               mosakodásokat végzett velem, mintha az emlékét is le akarná dörzsölni rólam az utcai
               kalandnak.</p>
            <p>Nagyanyám! Nem is volt a nagyanyám, csak én szólítottam annak, szokásból,
               szeretetből, az egyszerűség kedvéért. Az igazi nagyanyám akkor már meghalt, ő annak a
               testvére volt, egész nevén Vay Miklósné, Balázsházy Zsófia. Ő volt a háztartásunk
               feje. Lehetett hetvenéves. Magas, csontos, feketeruhás dáma. Mint Dickens klasszikus
               vénkisasszonya, katonásan pattogó. Félelmes alak messziről. A pápaszeme fenyegetően
               villogott. De ha levette az ókuláréját, hogy megdörzsölje kifáradt, öreg szemét, a
               pillantása olyan kék lett és szelíd, mint a nefelejcs.</p>
            <p>A hálószobában, édesanyám ágya fölött volt egy nagy, négyszögletű ráma. A rámában
               üveg alatt megsárgult daguerrotypek, arcképek, levélpapírfoszlányok, szalagok,
               hajfürtök. Azoknak a fiatal férfiaknak emlékei, akik a 48-as szabadságharc alatt a
               családunkból elestek. A szalónban pedig volt egy kávébarna, piroszsinóros
               honvéd-atilla. Már elfelejtettem, mit mondott anyám, nem tudom, talán a nagyapám,
               vagy valamelyik rokona viselte, aki Damjanich hadseregében szolgált. Meg volt
               perzselve az atilla széle, mindig nagy tisztelettel néztem az égett posztót, arra
               gondolva, miféle veszedelemben járhatott a barna kabát.</p>
            <p>Ezek mind nagyon nemzeti emlékek voltak, de a háztájunk magyaros és makacsul
               protestáns jellegét mégis inkább nagyanyámmá fogadott Zsófi néném adta meg. Az öreg
               hölgy gyűlölte Pestet, a pesti szokásokat, a fejlődő város liberalizmusát, a kofákat,
               a cselédeket, a villamost. Betyár történeteket adott elő nekem, ezerszer elmesélte,
               hogy árasztotta el Magyarországot 49-ben Paskievics serege. Zsoltárokra tanított. És
               ebéd előtt, meg este az ágyamban imádkozni kellett. Rá is szoktatott erre olyan
               elmoshatatlanul, hogy ma is elmotyogom még magamban elalvás előtt a régi imát, pedig
               hol van már hajdani tiszta hitem és naivságom, amelyben imádkozni van kedve az
               embernek?!</p>
            <p>Az anyám? Nehéz leírni, hogy lehellet se homályosítsa el emlékét. Most is látom
               szürke szemét, mosolyát, szomorúságát. A felejthetetlen mozdulatot, amint finom
               kezével jelt tett a könyv lapjai közé, ahogy félretette a könyvét, hogy megöleljen és
               összecsókoljon. Mindig olvasott. Rengeteg könyve volt. Toronyban állt a könyv az
               íróasztala körül, az ágya előtt. Egy időben sűrűn járt hozzánk Jászai Mari. Anyám
               Miriának szólította. Tisztán emlékszem zenei hangjára, amint egyszer korholta
               anyámat:</p>
            <p>- Miért nem kötteted be a könyveidet, Margit? Miféle rendetlenség ez!</p>
            <p>Anyám szelíden mosolygott:</p>
            <p>- Nem szeretem, édes Miriám a díszesen bekötött könyveket. Nagyon vasárnapiasak.</p>
            <p>Jászai Mari orrcimpája bőszen megfeszült. Mennydörgött és villámlott. Sírva fakadtam,
               azt hittem, komolyan bántani akarja anyámat. Erre mind a ketten nevetni kezdtek.
               Megcsókoltak. Miria nyugodtan szavalhatott és mennydöröghetett tovább. Kihallom a
               fejemben maradt mondatfoszlányokból, hogy színházról beszélt. A direktorát szidta, a
               rendezőt, a miniszteriális kotnyeleskedőket. Amint egy mai színésznő teszi. De ez
               persze más volt az ő heves vérmérsékletének és tragikai hanglejtésének áttételében.
               Tőle kaptam életem első pénzét. Egyszer, húsvétkor, amikor meglocsoltam, a rendes,
               csokoládéval töltött selyemtojáson kívül, sárga bőrből készült, kis bugyellárist
               nyomott a kezembe. Az erszényben egy fényes tízkoronás arany volt.</p>
            <p>- Legyen ez vagyonod első alapja - mondta jóságosan.</p>
            <p>Szokatlan dolog volt pénzt kapni. Föllázadt ellene a szemérmem, húzódtam. Erre olyan
               szikrázó szemmel és mennydörgő hangon támadt rám, hogy ijedten tettem zsebre a
               bugyellárist. Ki mert volna szembeszállani Miria nénivel? Ő maga is zúgó istennő
               volt, drámai arcával és a környezete is módfölött patetikus. A szobájában egy egész
               érc-szobor állt. Egy lovon ülő magyar huszár életnagyságú alakja. A szobor talapzatát
               virágok és nemzetiszín szalagos koszorúk borították el.</p>
            <p>Nem tudom, mennyi ideig tartott a barátság anyám és Jászai között, de egyszer csak
               kezdtem ritkábban látni Miria nénit. Aztán egészen elmaradt tőlünk. Nem hiszem, hogy
               összevesztek volna, bár sokszor nagyon indulatosak voltak végtelenül hosszú
               beszélgetéseik. Inkább úgy gondolom, hogy életük útja kanyarodott különböző irányba.
               Jászai a Nemzeti Színház híres tragikája volt, az anyám pedig az akkor külvárosnak
               számító Lipót-körúton, a Vígszínháznál kereste a kenyerét.</p>
            <p>Istenem, milyen magányos volt a Vígszínház. Milyen szellősen állt az üres háztelkek
               között pompás palotája, mint egy korán kinyílt virág. A hátamögött egy grundon Dávid
               József kocsigyártó műhelye dolgozott. Ismertem ezt a familiát, gyerekeik első
               barátaim voltak Pesten. Derék család, azt hiszem, abban az időben magyarizálódtak.
               Vagy csak az asszony volt német? Nem emlékszem már tisztán, de tény, hogy a
               Meggendorfer Blättert járatták, viszont már lelkesen érdeklődtek minden magyar ügy
               iránt. A családfő tüzes ujságolvasó volt. Vacsoránál is olvasott. Hallgattam
               politizálgatását, hogy beszélnek üzletről és munkáról. Aztán vetni kezdték az
               ágyakat. Hazasomfordáltam. Még csak hét óra volt. Otthon kikaptam nagymamától: hol
               kalandozom, minek tolakodom idegen emberek közé?... Harminc éve nem láttam őket. De
               fogadni mernék, hogy boldogultak. Olyan szerények, dolgosak, okosak voltak, mint a
               hangya.</p>
            <p>Hanem ez túlságosan személyes ügy. Ennél biztosan jobban érdekli a szíves olvasót
               minden olyan dolog, amely a Vígszínházra vonatkozik. Bimbókorára annak az új
               vállalkozásnak, amely friss iskolát csinált a magyar főváros művészi életében.</p>
            <p>Sokszor elkísértem anyámat a színházhoz. Próba volt. Bevittek a sötét nézőtérre.
               Leültem valahol, hátul, a meggyszín homályban. Figyeltem arra a zűrzavarra, amely a
               színpadon folyt. Így tanultam meg lassan, mi az a színház? Mi az próbálni, mit
               jelentenek a kulisszák, drótok, csengők, világítási apparátusok? Mit kell csinálni a
               színésznek, mi a rendező szerepe? Hallottam néha Ditrói Móricot üvölteni. Más
               veszekedéseket is végigéltem. Valóságos tigrisketrec a színház. Eleinte a szívem
               szorult össze, amikor a színpadon fölcsattantak a vihar hangjai. Aztán csak
               mosolyogtam magamban. Már tudtam, hogy mennyire nem komoly az ilyen színházi háború.
               Ritkán van magja, inkább csak füstje, lángja, amely kisül a megfeszült munka
               elektromos izgalmaiban.</p>
            <p>Tízéves voltam, és már voltak kedvenceim a színészek között, már hibákat vettem
               észre. Technikai hibákat, tévedéseket. Egyszer megfigyeltem, hogy Tapolczai Dezső
               rossz oldalról jön be a színpadra. Észre is vették, figyelmeztették: »Tapikám, nem
               jobbról jössz be - balról!« Nagyon büszke voltam, szakértőnek éreztem magamat.</p>
            <p>Az Ocskai brigadéros próbáinak vége valami iskolai szünetbe esett. Ott ültem sokszor
               a sötét nézőtér utolsó támlásszékén, elbújva egy aranyos oszlop mögé. Emlékszem rá,
               hogy a színészek közül jóformán senki nem bízott a darabban. Az a kor a francia
               bohózatok divatja volt. De én gyermek voltam és a közönség is az. Gyermeki
               ösztönömmel megéreztem, hogy a szárnyaló szövegnek és a színes képeknek okvetlenül
               hatni muszáj. Színes képeknek? Milyen színházi lelkem volt, hogy színes képeket
               láttam magam előtt, már a munka derekán, amikor Fenyvesi Emil még szürke zakóban,
               borotválatlanul járt-kelt a színpadon, Csillag Teréz pedig mosóblúzban, sállal a
               nyakán mondta híres szerelmi jelenetét, Pyber vikárius házának ablakában. És a
               szerenádra következő, lévai képben kuruc vitézek helyett civilruhás, gyűrött
               statiszták sereglettek össze a harsogó trombitaszóra, amikor Ocskai elindul
               brigádjával, hogy a fejedelem előtt keressen igazságot magának, amiért Ozoróczy
               talpasai lefogták palóc szolgáját.</p>
            <p>Kis színlapfoszlány. Ozoróczyt, a fejedelem hopmesterét, Kazaliczky Antal játszotta.
               Nem is szerethettem. Álnok figurát játszott, bíborköpenyegében a rongyos kurucok
               között. Annál inkább megragadott Szerémy Zoltán palóca. A konok, kis paraszt, akinek
               tréfálni és hencegni van kedve akkor is, amikor a hóhér körme közül vezetik föl a
               fejedelem előszobájába. Soha sem fogom elfelejteni darócnadrágját, összeláncolt
               kezét, dacos vállrándítását, amikor a szemébe néz vallatóinak!</p>
            <p>Igazán, első nagy színházi élményem az Ocskai volt. Megragadott a hangulata, a
               pátosza. Ami benne történik, pompásan beleillett nagyanyám protestáns-magyar nevelési
               szellemébe. A vasasok, a németek. Jól gyűlölhettem a labancokat. Nagyon velemehettem
               a zengő sorokkal... »A dombok felől megszólaltak a harcra hívó kürtök és én éreztem,
               hogy ez a pillanat, a csatadöntés pillanata részegítőbb minden
               asszonyszerelemnél!...« Azon kaptam magam rajta, hogy iskolába menet hangosan mondom
               ezt a passzust. A fülem kigyult a szégyentől; - mit akarok én, taknyos, kisfiú a
               harcra hívó kürtöktől? A leckémre akartam gondolni és nem bírtam. Muszáj volt tovább
               súgni magamban a darabot, ahogy következik:</p>
            <p>Tisza Ilona: Pedig mondják, kegyelmed sokat szeretett.</p>
            <p>Ocskai: Egyet sem szerettem. Olykor egy forró fuvallat úgy sodorta őket elém, mint
               tavaszi szél a hársfa virágát. Átléptem rajtuk. Csak téged szerettelek. Amikor még
               mosolyogni tudtál!...</p>
            <p>Hát kérem, ilyen impressziók hatásai alatt lehettem én jó diák, elfoglalhatott az
               iskola? - Felmentem magam, amiért nem voltam kitűnő tanuló. Felnőtteknek való,
               túlhatalmas szellem, birkózott bennem az iskola kicsiny érdekeivel.</p>
            <p>Nem tudom már pontosan megállapítani, de azt hiszem jóval az Ocskai után esett, hogy
               első erős benyomásomat kaptam az asszonyi szépségről.</p>
            <p>Bocsánatot kérek magamban a művésznő édes emlékétől, de mégis úgy van, hogy az izgató
               asszonyi báj mintáját Varsányi Irénről formálta meg nyílófélben lévő képzeletem. A
               Balatoni regét adták, amelyben Varsányi a tó pajkos tündérét, Siót játszotta. Már nem
               tudom, hogy kerültem este az öltözőjébe? Valószínűleg az anyám vitt be, akinek dolga
               lehetett nála. Varsányi ott ült tükre előtt, a villanykörték erős fényében. Már a
               szerepéhez volt öltözve, Sió bolondos kosztümjébe. Az arca kifestve, az ajka karmin,
               a szeme kékkel és tussal megcsinálva. Mintha szénnel rajzolták volna, könnyedén
               fogta körül a homlokát fekete haja. A gallérja nyitva, láttam finom, kerek nyakát.
               Olyan sovány volt, mint egy fiú. Az arcán pajkos mosoly és szűzi komolyság, mintha
               egy jókedvű suhanc és lisieuxi kis Teréz portréjából állították volna össze a
               vonásait. Nem tudtam levenni róla a szememet. Megbabonázott a hangja, mosolygása,
               fiatal szemének fekete csillogása. Észrevettem, hogy hátul a nyakán, a haja alatt,
               milyen sötétlő, bársony pehely van. Az ilyesmi ízlés dolga. Soha nem szerettem a
               szopránjellegű szépséget, a nagyarcú, szőke nőket. Az ilyesmi kellett nekem, az
               ilyen jácint-szerű, kicsi, fekete. Azt hiszem, ha nem lett volna olyan rendkívüli
               művésznő, akkor is százszorosan megértettem volna az összes drámai komplikációkat,
               amelyek fínom asszonyisága körül támadtak a későbben látott színdarabokban.</p>
            <p>Pedig meglehetősen ártatlan voltam. Jóformán nem is volt tiszta fogalmam a nemek
               közötti különbségről. Például - jóval korábban - a próbák alatti sötét nézőtéren,
               láttam valamit Hegedűs Gyula és Berzétey Ilona fejlődő flörtjéből. Nem értettem a
               dolgot. Megkérdeztem anyámat:</p>
            <p>- Mama kérem, miért bosszantja mindig Hegedűs bácsi ezt a nénit?</p>
            <p>Anyám mosolygott:</p>
            <p>- Azért fiam, mert szereti.</p>
            <p>Ezt sem értettem. Miért bosszantja, ha szereti? És mi az, hogy szereti? Mit szeret
               rajta? Mit akar tőle? Egyáltalán, mit lehet egy nénivel csinálni? - Ez még jóval a
               Sió tapasztalata előtt volt, nem foghattam fel a későbbi Hegedűs Gyuláné karcsú
               szépségét, fínom arcát, amelyet beragyogott spanyol szemének fekete sugara.</p>
            <p>A színháznak sok igazgatója volt, ezt tudtam. Anyám íróasztalán ott volt a két
               szakállas főnöknek, Keglevich István grófnak és Szécsi Ferencnek dedikált arcképe.
               Ebből az egyszerű tényből arra következtettem, hogy ők szövetségeseink, barátaink.
               Nézegettem a két fotográfiát, iparkodtam őket szeretni. Viszont az a körülmény, hogy
               a harmadik igazgatónak, Faludi Gábornak nincs semmiféle fotográfiája nálunk, azt a
               meggyőződést érlelte bennem, hogy ő ellenségünk. Tőle féltem. Minden ok nélkül, adat
               nélkül, megfoghatatlan párája ez a gyermeki képzelődésnek. Ditrói Móricot nem
               számítottam az ilyen igazgatók közé. Éreztem abból, amit róla hallottam, hogy ő más.
               Ő nem a pénz embere. Valahogy közelebb van hozzánk. Neki is úgy van kenyere, ahogy
               nekünk.</p>
            <p>Egy szikrázóan napos, téli délelőtt sétálni mentünk anyámmal. Éppen a Vígszínház
               előtt, a Pannónia-utcából fordult ki, és szembe jött velünk egy friss öreg úr.
               Prémes, vitézkötéses télikabátja volt. Gazdag embernek nézett ki, a cipője ragyogott.
               Pofaszakálla volt, mint Ferenc Józsefnek, az arcát pirosra, lilára csípte a téli
               hideg. Amikor közel ért hozzánk, tarka színekben ragyogó arcán mosoly virított ki.
               Levette a kalapját. És harsányan, valami nagyon kedves, túladunai tájszólással
               kiáltotta felénk, hogy szinte kottázni lehetett volna a köszönését:</p>
            <p>- Jó napot, asszonyom! Jó napot, Hunyady Margit!</p>
            <p>- Ki volt ez? - kérdeztem kíváncsian.</p>
            <p>- Faludi Gábor! - felelte komolyan anyám.</p>
            <p>Megkönnyebbültem. Azelőtt mindig szorította valami a torkom, ha emlegetni hallottam a
               nevét. Most szemtől-szembe láttam. Megtetszett jó kedve, lila-piros arca, szakálla,
               harsány hangja, ahogy köszöntött bennünket:</p>
            <p>- Hiszen ez nagyon kedves bácsi! - jegyeztem meg örvendező meglepetéssel.</p>
            <p>Anyám mosolyogva egyezett belé a megfigyelésembe:</p>
            <p>- Bizony nagyon kedves, lelkes ember. És azt hiszem derék ember is.</p>
            <p>Nem nagyon értettem még az olyan árnyalatokat, hogy »lelkes ember és azt hiszem,
               derék ember is...« de egyre jobban Faludi Gábor pártjára álltam. Utánanéztem a tünő,
               bundás, tömzsi alaknak. Kíváncsiskodtam:</p>
            <p>- És úgy-e iszonyú gazdag ember?!</p>
            <p>Anyám komolyan mondta:</p>
            <p>- Ez attól függ, hogy megy a színház?!</p>
            <p>Ott álltunk, éppen a Vígszínház előtt. Tél volt. A tiszta hó fehér hermelinje
               ékesítette a tetőket és a párkányokat, amitől még dúsabbá, impozánsabbá vált az
               épület. Néztem a domború kocsifeljárót, a büszke homlokzatot, a hármas ajtó felett az
               üvegtetőt. Ez a »hogy megy a színház!« megint olyan dolog volt, amely nem egészen
               világos előttem. Mi az, hogy »megy«? Miféle baj fenyegetheti ezt a remek palotát,
               amely belül csupa arany és piros. A páholyok gyöngysorát láttam, a rengeteg,
               meggyszínű bársonyfotöjt, a plafónon a csillár kristály káprázatát. Nem értettem
               anyámat - hogy lehet ez a hely olyan, amely esetleg »nem megy«?</p>
            <p>Bocsánatot kérek az olvasótól, hogy nem tartok pontos kronológiai sorrendet. Most
               megint visszaszököm oda, hogy az elemi iskola első két osztályát otthon végeztem el,
               mint magántanuló; kisasszonyomat, aki tanított, Angyal Malvinnak hívták. Csakugyan
               angyal volt. Úgy világít felém az emléke a multból, mint egy pici, reszkető, de
               tiszta szentjánosbogárpontocska. Aztán a Szemere-utcai elemi iskolába irattak be.
               Ott kezdtem megtanulni, mi az élet? Az igazgató-tanítót Richternek hívták. Fázós,
               mérges, beteges, de mégis humorra hajló ember volt. Akárhogy be volt fűtve a
               tanterem, női gyapjúkendő volt a vállán, úgy sétált a padok között. Pálca volt a
               kezében. Leskelődött kis, vércse szemével és ha valamelyik gyereket rendetlenségen
               érte, vijjogva csapott le a nádpálcával. Az elemi után a Markó-utcai gimnáziumba
               kerültem. Az osztályfőnököm Némethy Géza volt. Vörös, kis ember, ideges tikkel az
               arcán. Amennyiben észrevett engem, bizonyára csak annyit látott rajtam, hogy hanyag
               kölyök vagyok. De én éreztem benne a tehetséges, rendkívül művelt embert, talán a
               tudóst, akinek a számára kissé naiv feladat, hogy első gimnázistákat oktasson latin
               gramatikára. Mindenesetre unt bennünket, amiért bevallom, hogy tiszteltem. Tanultam
               is tőle egyet-mást, persze nem olyasmit, ami szigorúan a tananyagra vonatkozott,
               hanem mást, későbbi dolgokat, amiknek értelme elejtett szavaiból kicsengett.</p>
            <p>Amikor negyedkettőre hazaértem az iskolából, rendesen ebédvendéget találtam
               asztalunknál. Rokonokat. Színészeket, színésznőket. Nagyon sűrűn ebédelhetett nálunk
               Zilahy-Kis Béla, író és esztétikus. »Junius« álnéven a Budapesti Hírlap munkatársa.
               Aztán gyakori vendég volt Földesy Sándor, a Vígszínház első titkára, akit nyitott
               inggallérjai és mértéktelenül vastag, kálvinista nyaka miatt, saját felszólítására,
               Bika bácsinak neveztem. Sokszor előfordult, hogy mind a ketten asztalunknál
               ebédeltek. Ilyenkor rendesen az én nevelésemről folyt a szó. Nagyanyám és Bika bácsi
               közös plattformon voltak. »Magyar ember legyen belőle, ez a fő!« Ez volt merev
               álláspontjuk. Zilahy-Kis Béla a messzi jövendőre gondolva, azt ajánlotta, hogy majd
               annakidején küldjenek német egyetemre. Anyám elgondolkozva nézett. Tisztán emlékszem
               halk hangjára:</p>
            <p>- Egyelőre még várjunk. Szeretném látni, merre fordul az érdeklődése? Külföld? Még
               messzi van. De akkor is jobban szeretném Franciaországba küldeni. Nem tetszik nekem,
               amit a németek csinálnak.</p>
            <p>Akkor hallottam először ezeket a szavakat »német szellem«, »militarizmus«. Anyám nem
               szerette a németeket. Azt hiszem azért, mert olyan családban született és olyan
               környezetben nőtt föl, amelyben nagyon élénken érezték az osztrák elnyomás súlyát.
               Valószínű, hogy ennek a gyermekkori befolyásnak következtében fogadok én magam is,
               még ma is mindent ellenszenvvel és gyanakvással, ami német. Túlságosan megagitált
               annakidején nagyanyám és Bika bácsi türelmetlen ellenzékisége. Hiába tudom, milyen
               ostobaság különbséget tenni ilyenmódon nemzet és nemzet között. Gyermeki lelkem lágy
               viaszába nagyon nagy erővel nyomták belé azt a képet, amint a mogyorónyi
               magyarságot, akár a kecskegidát az óriáskígyó, elnyeléssel fenyegeti tátott szájával
               Germánia. Az ilyen érzések ellen nem lehet küzdeni. Ezek vérré válnak, örökli őket az
               ember. Hanem azért nem szabad semmiféle dühös acsarkodásra gondolni. Anyám kétkedő,
               kereső szellem volt. Kristályos tisztasággal maradt meg az emléke bennem, hogy egy
               ebéd után, amikor Sudermann valamelyik darabjáról szedte le a bőrt, egyszerre csak
               aggodalmasan elgondolkozott:</p>
            <p>- Félek, - mondta - hogy csak azért nem szeretem ezt az írót, mert német. Talán csak
               bennem van a hiba. Ha jobb hallásom lenne, ha érteném a német zenét, biztosan elmulna
               az idegességem.</p>
            <p>»Június« csöndesen gömbölygetett egy kis kenyérbelet. Valami művelt dolgot mondott,
               amit nem értettem. Bika bácsi azonban kivette rettentő, kálvinista nyakából a
               szalvétát és harsány hangján a következő megjegyzést tette Wagnerre és a német
               zenére:</p>
            <p>- Nincs igaza, Margitkám. Nekünk magyaroknak sohasem volt szerencsénk Béccsel.</p>
            <p>*</p>
            <p>Abban, a Lipót-körúti házban, egy emeleten laktak velünk bizonyos Dessauerék. A
               Dessauer-gyerekek közül Ernő és Elza jó pajtásom volt. Hadihajókat építettünk,
               papírkatonákkal játszottunk. A legidősebb fiú, Gábor, azonban soha nem ereszkedett
               le hozzánk. Csak kivételes alkalmakkor láttam sovány és sápadt arcát, költői fénybe
               emelkedett homlokát. Ernő és Elza nagy tisztelettel mutatták Gábor bátyjuk
               íróasztalát. »Gábor színdarabokat ír«, hallottam az áhitatos magyarázatot, mintha a
               darabírás olyan misztikus foglalkozás lenne, mint a miseszolgáltatás. Drámaíró lesz
               belőle. Nemcsak mérnök, a mérnökséget csak úgy mellékesen fogja űzni. Így is történt.
               Remélem, nem sértem meg vele kedves kollégám érzékenységét, ha elmondom itt, hogy az
               a bizonyos költői Dessauer Gábor azonos Drégely Gáborral, napjaink híres
               drámaírójával, a Szerencse fiának szerencsés és sikerben megdicsőült szerzőjével.</p>
            <p>Egy nap, délután éppen Dessaueréknél voltam és valami hajót ragasztottunk csirizzel,
               amikor átjött értem a szobalányunk - Mari.</p>
            <p>- Tessék gyorsan hazajönni, Sándorka. Vendég van. Mama hivatja.</p>
            <p>Fájó szívvel váltam el Ernőtől, a csiriztől, a játéktól. Utálatos dolog ezekkel a
               vendégekkel, mi közöm hozzájuk? Mit háborgatnak? Maradjanak a felnőttek maguk közt.
               Hagyjanak bennünket, gyerekeket. Nem voltam még tízéves.</p>
            <p>De ezzel a mostani vendéggel volt valami különös. Nagyanyám rendkívüli izgalommal
               fogadott. Megnézte a kezemet. »Nem mehetsz be ilyen praclival!« Meg kellett mosdanom.
               Sőt át kellett öltözködni. Volt egy sötétkék, hipervasárnapi, angol tengerészruhám.
               Azt adták rám. Úgy vitt be nagyanyám kézenfogva a szalónba, kicsinosítva, frissen
               fésült, vizes hajjal.</p>
            <p>Illetőleg nem is vitt be, csak betólt az ajtón, ő maga rögtön visszafordult a
               küszöbről. Ott álltam az ajtóban, egyedül, megzavarva a sok hókusz-pókusztól.
               Ellenségesen kerestem, ki az a vendég, aki miatt el kellett játékaimtól szakadni?</p>
            <p>A vendég ott ült a falrafüggesztett kávébarna honvédatilla alatt, a divánon, anyám
               mellett. Barna ember volt, az arcszíne hasonlított kissé az atilla barnaságához.
               Elegáns ruhát viselt, fehér selyemből csokorra kötött nyakkendőt. Valami perzselőt,
               valami nyugtalanítót éreztem benne. Úgy találtam, hogy nagyon is szép, túlságosan
               szép, ilyen szép férfit még soha nem láttam.</p>
            <p>Hidegen köszöntem:</p>
            <p>- Jó napot! - és az ajtó mellett nekitámaszkodtam a falnak. Semmi kedvem nem volt
               hozzá, hogy közelebb menjek a vendéghez.</p>
            <p>A szalónban nagy csönd volt. Utólag visszagondolva rá - drámai csönd.</p>
            <p>Az anyám nagysokára szólalt meg, reszkető, elfogult hangon fordulva a vendég
               felé:</p>
            <p>- Milyennek találja Sándorkám?</p>
            <p>A vendég, (mennyire bosszantott, hogy őt is Sándornak hívják) válasz helyett felállt
               a dívánról, odajött hozzám. Megfogott, fölemelt a magasba, aztán a mellére ölelt és
               olyan viharosan összecsókolt, hogy alig győztem az arcomat törülgetni. Éreztem a bőre
               hidegét-melegét, borotvált álla szúrását. Szivarillatot éreztem. Egészen közelről
               szemembe villogott a szép vendég szeme, amely olyan fényes, fekete volt, mint egy
               szem diókompót, a sűrű, barna szirupban.</p>
            <p>A vendég nem engedett el többet. Odavitt a dívánhoz. Kedveskedve fölborzolta a
               hajamat, aztán a térdére ültetett. Ez szörnyű módon nem tetszett nekem:</p>
            <p>- Hagyjon engem a bácsi! - mondtam idegesen. - Én nem szeretek az emberek öliben
               ülni.</p>
            <p>Á vendég erre még jobban magához szorított, olyan erősen, hogy majdnem fölkiáltottam.
               Aztán komolyan, szinte parancsolóan mondta:</p>
            <p>- Ne mond nekem, hogy bácsi. Én a te apád vagyok. Szólíts engem úgy, hogy - apám!</p>
            <p>No majd mindjárt kisül, hogy ez milyen ostoba tréfa, gondoltam. És gúny csillant a
               szememben, ahogy kérdően az anyámra néztem. Az anyám arca azonban nagyon komoly
               volt, talán szomorú. Halkan mondta:</p>
            <p>- Igaz. Ő a te apád. És ha ő úgy akarja, akkor szólítsad is apádnak.</p>
            <p>Ijedten néztem a vendégre. Nagyon megszoktam már a környezetemet. Elég volt nekem,
               hogy anyám van és nagymamám. Nem hiányzott soha az apa, föl sem tűnt, hogy más
               gyermekeknek apja is van. Soha nem kérdezősködtem, hogy mi van az én apámmal? És
               most ez a hirtelen dolog. Apám született. Zavarban voltam, szégyenkeztem, mintha ez
               bűn volna. És akárhogyan akaratoskodott a vendég, nem voltam hajlandó őt apámnak
               nevezni. Végre is az anyám mentett meg. Finom kezét a vendég karjára tette:</p>
            <p>- Ne bántsa Sándorkám. Gyerek. Zavarban van. Később majd meg fogja szokni! - és
               gyöngéden magához vont, mintha védeni akarna, helyresímogatta a hajamat.</p>
            <p>A »vendég« most apróra megnézett:</p>
            <p>- A szeme, a homloka, a szája és az álla az enyém. Az orra és a füle a magáé Margit.
               De ha megnő, mégis rám fog inkább hasonlítani.</p>
            <p>Ezt sértésnek éreztem. Kihívóan végignéztem rajta. Gyűlölködve mondtam:</p>
            <p>- Én a bácsihoz soha nem fogok hasonlítani.</p>
            <p>A »vendég« nevetett:</p>
            <p>- Ezt is szeretem benne! Szeretem, hogy ilyen dacos és barátságtalan. Ez úri dolog. A
               rosszfajtájú kis kutyák csóválgatják mindjárt a farkukat, ha valaki megvakarja a
               fülük tövét.</p>
            <p>Ez meglepett. Nem tudtam mindjárt, hogy illik-e megharagudni a kutya-hasonlat miatt?
               A feszültségem engedett. Figyelni kezdtem. A vendég most egy kicsit békében hagyott,
               hogy anyámmal beszélgessen. Erre különös dolog történt. Nem hiszem, hogy a vér szava
               lett volna, inkább az apám egyéniségének természetes varázsa, furcsa, tüzes
               beszédmodora tette, hogy rohamosan kezdett megtetszeni a Lavalliére-nyakkendős idegen
               férfi, akinek szép homlokába hullott sötét haja és aki úgy merült föl az életemben,
               mint a meteor.</p>
            <p>Félóra mulva már bizalmas, jó barátságban voltunk. Már nem neveztem bácsinak, de még
               kikerültem, hogy szemébe kelljen mondani - apám. És amikor elment, lekísértem a kapu
               elé, ahol - büszke bámulattal láttam - fiakker várta.</p>
            <p>Amikor egyedül maradtunk, az anyám mosolyogva fordult felém, de én megéreztem, hogy
               milyen zavar és izgalom van a mosolya mögött:</p>
            <p>- Ne haragudj fiam, hogy soha nem beszéltem az apádról. Hogy tetszik neked?
               Szereted?</p>
            <p>Hűvösséget mímeltem. Nem is feleltem szóval, csak a vállam egy könnyű
               rándításával.</p>
            <p>Anyám azonban nem hitt nekem. Szenvedélyesen átölelt és mintha a jövőtől félne,
               csaknem rettegve suttogta a fülembe:</p>
            <p>- Ne hagyj el. Félek, hogy egyszer csak egészen el fog csábítani tőlem!</p>
            <p>Soha ne mondjanak kis gyermekek előtt egy fél szót sem, amely olyan világot nyithat
               meg előttük, amelyet nem kívánatos ismerniök. A gyermekek nagyon intelligensek és az
               ösztönük segítségével sok olyan dologra rájönnek, amihez még az okos felnőtteknek is
               számtalan, pontos adatra van szükségük. Így én is világosan tudtam, hegy apám és
               anyám viszonya közt, az én születésem körül, valami homályos és szabálytalan dolog
               van, ami felől nem illik kérdezősködni. Nem is kérdezősködtem. Gyermeki szívemben
               volt annyi tapintat, hogy éreztem, minden szó fájdalmasan érintené anyámat. Elég
               volt néhány egészen apró jel, határozottan éreztem, hogy ebben a dologban sok
               szenvedés és szomorúság érte anyámat. Sajnáltam. Fájt a szívem, amikor apám később
               többször meglátogatott bennünket és a megfigyelésem szerint mindig hamarább ment el,
               mint kellett volna. Nem voltam már a számára olyan szenzáció. Jött, hozott valami
               drága ajándékot, megnézett, elszívott egy fél szivart, a hamut szórakozottan leszórta
               szalónunk szép perzsaszőnyegére, aztán már ment is. Mindig éreztem, hogy anyám
               szerette volna, ha még marad egy kicsikét. Csodáltam is a büszkeségét, hogy mégsem
               tartóztatja soha egyetlen szóval sem. Így hát aztán én is kötelességemnek tartottam,
               hogy hozzá hasonlóan hűvösen viselkedjem. Gondolom, ezért apám azt érezhette abban az
               időben, hogy mi nem nagyon örvendünk az ő látogatásainak. Pedig ez nem igaz. Mi
               mindig nagyon vártuk, csak - azt hiszem - szégyeltük megmutatni előtte az
               örömünket.</p>
            <p>Anyám abban az időben már kezdett betegeskedni. Nagyon sápadt volt. Orvosságos üvegek
               voltak könyvekkel borított éjjeliszekrényének fiókjában. Kíméltem. Nem akartam
               bántani. De sokáig mégsem tudtam magamban tartani az égő kérdést. Halkan, habozva,
               dadogva, szégyenlősen kérdeztem meg, hogy mi a neve apámnak?</p>
            <p>Megtudtam, hogy Bródy Sándornak hívják és író, még pedig híres író. Akkoriban - anyám
               gondos ellenőrzése mellett már sokat olvastam - éppen a sorsdöntő Vendég
               megjelenésének napján kezdtem belé Daudet Tarasconi Tartarinjába. Becsültem a
               könyveket. És az íróságot - apám drága ajándékaiból következtetve - nagyon előkelő,
               gazdagon fizetett foglalkozásnak gondoltam. Tehát író fia vagyok. Ez büszkévé tett és
               arra gondoltam titokban, hogy ha majd megnövök, »énbelőlem is író fog lenni«.</p>
            <p>Érdekes, hogy amint az apám iránt érzett bizalmam, szeretetem és rajongó
               kíváncsiságom egyre nőtt, ugyanúgy nőtt vele az a forrón olvadó imádat, amelyet anyám
               iránt éreztem. Az egyik érzés nem rontotta a másikat, sőt emelte, furcsa színekkel
               keverte. Gyorsan rájöttem, mennyire az apám gyereke vagyok. Milyen könnyedén tudom
               követni szeszélyes gondolatmenetét. És milyen könnyedén, természetesen érti meg apám
               is mindazt a furcsa, bonyolult dolgot, amit gyermeki szájammal beszéltem.</p>
            <p>Hanem ez csak értelem dolga. Boldog voltam, hogy gondolkodásmódom ilyen ízlésem
               szerint való irányítóra talált. Érzésemben mindjobban az anyám pártjára álltam.
               Nagyon gyöngének, elhagyottnak és szenvedőnek találtam apámmal szemben. Anyám homloka
               olyan sápadt volt, mint a velinpapír, finom kezében szinte alig látszott annyi erő,
               hogy könyve lapjait forgassa. Otthon ült egész nap. Néha órákig nem mozdult. A könyv
               az ölébe ejtve. Szürke szemével fátyolosan nézett maga elé. Apám pedig maga volt a
               napsütött tűzben szikrázó élet. Barna volt, karcsú, izmos és indulatos. Néhányszor
               elvitt magával. Vele töltöttem egy-egy fél délutánt. Láttam, hogy vitatkozik és
               csúfolódik az emberekkel, hogy nevet, hogy villog fekete szeme, az érdeklődésnek
               milyen vihara csattog körülötte? Egyre jobban szerettem és bámultam. De minden ilyen
               kiruccanás után úgy tértem vissza anyámhoz, mint aki imádott sebesültjét akarja
               ápolni. Átöleltem, a fejem szinte bűntudattal fúrtam ölébe. Ő pedig komolyan maga
               mellé ültetett és apróra kikérdezett, miket hallottam, mit láttam és tapasztaltam a
               kirándulásban? Aztán a maga nyugodt, klasszikus modorában korrigálni kezdte mindazt,
               amit az apám beszélt.</p>
            <p>*</p>
            <p>Talán féléve ismertem már apámat, amikor egy nagy, osztályközi verekedés után,
               összekarmolt arccal mentem haza az iskolából.</p>
            <p>Nagyanyám megkérdezte:</p>
            <p>- Mit csináltál te haszontalan?</p>
            <p>Diadalmasan feleltem:</p>
            <p>- Jól elraktuk a zsidókat!</p>
            <p>Nagyanyámon láttam, hogy ez a válasz neki elég. Ha nem is lelkesedik érte, de
               tudomásul veszi. Hiába, ez már így van, az agár is elszakítja a zsinórját és utána
               megy a nyúlnak, amint meglátja a tarlón szaladni.</p>
            <p>Az anyám arca azonban nagyon felhős lett. Nemcsak szomorú, hanem haragos. Ritka
               dolog, az életben talán tízszer sem láttam rajta, hogy haragudna valamiért. Akkor
               azonban kétségtelenül haragudott. Ideges tekintete villanyos csöndet teremtett az
               ebédlőasztalnál. Észrevettem, hogy még a nagymama is meg van szeppenve.</p>
            <p>Hosszú csönd után, az anyám rámemelte tiszta, szürke szemét:</p>
            <p>- Mindenféleképpen útálom a verekedést. A verekedés nem emberhez méltó dolog. Micsoda
               ostobaság olyanokat mondani, hogy »megraktuk a zsidókat?!« Mit gondolsz, olyan nagy
               hőstett megrakni a zsidókat?...</p>
            <p>- Nem hőstett, mama. De annyit ugrálnak, hogy néha muszáj őket elrakni.</p>
            <p>Anyám folytatta:</p>
            <p>- Ha nagyobb leszel és okosabb, meg fogod tanulni, hogy a zsidókat nem illik bántani.
               Tekintsd a zsidókat olyan nemzetnek, akiket egy nagy szerencsétlenség és a maguk
               természetének nyugtalansága szétszórt mindenfelé a világon. Elnyomták őket. Sokat
               küzdöttek és szenvedtek. Mindig ők voltak a gyöngébbek. Sok súlyos sértést kellett
               eltűrniök, csakhogy a puszta életüket megmenthessék...</p>
            <p>Ez egy kicsit meghatott, de azért csak a magamét hajtogattam:</p>
            <p>- Igen mama, de hát akkor miért ugrálnak mégis annyit?</p>
            <p>Anyám tudomásul sem vette ezt a közbevágást. Nyugodt, világos modorában folytatta
               tovább:</p>
            <p>- Azonkívül pedig nagyon nevetséges dolog, ha éppen te mondod, hogy »megraktuk a
               zsidókat«, hiszen - te is zsidó vagy.</p>
            <p>Ijedtemben kivettem a szalvétát a nyakamból és fölálltam az asztal mellől:</p>
            <p>- Tessék?! Hogy tetszett mondani, mama? - kérdeztem, mintha nem jól hallottam
               volna.</p>
            <p>- Te is zsidó vagy! - ismételte anyám komolyan.</p>
            <p>Még mindig reméltem, hogy ez talán tréfa. Csak meg akarnak leckéztetni. Segélytkérően
               néztem nagyanyámra. Szegény nagymama feszesen és zavartan ült az asztalfőn. Részvét
               látszott az arcán. Mintha sajnálna, amiért éppen az ő jelenlétében közlik velem a
               gyászhírt.</p>
            <p>Rövid időn belül most már másodszor ért ilyen óriási meglepetés. Először az, ahogy az
               apám jelent meg az életemben. És most ez a szédületes fölvilágosítás, hogy zsidó
               vagyok. Hirtelen elvonult előttem környezetem millió apró jele. A honvédatilla, a
               szalagok, hajfürtök és sárga katonafotografiák az üvegrámában. Calvin domborművű
               ezüst-profilja nagyanyám ágya fölött. Hát mindez hazugság volt - Bika bácsi, Zilahy
               bácsi, a katonatiszt-rokonok, akik néha fölmerültek vidékről. És csak mese volt,
               amikor nagyanyám beszélt makacs őseimről, akik elpusztultak a devalvált
               Kossuth-bankókkal, akik olyan vitézül verekedtek Bem, Görgey, Klapka, Damjanich és
               Guyon alatt Paskieviccsel és az osztrákok hadaival.</p>
            <p>Már reményem sem volt, ahogy elfúló hangon megjegyeztem:</p>
            <p>- Hát akkor hogy lehet, mama, hogy én mégis református hittanba járok?</p>
            <p>- Jó, hogy említed, - mondta élénken anyám. - Már sokszor beszélni akartam erről
               neked. Ez azért van, mert te az én nevemet viseled és az én vallásomban neveltelek.
               És én csakugyan református vagyok. De az apád zsidó. És ilyenmódon te félig mégis
               csak zsidó vagy. Ezt tudnod kell. Ezzel számot kell vetni a lelkiismeretedben.</p>
            <p>Valami megkönnyebbülésfélét éreztem. Hát mégsem egészen, csak félig! Mi az, hogy
               félig? Melyik tagom zsidó és melyik keresztény? Úgy képzeltem, hogy éles vonal
               választja ketté a testemet. És az egyik felem ide, a másik amoda túlonnanra tartozik.
               Talán a hajam keresztény, amelyet most a nagyanyám résztvevően megsimogatott.</p>
            <p>Ebéd után a szalón legkényelmesebb dívánján összebújtunk az anyámmal. Nem
               emlékezhetem már tisztán a beszélgetés mondataira. De arra emlékszem, hegy megrázó
               erejű magyarázatot tartott nekem a zsidókról. Furcsa dolog. Az anyám, gencsi
               Balázsházy Katalin és a szabolcsi szolgabíró leánya, kémiailag tiszta fajú magyar
               volt. Később láttam a családfáját ábrázoló tabellát. Ázsiai, szinte tatáremlékű, nagy
               familiák nevei fonódnak rajta össze. És mégis, az, amit beszélt, egyre jobban
               kiemelte az elátkozott sötétből apám pirosvérű fajtáját. Amennyire egy gyermek esze
               az ilyesmiket be tudja fogadni, Renan Jézusát láttam glóriában ragyogni és alatta
               tömör millióit a leírhatatlan küzdelemben vonagló nemzetnek.</p>
            <p>Milyen jó volt. Amikor a hosszú beszélgetés után fölállottam a dívánról, nem éreztem
               azt a tüzes bélyeget, amelyet a megismerés első pillanata sütött a homlokomra. Mintha
               közelebb lett volna hozzám apám spanyolos, égő arca. Regényesnek, tettre serkentőnek
               éreztem új rokonságomat. Új kötelességek, új életszabályok bukkantak föl előttem.
               Anyám figyelmeztetett:</p>
            <p>- Ha majd sor kerül rá az életben, mindig jusson eszedbe, amiket most mondtam. Lehet,
               hogy nem hasznos, amire tanítalak, talán nem is érted még, amiket mondok. De nagyon
               szomorú leszek, ha azt fogom látni, hogy csak úgy akarsz viselkedni a világban, ahogy
               az önmagadra nézve hasznos vagy okos. Ez nem elég, ez nem szép. Külömb embernek
               szeretnélek nevelni.</p>
            <p>*</p>
            <p>Ezek után nem tudtam, hogy viselkedjem az iskolában? A Markó-utcai gimnáziumban -
               nemhiába lipótvárosi iskola - sok zsidófiú volt. Jórészt gazdag, úrigyerekek, finom
               ruhában, jó harisnyában és cipőben. A Tőke gyermekei. Nevetséges lenne azt mondani,
               hogy a legkisebb mértékben is hátrányban lettek volna másokkal szemben. Dehát én
               eddig mégsem tartoztam közéjük, hanem abba a másik táborba, amelynek tagjait -
               gyermekség ide, gyermekség oda, liberális éra ide, liberális éra oda - valami
               meghatározhatatlan jellegű szabadkőművesség tartotta össze, éppen úgy, mint a
               zsidókat. Azt hittem, hogy csalok, vagy árulást követek el, ha nem magyarázom meg
               társaimnak származásom különösségét. Viszont mégsem tehettem semmit. Hiszen
               tapintatlan, sőt kínos lett volna beszélni azokról a dolgokról, amelyek körülöttem
               voltak és amelyekről végeredményében én magam sem tudtam pontosan, hogy micsodák?</p>
            <p>Egyelőre tehát hallgattam. A külső sorsomban nem változott semmi. De a lelki békém
               tökéletesen fölborult. Nem éreztem őszintének a helyzetemet. Nyugtalan lettem,
               magános. Elkezdődött az a hosszú krízis, amely még ma sem ért véget, negyvenéves
               korom után. És amely úgylátszik soha életemben nem fog már véget érni. Talán azért,
               mert túlságosan szeretem hozzá anyámat és apámat, minden örökségemmel együtt, amelyet
               az ő születésük talajából kaptam. Vagy talán azért, mert nagyon komolyan magamba
               fogadtam anyám leckéjét, amelyet azon az emlékezetes ebédutánon, szalónunk piros
               brokát dívánján a lelkiismeret becsületéről adott.</p>
            <p>*</p>
            <p>Körülbelül ennek az időnek eseményei közé tartozik, hogy anyám fizetését
               leszállították a színháznál. Nagyméretű leépítés volt, talán a felére csökkent
               édesanyám gázsija. Emlékszem, milyen szomorúságban voltunk. Nagyanyám sírt. És ebből
               az alkalomból, hosszú szünet után újra megjelent nálunk Jászai Mari. Az orrcimpája
               feszült. Riogó hangon tüzelte anyámat, hogy ne fogadja el a színház ajánlatát.</p>
            <p>Olyan volt a hangja, mint az oroszlán mormogása:</p>
            <p>- Pimaszság! Mit mernek tenni! Ne tűrjed!</p>
            <p>Anyám mindenki közt a legnyugodtabb maradt. Olyasmit válaszolt körülbelül, hogy nem
               mehet belé semmiféle bizonytalan kalandba. Nincs egyedül. Gondoskodnia kell rólam és
               a nagyanyámról. Majd csak lesz valahogy. Dolgozni fog, megpróbál írással szert tenni
               egy kis mellékkeresetre.</p>
            <p>Köröskörül mindenki sírt és a színházat szidta. Éppen ezért jegyeztem meg pontosan
               anyám néhány szavát, mert olyan furcsának éreztem abban a helyzetben. Meggondoltan
               mondta, mintha valami közömbös dologról akarná meggyőzni vitatkozó ellenfelét:</p>
            <p>- Nem tudok olyan szörnyű igazságtalanságot találni ebben a dologban. A színház
               rosszul megy. És én végre is öregszem és betegeskedem. Ők nem jótékonysági intézmény.
               Én pedig nem vagyok már elég hasznos nekik. Hiábavaló erőszakoskodni, az idő
               múlásával és a divattal! - Szelíd arcát Jászai felé fordította, csendesen mondta. -
               Hidd el Miriám, nekem már végem. Már egészen ősz lennék, ha nem festeném
               kénytelenségből a hajamat. Nézd, itt a fülem mellett, ezeknek a kis szálaknak a töve
               már egészen ősz! - És könnyű mozdulattal félresimítva haját, megmutatta ezüstösen
               csillanó halántékát a barátnőjének.</p>
            <p>Jászai drámai módon a mellére ölelte anyámat. Csókolta, vigasztalta. A szemében nagy
               tragikus könnycseppek gyűltek. Én is sírtam. Pedig még nem értettem, milyen
               bölcsesség, türelem és alázat kellett hozzá, hogy valaki ilyen elfogulatlanul
               viselkedhessék a maga dolgában.</p>
            <p>Egyáltalán sok olyan apróság van, amelyeknek a fontosságát és értékét csak később,
               felnőtt ésszel tudtam megérteni. Egy tavasszal Velencében voltunk anyámmal. És
               reggelinél, a Flórián-kávéház terraszán találkoztunk Somló Bódoggal. Egész délelőtt
               együtt mászkáltunk templomokban, múzeumokban. Emlékszem rá, hogy majdnem mindenütt
               anyám magyarázott. Mint egy cicerone. Megállt oltárszárnyak, képek, szobrok előtt.
               Mindennek tudta előre a helyét, pedig akkor volt először Velencében. Mindenről tudott
               valami olyant mondani, amin a társunk meglepődött. Én ezt nem is tartottam
               különösnek. Hiszen Somló Bódog akkor csak egy »bácsi« volt nekem. Sokkal későbben
               értettem csak meg, hogy mit jelent, hogy egy olasz városban az anyám vezetett és
               tájékoztatott egy olyan híres, ragyogó tehetségű embert, díszét a magyar egyetemi
               karnak.</p>
            <p>*</p>
            <p>A szegénység többek között azzal köszöntött ránk, hogy a Lipót-körúti öt szobából
               átköltöztünk a Csáky-utcába, egy kisebb lakásba.</p>
            <p>Itt halt meg a »nagyanyám«, Zsófi néni. Nagyon öreg volt már, szklerotikus. Szélütés
               érte. Egy szobában aludtunk. Csendesen csinálta. Fel sem ébredtem, amikor meghalt.
               Abból tudtam meg, hogy már nincs többet, amikor reggel mezítláb, hálóingben
               odaszaladtam az ágyához, hogy megcsókoljam. Nagyon kedves volt ráncos arca, ahogy
               egy kicsit féloldalt fordulva, szelíden pihent a párnán...</p>
            <p>Nem emlékszem már, milyen volt a temetése. De tudom, hogy az anyám innen kezdve még
               jobban feladott minden küzdelmet. Lefogyott. Nagy ősz csíkok keletkeztek a hajában. A
               színháznál egyre kevesebb dolga volt. Otthon ült mindig. Olaszul tanult. Most is
               megvan még hatalmas francia-olasz szótára, apróbetűs megjegyzéseivel a margón. Akkor
               még nyoma sem volt Babits remek Dante-fordításának. Anyám azt mondta, azért tanul
               olaszul, hogy eredetiben olvashassa a Divina Commediát.</p>
            <p>Olyan korszak volt ez, amelyben a legnagyobb szüksége lett volna rá, hogy mindig
               körülötte legyek. És mégis ebben az időben történt meg az a dolog, amelytől anyám az
               első pillanattól kezdve félt. Hogy apám el fog csábítani tőle. Ha nem is a szívemben,
               ha nem is egészen, egy kicsit mindenesetre elcsábultam.</p>
            <p>Egyre sűrűbben voltam együtt apámmal. Elvitt magával a kávéházba, a szerkesztőségbe.
               A Pallas, Honvéd-utcai palotájában (ott volt a »Jövendő« szerkesztősége), akkor
               láttam először rotációs gépet, akkor éreztem először a nyomdafestéknek különös, sűrű
               szagát.</p>
            <p>Belekóstoltam az életnek abba az ízébe, amelyet talán mégis csak bohémnek kellene
               nevezni. Megismertem apám néhány barátját. Főhadiszállását a Margitszigeten. A
               szigeti vendéglő nyári terraszán együtt ebédeltünk Nagy Endrével. Örökre úgy látom,
               ahogy akkor: az egész nyugtalan ember két izzó fekete szemöldök. Nyár volt.
               Görögdinnyét ettünk. Apám visszaküldte a dinnyét, azzal, hogy »olyan, mint a tök«.
               Nagy Endre viszont leintette a pincért, aki előle is el akarta vinni a tányért. Fogta
               a cukorszórót és megcukrozta a görögdinnyét, azután így fordult a társasághoz:</p>
            <p>- Rajtam nem lehet kifogni egy rossz dinnyével - megrázta a kezében a cukorszórót. -
               Itt veszek hozzá édességet! - aztán lemutatott a nyitott vendéglői terraszról a
               Margitsziget egyik gyönyörű gruppjára, amelyben vérvörös virágok voltak. - Ott nézek
               hozzá színt. Észre sem veszem az alapanyagot!</p>
            <p>A póznak nagy sikere volt az asztalnál. Nekem is nagyon tetszett. »Ez az, amit írói
               szellemességnek neveznek« - gondoltam magamban.</p>
            <p>Körülbelül akkor ismertem meg Molnár Ferencet is egy margitszigeti ebéd alkalmából.
               Rettenetesen tetszett nekem a hetykesége, friss arca. Bámultam, hogy olyan nagyon
               fiatal és mégis ezüstszálak vannak már a hajában. Valami éleset és okosat éreztem a
               jelenlétében. Mintha az a gyémánt lenne az esze, ami az üveget vágja. Nagyon
               figyeltem mindig, amikor beszélt. Éreztem, hogy szeretik egymást apámmal. Örültem
               neki.</p>
            <p>Egyszer, valami okból, ő hozott be a felső Margitszigetről a városba. Az út hosszú
               volt, végig a Szigeten. A konflis lassan döcögött. Beszélgettünk. Molnár érdeklődött,
               hogy szeretek-e olvasni? Figyelmeztetett rá, hogy nemsokára elég nagy leszek a komoly
               könyvekhez:</p>
            <p>- Kezdd Turgenyeven, - mondta - az elég finom és nem túlságosan nehéz író.</p>
            <p>Elmosolyodtam. Mert akkor én már sok mindent olvastam. Az ízlésem gyorsan fejlődött
               az anyám vezetése alatt. Andersen meséin kezdtem, de kihagyva minden
               indiántörténetet, kalandorregényt, sőt még Jókait is, nagyon hamar eljutottam a
               Tarasconi Tartarinon át Daudetig és aztán ezen a vonalon tovább. Anyám félig örült
               neki, félig félt tőle, hogy olyan mohó tanítványa vagyok. De azt hiszem mégis
               büszkévé tette, hogy tizennégyéves koromban Stendhalról beszélhetett velem.</p>
            <p>Örültem, hogy kitüntethetem magam Molnár előtt.</p>
            <p>- Én is szeretem Turgenyevet, - mondtam - nagyon tetszik nekem az »Apák és fiúk« és a
               »Füst« is. De azért legjobban mégis Stendhalt szeretem.</p>
            <p>Molnár meglepve fordult felém a konflisban: A hangja úgy csengett, mintha nem hinné,
               amit mondok:</p>
            <p>- Te Stendhalt olvasod?</p>
            <p>- Igen - feleltem. - Most olvastam a Vörös és feketét.</p>
            <p>Az ilyesmi nagyon hihetetlennek tűnhetett egy rövidnadrágos, matrózblúzos gyerek
               részéről:</p>
            <p>- Komolyan beszélsz? Nem hazudsz?</p>
            <p>Elpirultam.</p>
            <p>Molnár néhány gyors, gyakorlati kérdést adott föl, mintha a végére akarna járni a
               dolognak:</p>
            <p>- Hát akkor, hogy hívják a Vörös és feketében a hőst? Mondd meg a nevét, tudnod kell,
               ha most olvastad a könyvet.</p>
            <p>- Sorel Juliennek! - feleltem önérzetesen.</p>
            <p>- És a két nőt, akikkel dolga volt?</p>
            <p>- Renalnénak és a másikat De la Mole Matildnak! - mondtam és önkéntesen vizsgáztam
               tovább. - Verrieresben kezdődik a regény, aztán Julien Besançonba kerül, később
               Párizsba...</p>
            <p>Ennyi elég volt. Molnár közbevágott, lemondóan legyintve a kezével, mint az orvos,
               aki valami rendkívül súlyos betegség nyomára akad páciensében. Furcsa mosollyal
               mondta:</p>
            <p>- Véged van. Soha nem lesz belőled normális, rendes ember.</p>
            <p>Bevallom, hogy csalódottnak éreztem magam. Azt vártam volna, hogy Molnár megdicsér a
               tudományom miatt. Aztán tíz perc mulva sejteni kezdtem, hogy mit ért az alatt a
               »véged van« alatt. És most, közel harminc év után látom, hogy tökéletesen igaza volt.
               Csakugyan »végem lett«. Nem vált belőlem normális, rendes ember.</p>
            <p>Ami pedig a műveltségemet illeti, a dolog abba maradt. A merészen ásott alapon hibás,
               zavaros épület emelkedik. Az édesanyám hamar halt meg. Abbamaradtak a francia
               nyelvleckék és abbamaradtak a hosszú beszélgetések, amelyek egyszerre gyöngéden és
               lelkesen próbálták formálni érdeklődésemet. Akármennyit olvastam később, nem sokat
               értem vele. Nincs rend a fejemben. Teli vagyok züllött, haszontalan dologgal. Egész
               csomó olyan adattal, amely irányban talán jobb volna kevésbé tájékozottnak lenni.</p>
            <p>Nyár volt. Délelőtt a Császárfürdő uszodájába jártunk apámmal. Ő jött értem.
               Fölkiáltott az udvarról a második emeletre:</p>
            <p>- Sándor!</p>
            <p>Már lestem. Rohantam le. Ott várt a kocsi a ház előtt.</p>
            <p>Egy nap két izmos, barnára sült, fehér matrózruhás, gyereket találtam a konflisban.
               Valamivel bátrabbak voltak mint én. Kíváncsian nézegettük egymást.</p>
            <p>- Ti testvérek vagytok, - mondta apám felém fordulva - ez a nagyobb Bandi, ez a
               kövérebb Pista! - aztán engem mutatott be a másik kettőnek. - Ez Sándor bátyátok.
               Öleljétek meg egymást.</p>
            <p>Húzódoztunk, fanyalogtunk. Apánk ránkkiáltott:</p>
            <p>- Mi lesz? Miféle szamárság?! Ne teketóriázzatok annyit!</p>
            <p>Erre megcsókoltuk egymást. Beültem a konflisba. Jó szorosan voltunk. Muszáj volt
               összebarátkozni.</p>
            <p>Édes, meleg délelőttök voltak a »Császár« uszodájában. Csibor úszott a napsütött,
               langyos vízben, amelybe a medence fölé hajló fák beléhullatták leveleiket. Apánk a
               kőparton, mozdulatlanul fekve barníttatta magát a nappal. Mi fiúk a vízben
               fickándoztunk. Versenyt úsztunk, itattuk és spricceltük egymást.</p>
            <p>Ebben a boldog környezetben ismertem meg később másik két öcsémet is, Jancsit és
               Illést.</p>
            <p>Kétségtelenül vibrálóbb, vadabb, több életerővel és nagyobb önérzettel fölruházott
               gyerekek voltak, mint én. De azért nagyon jól megértettük egymást. »Féltestvér.«
               »Mostoha.« Ezeket a homályos pontokat soha nem bolygattuk egymás között. Kicsit
               félelmesen csengett, hogy külön anyánk van. Ez előtt a tény előtt nagy tisztelettel
               hallgattunk. Aztán végre is, egy dologban együtt voltam az öcséimmel. Abban, hogy
               apám sem náluk, sem nálunk nincsen »otthon«, hanem magamagánál van, teljesen egyedül,
               a legtöbbször a Margitszigeten, amelyet mi valami boldog, művészi gyarmatnak
               tekintettünk. A Kisszálloda zöldzsalus szobájában, örökös nyaralási illúzióban. Az
               ágy, a szekrény rendetlen, a kis porcellánlavór teli szappanhabos vízzel, a keserves
               kis hotel-íróasztal zsúfolva papírkazallal.</p>
            <p>Hazamentem az uszoda után. Elmondtam, hogy kikkel ismerkedtem meg a délelőtt.</p>
            <p>Anyám valószínűleg már előre tudott a randevúról. Biztosan megbeszélték apámmal, hogy
               össze kell ismerkednem a testvéreimmel. És mégis lázas érdeklődéssel kérdezősködött,
               hogy milyennek találtam a két fiút? Ahogy ez ilyenkor történni szokott, gyermeki
               túlzással beszéltem róla, hogy milyen erősek, milyen pompásan úsznak. Láttam anyámon,
               örül neki, hogy barátok lettünk. De emlékszem rá, hogy azért aggodalmasan a hajamhoz
               nyúlt, megigazította a frizurámat, rendbehozta a galléromat, mintha csinosítani
               akarna öntudatlanul, hogy ne maradjak alól valami versenyben, ha össze találnak
               hasonlítani testvéreimmel.</p>
            <p>Rossz diák voltam. Ennek a rossz diákságnak egyik jellemvonása, hogy nem tudtam
               megülni egy helyen, össze-vissza vándoroltam egyik iskolából a másikba.
               Eltanácsoltak. Vagy magam is jónak láttam, hogy meneküljek egy-egy méltán felbőszült
               tanár villogó haragja elől.</p>
            <p>Láttam, hogy anyámnak fáj ez a rendetlenség. De nem tudtam segíteni magamon.
               Elromlott a fékem. És az anyám sem tudott segíteni rajtam. Kicsúsztak erőtlen kezéből
               a gyeplők. Szinte félénken mondta:</p>
            <p>- Nem kívánom, hogy eminens tanuló legyél. Nem hiszem, hogy az ilyesmi fontos volna
               az életre nézve. De egy kicsit vigyázhatnál. Az iskola igazán nem nagy dolog,
               szégyen, hogy intelligens fiú létedre nem állod meg benne a helyedet.</p>
            <p>Hanem én egy kicsit sem vigyáztam magamra. Lenéztem gimnazista kötelességeimet.
               Elbizakodottá tett, hogy elég egy pillanatnyi figyelem és annyit haladok, amennyit
               sok társam csak órákig tartó erőfeszítés után. Nem tanultam, eladtam a könyveimet.
               Könnyelműen határoztam el, hogy majd a vizsgák előtt két héttel összeszedem magamat.
               Nagy zsebpénzt kaptam otthon anyámtól. És az apám is öt forintokkal tömött. Kezdtem
               piperkőc lenni. Egy barátom kivitt a lóversenyre. A szó fizikai értelmében
               megismertem a nőt. Hozzászoktam a nagyok társaságához, élvezeteikhez, cinizmusukhoz.
               Az eszemhez és a koromhoz túlnehéz olvasmányok is destruáltak. Talán még nem voltam
               férges. De mindenesetre túlérett voltam. Megpuhult cseresznyeszem. Biztosan idegessé
               is tettem például a Lónyai-utcai református gimnázium tanári karát, annyira nem
               illettem oda a puritán intézet tantermeibe és nyüzsgő folyosóira.</p>
            <p>*</p>
            <p>Valamelyik nyáron, a Quarnero egyik kis fürdőhelyén, Cantridán töltöttük anyámmal,
               iskolai és színházi szünidőnket. Cantrida kis, olasz-horvát jellegű, osztrák falu
               volt, közvetlenül a fiúmei magyar határon túl, a Volosca felé vezető úton. A posta
               rendetlenül jött az elhagyatott telepre. Szombaton kaptuk meg egyszerre az egész
               heti, összes ujságokat.</p>
            <p>Így olvastuk, hogy az apám öngyilkos akart lenni. Hogy mellbelőtte magát Ausztriában
               és beszállították a bécsi Allgemeine Krankenhausba. A legrégibb ujságban még úgy
               volt, hogy a sebesülés halálos. Rettegve nyúltunk a legfrissebb példányokhoz, de
               azokban már az volt megírva, hogy apám túl van minden veszélyen.</p>
            <p>Nem is tudom leírni anyámat, milyen rettenetes lehetett neki a hír. Az arca
               valósággal megváltozott. A kezében zizegve reszketett az ujságlap. Csomagolni
               kezdtünk, de éjszakáig nem volt Bécs felé vonat. Beküldtünk Fiúméba a legfrissebb
               bécsi ujságokért. A bécsi lapokban is hasábok voltak a dologról. Megnyugtató
               információk, hogy »Bródy Sándor már túl van minden veszélyen«. Az egyik ujság
               foglalkozott azzal a megdöbbentő hatással, amelyet a hír Magyarországon okozott. És
               hosszú lajstromban közölte azoknak a rokonoknak és barátoknak névsorát, akik
               Budapestről Bécsbe érkeztek, hogy a »nagybeteg író ágya mellett lehessenek«.</p>
            <p>Anyám háromszor-négyszer egymásután elolvasta ezt a listát. Egyik-másik névnél
               megállt, gondolkozott. Egyre halkabb lett, bizonytalanabb. Aztán egyszerre, szinte
               szárnyatörötten mondta:</p>
            <p>- Talán nem is helyes, ha odamegyünk. Már nincsen veszedelemben. És annyian vannak
               körülötte. Mi talán csak a terhére lennénk, idegesítenénk! Majd később, ha egészen
               jól lesz, megkérdezzük, akar-e látni téged?</p>
            <p>És mint aki kiáll a versenyből, szomorú csöndességgel leült a kis, olasz szállodai
               szoba ablakához. A kezével zavartan végigsimított a homlokán, a haja fölbomlott,
               láttam a halántékán csillanni ezüst szálait.</p>
            <p>A lapokban határozott ostobaságok vagy nagyon homályos találgatások voltak apám
               cselekedetének okáról. És én sem értettem, hogy miért tett ilyet? Hogy lehet ez?
               Hiszen mindig olyan erősnek láttam, jókedvűnek, amint az emberek hizelegve
               körülrajongják diadalmas szépségét.</p>
            <p>Félénken kérdezősködtem:</p>
            <p>- Mit gondol, mama, miért volt ez a borzasztó dolog?</p>
            <p>Anyám szinte fájdalmasan kiáltott föl:</p>
            <p>- Nem tudom! Elképzelhetetlen! Mi történhetett vele, Úristen?! - és kétségbeesett
               mozdulatot tett, mint aki föl akar ugrani és a segítségére akar sietni valakinek.
               Aztán visszaomlott a helyére. Ma már értem, milyen irtózatos lehetett anyámnak, hogy
               nem tehetett abban az időben semmit.</p>
            <p>Pár hét mulva az apám Grác mellé, Maria Grün híres idegszanatóriumába került
               utókúrára. Anyám elküldött, hogy látogassam meg. Már jóismerőse voltam az apám
               családjának, a nénje, »Etel néni« és Ila unokatestvérem vittek magukkal.</p>
            <p>A vonaton borzongva gondoltam arra, hogy milyen állapotban találom? Beteg! Ágyban
               fekszik talán. Tervezgettem, hogy ülök majd az ágya szélére és főztem, koholtam
               magamban, mit mondhatnék neki, ami mulattatni fogja.</p>
            <p>Dehát nem találtam ágyban. Apám a szanatórium halljában állt és egy érdekesarcú,
               sárgahajú, cigarettázó hölggyel beszélgetett. Mi váratlanul érkeztünk. Amikor
               meglátott bennünket, meglepett, vidám kiáltással jött felénk, összecsókolóztunk.</p>
            <p>Egy kicsit lefogyott és megőszült. De máskép nem volt rajta semmiféle nyomasztó jele
               a betegségnek. A szeme mosolygón csillogott:</p>
            <p>- Hát ezt is megúsztuk, Spirka! - mondta jókedvűen Etel néninek.</p>
            <p>Azt hiszem, mindhármunknak örült. De talán mégis legjobban Ilának, aki neki a húga,
               nekem az unokatestvérem volt. Barnahajú, büszkevállú, karcsú, szép leány. Természetes
               dolog, hogy szerelmes voltam beléje.</p>
            <p>Etel néném és Ila Grácban a »Hotel Elephant«-ban szálltak meg. Én kint maradtam a
               szanatóriumban. Először aludtam gyermeki közelségben, egy szobában az apámmal. Az
               ösztönöm megsúgta, hogy kíváncsiskodni nem illik és részvétet mutatni sem szabad. Úgy
               viselkedtem hát, mintha semmi sem történt volna, csak éppen régen nem láttuk egymást.
               Észrevettem, hogy az apám mennyire hálás ezért. Eleinte nyugtalankodott, aztán,
               amikor látta, hogy kísérletet sem teszek, hogy a dolgai vagy a betegsége felől
               érdeklődjem, nagyon fölmelegedett. Úgy bánt velem, mint a felnőttekkel szokás.
               Cigarettát adott. Diskuráltunk. Nevetve beszélte:</p>
            <p>- Tudod, hol vagyunk most? Bolondokházában. Itt kettőnkön kívül mindenki sült bolond.
               Az igazgató pénzgyüjtő-őrült. Az orvosok, az ápolónők, a szolgák, mind bolondok. Még
               a szakács is bolond, egyszer csak megmérgez valamennyiünket.</p>
            <p>- De apám! - tiltakoztam. - Hogy lehet, hogy ezek bolondok? Hiszen mindenki szabadon
               jár. Az a szőke nő is, akivel beszélni tetszett, amikor megjöttünk, vette a bundáját
               és kiment a kertbe.</p>
            <p>Apám szemében valami furcsa villant:</p>
            <p>- Vera? - kérdezte. - Az az asszony, aki olyan hosszú szipkából cigarettázott? Az a
               legnagyobb őrült. Már csak azért is bolond, mert a szép, fekete haját befestette
               ilyen kanárisárgára. Orosz. Nagyon gazdag. Vigyázz, ne menj közel hozzá, ki tudja, mi
               lakik benne? Még le találja harapni az orrodat! - Tréfásan figyelmeztetett, de valami
               komoly intelmet is éreztem a hangjában. Irtóztam is azontúl a szerencsétlen,
               idegbeteg, orosz nőre nézni. Éreztem sárga haja alatt a fekete alapszínt.
               Fantasztikus, kimonószerű selyemruhát hordott, a mezítelen karján, a könyökén felül
               aranyperecet. Szép lett volna, ha nem olyan sápadt, mint a halál, ha nincsenek a
               szeme körül olyan sötétlila karikák. Reszketve figyeltem egyszer, amint suhogó
               selymeiben odament az üres társalgóban a zongorához. Fölemelte a zongora
               ébenfafödelét. Játszani kezdett és énekelni, valami francia dalt. Gyönyörű, alt
               hangja volt, de olyan fájdalmas, hogy összeszorult tőle a szívem.</p>
            <p>Nagyon sajnáltam. Különösen később, amikor Ila, - aki hamar fölcsipegette a
               szanatórium pletykáit - megsúgta nekem, hogy ez az asszony halálosan szerelmes az
               apámba. Rosszul esett, hogy az apám olyan lenézőn és elhárítón beszélt róla:
               »bolond«, »kanárihajú«. Furcsa dolog, de a bensőmben mégis az orosz nő pártjára
               álltam. A betegség, a halál és a szerelem hármas mártírglóriáját láttam a feje körül.
               Én is szerelmes voltam éppen. Nem esett jól, hogy ilyen könnyedén beszélnek előttem a
               szerelemről.</p>
            <p>Másnap az ebédnél bemutatott apám egy nagyon magastermetű úrnak, akinek marcona,
               napsütött arca volt, régi párbajok behegedt nyomaival. Kőszáli sas tekintete illett
               volna ehhez az archoz, csakhogy a magastermetű úrnak olyan szelíd, kék szeme volt,
               mint egy leánynak. Különben is minden nagyon ellentmondó volt rajta. Pompás volt a
               ruhája, a cipője, fekete harisnyájában az akkor divatos, piros selyem nyíl. Nagyon
               elegánsan mozgott és beszélt. De azért rám - nem tudom miért - mégis úgy hatott, mint
               valami elszánt franctireur, vagy egy macedón martalóc, aki rendesen hosszú puskájával
               leskelődik a sziklák között és most csak tréfából van felöltöztetve angol ruhába. Nem
               is értettem, hogy miért van itt? Külsőre maga volt az edzett egészség, barna és
               izmos. Talán csak egy-egy ideges kis gesztusa árult el valami gombostűszúrásnyi
               hibát, amely csak a gazdag embernek betegség, szegény ember mukkanás nélkül viseli az
               ilyesmit egész életén keresztül.</p>
            <p>A párbajforradásos arcú urat Dungyerszky Györgynek hívták. Sűrűn fordult elő a neve
               apám leveleiben. Tudtam róla, hogy bácskai földbirtokos. A »bácskai nábob«. Apám
               »Gyókó«-nak hívta. És már az első este nagy kalandokat mesélt róla. Hogy Gyókó
               ulánusönkéntes volt Marburgban, ahol súlyos kellemetlensége támadt az ezredesével,
               egy herceggel. Ugyanis a nagyrangú öreg katona megtudta, hogy az önkéntes
               elcsábította a metresszét és ebből aztán különféle bajok származtak.</p>
            <p>Ez a romantika megkapott. Muszáj volt folyton ránéznem a magas úr marcona arcára.
               Olyasmi ez, mint a flört. A férfi észrevette bámuló pillantásaimat. Biztosan tetszett
               neki a dolog, hiszen a jókülsejű emberek rendesen hiúk. Kitüntetett barátságával.
               Elvitt kocsikázni a kocsiján. Ez nem olyan közönséges gráci bérkocsi volt,
               Dungyerszky a birtokáról hozatta a hintót, a két amerikai trappert, még a kocsist
               is.</p>
            <p>Imponált ez a szörnyű gazdagság, maga az ember is imponált. Így aztán meghatott
               tisztelettel ültem a hintóban új barátom mellett, aki tegezett, sőt fölszólított,
               hogy én is tegezzem.</p>
            <p>Aznap este, lefekvésnél az apám elárulta, hogy »Gyókó nagyon megszeretett«. És
               figyelmeztetett, hogy iparkodjam is megtartani ezt a barátságot. »Meleg szláv«,
               mondta Dungyerszky Györgyre.</p>
            <p>Apám altatóval aludt. Félpohár vízben, kis, fehér pasztillát vett be minden este.
               Nagyon jellemző volt a mozdulat, ahogy mindig egyforma gesztussal szájához emelte a
               poharat, amelyben tejszerűen olvadt az álompor. Ilyenkor nem beszélt tovább. Várta
               az álmot, mozdulatlanul. Szép arcáról levált a maszk, amelyet az emberek között
               viselt diadalmasan. Elsápadt, komoly lett, volt rajta valami villámsújtott, valami
               büszke fájdalom, amelyet nem kívánt elárulni senki előtt. Aztán elkattantotta a kis
               villanyt. Hallgattam a sötétben elcsöndesedő lélekzetét, a sóhajt, amivel elaludt. És
               lassan, félénken, mintha elektromos huzalt szereltek volna föl kettőnk közé, érezni
               kezdtem, mennyire hozzája tartozom, mennyire fogom szeretni. Nappal, ha láttam, ha
               szólt hozzám, mindig megzavart valami. Kellett ez a magány, hogy együtt aludjunk, így
               mertem magam lassan gyermekének érezni.</p>
            <p>Már csak néhány napot maradtunk Mária Grünben. Az utolsó nap, uzsonnatájban, mintha
               madárházban lennénk, sok papagáj között, izgatott rikácsolást hallottunk a
               folyosóról. Mind kiszaladtunk. Nagy zöld vödör állt a folyosó közepén, a vödörben
               hatalmas pálma. A betegek nyugtalanul csoportosultak a munkások körül, akik a vödröt
               cipelték. Azt követelték a munkásoktól, hogy mutassák meg, mi van a fa alatt, a
               csöbörben? Egy sovány fiatalember indulatosan hadonászott fehér kezével. Azt
               állította, hogy valaki meghalt az éjjel, annak a tetemét akarják ilyenmódon
               kicsempészni a szanatóriumból. Végre odajött az egyik alorvos. Intézkedett. A pálmát
               kiemelték. Nem volt alatta semmi, csak föld és moha. És mégis, egy irtózatosan kövér
               hölgy, akinek sok apró, fekete szépségtapasszal volt teliragasztva földgömbnyi,
               púderes arca, hangosan fölsikoltott:</p>
            <p>- Ott van! Látom a karját! - és még a púder alatt is elfehéredett.</p>
            <p>Már magam sem tudtam, bízhatok-e a szememben? Rettegtem, hogy itt kell hagynom apámat
               ezek között. Figyeltem, hogy nézi az orosz nő, sápadtan, lila-karikás szemével.
               Megragadtam a kezét:</p>
            <p>- Jöjjön velünk haza apám. Bizonyisten meglátja, hogy sokkal jobban lesz otthon.</p>
            <p>Mosolygott. Bizonyára érezte, miért akarom hazacsábítani? És olyasvalamit mondott,
               hogy - marad még egy kicsit. Minden »borzasztó« érdekes itt. »Hozzátartozik a
               mesterségéhez...«</p>
            <p>Dungyerszky kocsija vitt ki bennünket az állomásra. Beültünk Ilával és Etel nénivel.
               Apám kijött a szanatórium kapuja elé, integetett utánunk. Visszanéztem és láttam a
               fordulónál, mielőtt eltűnt volna a ház, hogy a szőkére festett orosz nő is kijön a
               kapu elé és odalép szorosan apám mellé, mint aki egy kis intermezzó után jogaiba áll
               vissza.</p>
            <p>Aztán nemsokára apám is hazajött Pestre. Hallottam a színháznál emlegetni, hogy
               minden csak azért volt, mert kifáradt. »Nem lehet úgy élni.« »Borzasztó volt, hogy
               mit művelt magával!« »No, majd most jobban fog vigyázni!«</p>
            <p>Nem kellett hozzá különös szellemnek lenni, hogy lássam, mennyire használt apámnak a
               veszedelmes krízis, amelyen keresztülment. Lefogyott, de fiatalabb lett, csillogóbb.
               A melankólikus hónapok után visszatért duzzadó életkedve. És az emberek is
               biztosan máskép, még fokozottabb érdeklődéssel fordultak feléje. Hiszen nagy
               szenzáció hőse volt. Mindegy volt az embereknek, milyen halálos kísérlet, szenvedés,
               mennyi vergődés lehetett a szenzáció mögött. Az emberek természete teszi, hogy az
               ilyen, szinte nyilvánosan megoldott és végigszemlélt kínszenvedés valami reklámfélévé
               válik idővel. Mindenesetre igaz, hogy a közhangulat két egész évtizedre
               szenvedélyesen apám mellé hangolódott az esemény után.</p>
            <p>*</p>
            <p>Abban a fokban, ahogyan apám életkedve, ereje és sikere nőtt, anyám egyre gyöngébb és
               betegebb lett. Nagyon finom, keskeny keze volt. A lámpafény szinte keresztülsütött
               ujjain, amikor olvasásban kifáradt szeme elé emelte a tenyerét. Szórakozott volt.
               Órákig hallgatott, mint aki túlságosan fáradt ahhoz, hogy beszélni legyen kedve. Ő
               maga küldött, hogy menjek el hazulról:</p>
            <p>- Nyomasztó társaság lehetek mostanában. Ne haragudj fiam, majd csak rendbejövök
               valahogy. Nem tesz jót neked, ha sokat vagy velem ilyenkor. Menj valahova. Mulass a
               barátaiddal.</p>
            <p>- Nincsenek barátaim! - feleltem olyan hangon, mint aki büszke erre az
               ostobaságra.</p>
            <p>- Nincsenek barátaid?! - mondta anyám mély szánalomtól eltelten, egyszerre
               megfeledkezve a maga bajáról. Aztán növekedő lelkifurdalással tette hozzá, idegesen
               gyürögetve a zsebkendőjét. - Ennek én vagyok az oka. Egyedül én. Én neveltelek ilyen
               kora-öregnek.</p>
            <p>Apámmal sűrűn voltam együtt abban az időben. Zajos környezete, kedve, a nagy
               nyüzsgés, amelyben élt, pontos ellentéte volt anyám magányának. Ingerültté tett, hogy
               soha nem jön hozzánk látogatóba. Csak egy órára, tíz percre legalább. Hiszen mondtam
               neki, hogy anyám betegeskedik.</p>
            <p>Anyám azonban, mintha érezte volna, hogy mi jár a fejemben, figyelmeztetett egyszer,
               amikor látogatóba készültem apámhoz:</p>
            <p>- Ne említsd, hogy gyöngélkedem. Biztosan idejönne. És nem akarom, hogy ilyen
               állapotban lásson! - nyugtalanul, fürkészően nézett rám. - Vagy talán már említetted
               is?!</p>
            <p>Éreztem, hogy itt hazudni muszáj:</p>
            <p>- Nem mondtam semmit. Soha nem voltunk egyedül. Meg aztán nem is hiszem, hogy beteg
               volna mama. Komolyan mondom, hogy sokkal jobban néz ki, mint a mult héten!</p>
            <p>Ez nem volt igaz. Anyám ereje napról-napra apadt. Mégis, ahogy jött a nyár, elmentünk
               a Balatonra. Biztosan miattam. Anyám tudta, hogy szeretem a vizet. Szép, fehér
               flanell ruhát kaptam, kihajtott nyakú selyemingeket, Jólnőtt fiú voltam, egészen
               nagyos. Kurizáltam. Táncoltam, savanyúvizes fröccsöt ittam, hallgattam a
               vendéglőkertben a cigányt. Anyám jóformán ki sem mozdult a szobából. Néhányszor
               megpróbált fürödni. De azt is abbahagyta. Röstelte a gyöngeségét, hogy a szelid tó
               lágy hullámverésében is csak botratámaszkodva tud megállni. Elhanyagoltam. Egész nap
               nem látott, pedig nem lehetett más öröme, minthogy nézte, hogy barnulok és izmosodom.
               Egyetlen szobánk volt, a balatonberényi Hullám-szállóban. Kopár, kis szoba,
               deszkapadlóval és savanyúszagú bútorokkal. Elfelejtkeztem róla, hogy talán zavarom
               anyámat, ha későn járok haza és sokszor éjfélutánig sétáltam a tóparton egy nálamnál
               öt évvel idősebb, kacér leánnyal, akiből nem emlékszem egyébre, csak arra, hogy sűrű,
               vörös haja volt, olyan illatú, mint a napsütött, meleg pamut.</p>
            <p>Akármilyen későn jutottam haza, égett a lámpa. Anyám virrasztott. Panaszkodtam, hogy
               fáj a hátam, megkapott a nap. Anyám fölkelt és bekente rákpirosra sült bőrömet
               vazelinnel.</p>
            <p>Nem húztuk ki a nyarat Balatonberényben. Még július derekán történt, hogy anyám
               nagyon rosszul lett. A kis telepen sem orvos, sem szanatórium. Hazakészültünk.</p>
            <p>Anyám sajnált, hogy ott kell hagynom a Balatont, a nyarat, a vöröshajú lányt. Kért,
               hogy maradjak lent Berényben, elég nagy fiú vagyok már, hogy a magam embere legyek,
               haza tud ő utazni egyedül is Budapestre.</p>
            <p>Be kell vallanom, egy pillanatig haboztam. Bűvöletes volt a nap, a víz, a féligsült
               csókok a nagy leánnyal a sötét parton. Aztán mégis fölülkerekedett fiatal önzésemen a
               tisztesség. Hazautaztunk.</p>
            <p>Akkor már a Sólyom-utcában laktunk, még kisebb lakásban. Két, sűrűn elfüggönyözött,
               pici szobánk volt, amelyben alig fértek el jobb módhoz szokott bútoraink.</p>
            <p>Anyám ágyba feküdt. A városban fullasztó hőség, olvadt az aszfalt a Lipót-körúton.
               Nyár, minden üres és halott. A színház zárva. Apám valahol Tirolban nyaralt. Nem volt
               telefonunk (a telefon akkoriban ritka, talán nem is ismert dolog volt még
               Budapesten). Anyám az ágyban fekve, a térdére tett mappán leveleket írt. Levélben
               hívott orvost, levélben értesítette testvéreit, hogy beteg. Komolyan és módszeresen
               készült a nagy útra. Nem akart rendetlenséget hagyni maga után. Kikereste régi
               szerepeit a fiókból, visszaküldte a színházhoz. Más fogja átvenni őket, legyenek
               kéznél. Valami nagyon fájdalmas betegsége volt, nem tudta elnyomni szenvedéseiben
               kínos sóhajtozását. Ott ültem fehér, flanell ruhámban tehetetlenül az ágya mellett.
               Könyörgött, hogy hagyjam egyedül, mert idegessé teszem. Ha már nincs Balaton, menjek
               uszodába legalább. Soha nem fogom elfelejteni, hogy húzta ki az éjjeliszekrény
               fiókját:</p>
            <p>- Itt a pénz. Vegyél havibérletet a Császárba.</p>
            <p>Megjöttek a testvérei. Nagybátyáim. Zoltán, akinek a halántékán lövéstől eredő
               sebhely látszott. Jóska, aki maga is színész volt, amellett kaszinótag és gavallér,
               régen kipusztult már ez a típus Magyarországon. És megjött Nyiregyházáról Laci
               bátyám. Ő volt anyám szűkebb családjából a legvagyonosabb. Volt fényképészete,
               vaskereskedése, kemény munkával megszedte magát, volt már egy kis földbirtoka is
               Szabolcsban, ahonnan a familia eredt.</p>
            <p>Negyvenes, nehéz férfiak voltak a nagybátyáim. Tatárszemű, vastagnyakú magyarok.
               Beszéltek a doktorral, aki anyámat megvizsgálta és megrendülten tanácskoztak az
               előszobában a teendőkről. Tudtuk, hogy operációra van szükség. Mármost hol? Melyik
               szanatóriumban?</p>
            <p>Anyám azonban hallani sem akart semmiféle szanatóriumról:</p>
            <p>- A szanatórium drága. Nekem nincs rá pénzem. És semmi értelme nincs, hogy ti
               vállaljatok terheket magatokra. Ti sem vagytok olyan módos emberek.</p>
            <p>Úgy emlékszem, Laci bátyám megpróbált vitatkozni. Anyám azonban ragaszkodott a
               kórházhoz. Bevitték a Rókus-kórházba.</p>
            <p>A kórház sebészeti osztályának egyik nagy, közös kórtermében feküdt. Számozott ágyon.
               A kemény, kórházi ing volt rajta, a nyakán pertlivel megkötve. Az éjjeliszekrénye
               pléh lapján egy könyv; a »Faustin Julia«. (Elhoztam onnan, ma is őrzöm még a
               könyvet.) Valami fájdalomcsillapítót kapott, a vonásai elsímultak. Addig nem igen
               jutott az eszembe, most észrevettem, hogy milyen különös, szép, nemesen sovány arca
               van anyámnak. Félig barna volt, félig ősz. Szürke szemével mosolyogva nézett
               bennünket, ahogy ott ültünk az ágyánál, négyen egy sorban.</p>
            <p>- Mit csináltok este? - kérdezte. - Szép idő van? Menjetek a Margitszigetre
               vacsorázni.</p>
            <p>Hallgattunk.</p>
            <p>- Nem értem, - folytatta anyám - miért ültök itt ilyen gyászbaborulva? Holnap
               délelőtt megoperálnak. Két hét mulva rendben leszek. Igazán hallatlan! Én
               vigasztaljalak benneteket? - mondotta mosolyogva.</p>
            <p>A látogató idő lejárt. A folyosón megszólalt a csengetyű. Búcsúzni kellett.</p>
            <p>Anyám magához vonta a fejemet. Megcsókolta a hajam, a két szemem, a szájamat. Aztán a
               fülembe súgta, mintha ez nem tartozna senki másra, csak kettőnkre:</p>
            <p>- Tudd meg valahogy az apád címét. Azt hiszem, Tirolban nyaral. Talán haragudni fog,
               ha nem írok neki néhány sort.</p>
            <p>* * *</p>
            <p>A folyosón álltunk, a műtő előtt, amikor a kerekes kis kocsin visszagördítették
               anyámat a kórterembe. Nem láthattam, még a narkózis mély álmát aludta, az arca is le
               volt takarva valami fehér ruhával.</p>
            <p>Nem tudom már, hány órakor volt, ki operálta, mit mondtak? Minden emlék zürzavarosan
               mosódik össze bennem. Rimánkodva néztem a folyosón tovasiető fehérköpenyes orvosok
               után. És egy ajtónyílásnál rettegve lestem be a műtőterem gyilkos, hófehér
               mennyországába, ahonnan hideg lehellet áradt a folyosó fülledt levegőjébe.</p>
            <p>Délután aztán bemehettünk hozzá. Már fölébredt, jókedvűnek látszott. Körülültük az
               ágyát, a három nagybátyám meg én. Másoknál is voltak látogatók, derült zsivalygás
               töltötte be a kórtermet. Észrevettem, hogy a bátyáim túlhangosan, túlvidáman
               viselkednek. Komédiáztak. És még csak nem is vigyáztak rá, hogy a komédiázásuk eléggé
               rejtett legyen. Amennyire lehetett, legyőztem izgatott zavaromat, összeszedtem magam,
               figyelni kezdtem. És borzadva, megálló szívdobogással vettem észre, hogy anyám
               jókedve nem normális, nem egészséges, öntudatlan volt, a szeme zavaros. A halálos
               kábulatban lobogott már életének gyertyája. Olyan volt, mint a gyerek, vigyázni sem
               kellett miatta. A három nagybátyám talán inkább miattam csinálta azt, amit
               csinált.</p>
            <p>Szegény anyám nyugtalankodott. Biztosan mozdulatlanul kellett volna feküdnie a műtét
               után és össze-vissza forgolódott az ágyon. De azért senki nem szólt neki. Az egyik
               orvos, aki pillanatra megállt mellettünk, ránézett, aztán néma arccal ment tovább.
               Anyám pezsgőt kért, rögtön hoztak. Ivott, aztán öntudatlanul nevetgélt valami
               ismeretlen dolgon, ami felhői közt eléje bukkant. Mintha megfeledkezett volna róla,
               hogy mi is ottvagyunk, elvette az éjjeli szekrényről a Faustin Juliát és komoly
               arccal olvasni próbált. Aztán paplanára ejtette a könyvet. És bocsánatot kérő
               mosollyal, mintha valaki előtt mentegetődznie kellene, maga elé suttogta halkan:</p>
            <p>- Ne haragudjanak! Nem tudok most figyelni.</p>
            <p>A szemében egymással ellentétes érzések kergették egymást. Félig fölemelkedett
               párnáin és vígan mondta:</p>
            <p>- Nahát, én most fölkelek! - aztán visszahanyatlott, a homloka elborult, fölkiáltott:
               - Rettegek!</p>
            <p>Majd megint elfoghatta valami káprázat, hamisan kacsintott felénk és a mészfoltos,
               fehér plafonra nézett:</p>
            <p>- Madarakat látok. Röpködnek.</p>
            <p>A látogatóidő végét jelentő csengő megszólalt. De minket most valamivel tovább
               engedtek ottmaradni. Ott ültünk és kínlódtunk tehetetlenül. Zoltán bátyám nem tudott
               uralkodni magán, sírni kezdett, de anyám már nem vette észre, mi történik
               körülötte.</p>
            <p>Végül mégis odajött hozzánk egy ápolótestvér és nagyon szelíden megkért, hogy menjünk
               el, nem maradhatunk tovább a szabályok szerint az épületben.</p>
            <p>Ráhajoltam az ágyra, hogy megcsókoljam anyámat. És amikor egészen közel voltam az
               arcához, láttam, hogy zavart, szürke szemében egy pillanatra fölvillan az értelem
               fénye. Csak egy pillanat volt, de elég hozzá, hogy minden érzését, kettőnk
               összetartozásának egész történetét kiolvassam belőle. A szemében egyszerre volt
               öröm, rémület, gyöngédség és aggódó figyelmeztetés. Búcsú, ahogy mondani szokták.
               Bizonytalanul felém nyúlt, a kezemet kereste. Nem volt már egészen ura a
               mozdulatainak, csak a mutatóujjamat fogta meg. De azt egy másodpercre rendkívüli
               erővel szorította össze. Aztán a tenyere kinyílt. Elengedett. Szemének fénye újra
               tétova lett. Mosolyogva nézett maga elé, mint akit valami rendkívüli belső boldogság
               foglal el egészen.</p>
            <p>Laci bátyám megfogta a karomat. Kivezettek a folyosóra.</p>
            <p>Úgy volt, hogy valamelyik bátyámnál alszom az éjjel. De megszöktem előlük. Leugrottam
               a villamos perrónjáról. Bujkáltam a kapuk alatt. Nem tudtam megválni a környéktől.
               Járkáltam a Kerepesi-úton, nézegettem a kirakatokat, egy kofánál almát vettem. Az
               emberek lökdöstek. Alkonyodni kezdett.</p>
            <p>Visszamentem a kórházhoz, megkerestem a földszinti betegfelvevőt, megmondtam anyám
               nevét és a kórterem számát. Érdeklődtem, hogy van anyám?</p>
            <p>Egy kövér szolga felelte közömbösen, a nélkül, hogy utánanézett volna a dolognak:</p>
            <p>- Változatlan.</p>
            <p>Tudtam, hogy ez hazugság, de hinni akartam benne, hogy így van. Valami szikráját
               őriztem a reménynek. Hátha mégis?! Az ember tizenötéves korában nem akar olyasmikben
               hinni, mint a halál.</p>
            <p>Még csak esti nyolc óra volt. Valami vadság és idegesség bujkáltatott, hogy össze ne
               akadjak semmi ismerőssel.</p>
            <p>Augusztus végére járt, szép meleg este. Kisétáltam a Városligetbe. Járkáltam a
               Stefánia-úton, aztán elvetődtem a Vurstliba. Még jártak a hinták, verklizett a
               ringlispil. Trombitált, kacagott, lökdösődött körülöttem a tömeg. Bakák sétáltak
               cselédekkel a bokrok felé, a kisujjukat egymásba akasztva. A céllövöldéknél
               pattogott a patron. Kivilágított bódék előtt rekedt legények ordítoztak. Megnéztem
               egy százötvenkilós tetovált nőt, meghallgattam egy jóst, planétát húzattam egy zöld
               papagállyal. Óriáskiflit ettem, fagylaltot. Volt kilenc koronám, bementem a
               Barokaldi-cirkuszba is. De minden olyan porlepettnek, gyászosnak, véresen szomorúnak
               és értelmetlennek tűnt előttem. A kövér cirkuszlovak, amint bután galoppoztak körül
               a manézsban, a lakkcsizmás stallmeister ostorpattogása, a lovarnők, a bohócok, az
               idomított tengerimalacok nem foglaltak el. Percről percre szomorúbb lettem, üresebb.
               Szinte jólesett, hogy éjfél felé meghalt a ligeti élet, ahogy a fények kihúnytak és a
               rongyos ponyvákat legöngyölítették a sötétbe boruló Barokaldi oldalán.</p>
            <p>Tizenkettő volt, amikor visszaértem a Rókus elé. Felnéztem az ablakokra. Sötétek
               voltak, csak némelyik mögött világított valami tompa, zöldes fény. Néztem a nehéz
               kaput. Aztán lassan megindultam a Kerepesi-úton a Lánchíd felé. Magam sem tudom miért
               mentem át Budára? Miért csavarogtam át az egész éjszakát a Gellérthegyen, a
               Városmajorban, a Keleti-pályaudvarnál, hiszen gondolhattam, hogy a bátyáim milyen
               kétségbeesve keresnek?</p>
            <p>Hajnalban megint ott voltam a kórház előtt. Derengett. Gondoltam, megvárom a
               kapunyitást. De aztán nem bírtam a nyugtalanságommal. Akármilyen gyáva és kicsi
               voltam, becsengettem a süket kapun.</p>
            <p>Csengettem egyszer, kétszer, háromszor. Kopogtam, dörömböltem.</p>
            <p>Végre lépések csoszogtak odabent, fordult a zárban a kulcs. Álmos, összeragadtszemű,
               szakállas ember jelent meg az ajtóküszöbön. Nagyon mérges lett, amikor először is
               udvariasan bocsánatot kértem, amiért zavarok:</p>
            <p>- Mit akar? - kérdezte nyersen.</p>
            <p>Zavartan dadogtam megint az anyám nevét és a kórterem számát. Hogy tudni szeretném,
               mi van vele?</p>
            <p>Az álmából felköltött ember válasz helyett a kapu szárnyával kinyomott az utcára.
               Odatettem a küszöbrésbe a lábam, hogy ne tudja az ajtót egészen becsukni:</p>
            <p>- Kérem szépen, - könyörögtem - adok öt koronát, ha megnézi, mi van vele?</p>
            <p>Hanem ezt az ember biztosan nem hallotta már odabent. Mert olyat taszított a kapun,
               hogy majdnem összetörte a lábam, alig tudtam a küszöb mögül kihúzni.</p>
            <p>Hat óra felé járt már. Megindultak a villamosok. Nagyon éhes voltam és fáradt. Kis
               pálinkásputikok és kávémérések nyíltak a környéken. De nem mertem sehová bemenni.
               Vettem egy péknél - láttam a csupaliszt, félmeztelen, hajnali péklegényeket, hátul a
               műhelyben - három zsömlét. Sétáltam a Dohány-utcában a becsukott boltok között.
               Megettem a zsömléket. Aztán a zsidótemplom környékén találtam egy padot.</p>
            <p>Leültem. Elaludtam.</p>
            <p>Amikor felébredtem, el voltam zsibbadva egészen. Fájt a nyakam, a derekam. Órákat
               aludtam ülve. Délelőtt volt. Nyüzsgött az utca.</p>
            <p>Most megint bementem a Rókusba. És valahol a földszinten, talán már a kapusnál
               megtudtam, hogy az anyám meghalt.</p>
            <p>Nem volt erőm hozzá, hogy a részletek iránt érdeklődjem, hogyan, hány órakor, miért?
               Még ma sem tudom pontosan, mi volt a betegsége? Voltakép semmi dolgáról nem tudok,
               amit nem láttam a magam szemével. Nem is kérdezősködtem soha utána. Jól esik nekem az
               a titokzatos felhő, amely körülveszi előttem alakját. Felemeli őt mindenki közül,
               hogy nem is akarom tudni semmi emberi ügyét. Minél jobban múlik az idő, annál inkább
               vallásommá válik személye.</p>
            <p>Zsebemben volt elárvult lakásunk kulcsa. Hazamentem a Sólyom-utcába. A szellőzetlen
               szobákban megrekedt forróság. Előbb jól elgyötörtem magam annak a gondolatnak
               szakadatlan ismétlésével, hogy az üres bútorok közt sohasem fogom többet látni
               anyámat. Emlegettem magamban hibáimat és durvaságaimat, amelyeket ellene elkövettem.
               Aztán elapadt a fájdalomhoz való tehetségem. Éhes lettem és álmos. A spájzunkban
               találtam barackbefőttet. Lefeküdtem a diványra. Könyvet vettem elő, de a tizedik
               sornál már elnyomott az álom.</p>
            <p>Nagybátyáimban nem lehetett sok detektívtehetség, hogy nem jöttek rá azonnal, hol
               lehetek? Csak másnap reggel jutott eszükbe, hogy talán otthon. Eljöttek értem. A
               temetést emlegették. Megkérdezték, van-e fekete ruhám? Nem volt. Erre elvittek egy
               vácikörúti ruhaboltba gyászruhát venni.</p>
            <p>Soha nem fogom elfelejteni, hogy válogattunk a ruhák közt. Zoltán bátyám alkudott. Én
               a hármas szabótükör előtt forgolódtam, néztem, jó-e a kabát háta, nem húz-e
               hónaljban? Végül is félórát ültünk a homályos boltban, amíg hevenyészve kijjebb
               varrták hátul a fekete nadrág csattját.</p>
            <p>*</p>
            <p>A temetés olyan volt, mint minden temetés nyáron, a friss földszaggal és
               virágillattal teli kerepesi sírkertben. A tömeg a virágos katafalk, fekete-ezüst
               díszítése körül. Jó sokan voltak. Sok színházi ember, mert már közel volt a szezón.
               1906 augusztus 24-ikén temettük el anyámat.</p>
            <p>De én nem emlékszem senkire, ki volt ott, ki beszélt? Nem emlékszem rá, mit mondott a
               pap? A szalagokkal borított koporsót is csak messziről láttam, amikor egy pillanatra
               a tömeg fölé emelték, hogy betaszítsák az üveghintóba. Pillanatra láttam fekete
               oldalán az ezüst betűket: ...élt 51 évet...</p>
            <p>Irtóztam tőle, hogy nézzenek. Milyen iszonyú szokás, talán kisebb lesz tőle az ember
               fájdalma, ha százan, meg százan hozzátolakodnak és megérintik a sebét? Nem is
               maradtam ott hivatalos helyemen, a koporsó közvetlen közelében, a két égő kandeláber
               tövében, rokonaim között. Elmenekültem hátra. Ismeretlen emberek között bujkáltam,
               akik kíváncsian betűzgették a koszorúszalagok feliratait.</p>
            <p>El kell, hogy higyjék nekem: cseppet sem féltem a jövőtől, hogy most majd támasz
               nélkül fogok maradni. Fiatal voltam. Izgatott a kaland, amely reám várt. Meg aztán
               éreztem néhány kezet, amint felém nyúl, hogy tovább vezessen. A nagybátyáim nyiltan
               tervezgették előttem sorsom. És egészen hátul, szerényen ott volt a temetésen Etel
               néni és Ila, apám testvére és húga.</p>
            <p>Egy másodpercre találkoztunk:</p>
            <p>- Sándor sürgönyzött, hogy holnap érkezik! - mondta Etel néni nyomatékosan.</p>
            <p>Éreztem, hogy rajtam múlik most minden. Módom van választani sors és sors között,
               melyik oldalra állok? Nem gondolkoztam, az ösztönöm döntött. Természetesnek találtam,
               hogy meg kell várnom az apámat. Fel kell kínálnom magam neki - akar-e velem
               törődni?</p>
            <p>Azt hiszem, a természet bölcsessége, hogy kritikus pillanatokban az ember olyan
               világosan tud gondolkozni. Legalább is én, a gyász egyenletes hullámverésének
               közeiben, egészen tisztán átláttam helyzetemet.</p>
            <p>Fölfogtam, hogy a nevelésem most érzelmi problémából anyagi kérdéssé válik. Pénz.
               Van-e apámnak kedve, hogy pénzt áldozzon reám? Van-e mellette hely? Egyáltalán hogyan
               gondolkozik felőlem a családja?</p>
            <p>Elhatároztam, hogyha lehet, apámra bízom magam. De arra is keményen el voltam szánva,
               hogy a legkisebb jelre, ha csak egy árnyalatnyi hűvösséget találok, önállóvá teszem
               magam. Hogy mit fogok akkor csinálni? Nem tudtam, de nem féltem semmitől a világon.
               Alaposan megedzettek az utolsó pár hét eseményei.</p>
            <p>Megint elpárologtam rokonaim és ismerőseim közül. Idegessé tett a gyöngédlelkű
               emberek minden vigasztalási kísérlete. Hazaszöktem a Sólyom-utcába. És a néma lakás
               vetetlen dívánán heverve, az a határozott érzésem támadt, hogy anyám nem véletlenül
               halt meg, hanem saját akaratából. Utolsó tette volt ez, amelyet érdekemben
               elkövetett. Mintha látta volna, hogy a züllés útján vagyok, hogy puhává és
               életképtelenné tesz forró kényeztetése. Tehát meghalt inkább, hogy ezzel segítsen
               rajtam, miután belátta, hogyha él, nem tud lemondani arról, hogy szeressen és
               kényeztessen, akármilyen ijesztő mértékben nőnek hibáim.</p>
            <p>Behúnytam a szemem és az álom szövetének foszfénái közt sugárzó fényben ragyogott föl
               anyám arca. Úgy, ahogy ma is látom, amikor csak akarom. Mindössze be kell húnynom a
               szememet.</p>
            
         </div>
         <div type="chapter">
            <head>II.</head>
            <p>Etel néném a Rottenbiller-utcában lakott. Másnap délután elmentem hozzá. Akibe
               szerelmes voltam, Ila unokatestvérem (bocsánatot kérek, hogy ilyen rokoni módon merem
               nevezni apám családjának tagjait, ha tolakodásnak veszik, gondoljanak arra, hogy csak
               a kifejezés egyszerűségének kedvéért történik) nyitott ajtót. Nagyon kedvesek voltak
               hozzám. Kiderült, hogy már ők is kerestek - hova bújhattam! Mind a ketten úgy tudták,
               hogy apám az esti vonattal érkezik. Elhatároztuk, hogy végig együttmaradunk és este
               majd kimegyünk a pályaudvarra.</p>
            <p>Uzsonnáztunk. Diskuráltunk. A képeket rendeztük át a »fehér szobának« nevezett szalón
               falán. Egyszerre csak csöngettek. Éppen egy széken álltam, szöggel és kalapáccsal a
               kezemben.</p>
            <p>Ila kiszaladt ajtót nyitni. Nagy csókolózás, nevetés, boldog, hangos beszéd
               hallatszott be az előszobából. Megismertem az apám hangját. Csöndesen lemásztam a
               székről, fojtott izgalommal vártam, mi fog történni?</p>
            <p>Apám - pillanat alatt konstatáltam, milyen virágzó színben van, naptól lebarnulva,
               friss kedvben - hosszan megölelt, megcsókolt, megsímogatott. Szemrehányást tett,
               amiért nem sürgönyöztünk neki, így csak a lapokból tudhatta meg a dolgot. Persze,
               azonnal vonatra ült, perceken múlott, hogy el tudott érni egy olyan összeköttetést,
               amiben mi hinni sem mertünk.</p>
            <p>Hamar kiderült: ő is azt tartja természetesnek, hogy ezentúl hozzá tartozzam. Szép
               szeme kutatva villogott rajtam. Olyanféle izgalmat érezhetett, mint egy szerkesztő,
               aki új embert vesz föl belső munkatársai közé. És én is olyanfélét éreztem, mint
               később mindig, amikor új munkahelyet foglaltam el.</p>
            <p>Emlékszem, milyen feszülten figyeltük egymást. Engem gyönyörködtettek tüzes
               észjárásának meglepetései. És azt hiszem, neki sem lehetett kellemetlen, hogy egy
               kamasz olyan habozás nélkül tudja követni gondolkodásának minden meredekén
               keresztül.</p>
            <p>A sorsom eldőlt. Megkönnyebbülten éreztem, hogy apám nem fog eltaszítani magától. Nem
               mintha meghajolna valami szentimentális kötelesség előtt. Hanem egyszerűen azért,
               mert találhatott bennem egyet-mást, ami hasonlít hozzá.</p>
            <p>Szárazon konstatáltam, hogy ütközetet nyertem, ha nem is arattam teljes diadalt. Mert
               láttam apámon, hogy bizonyos tulajdonságaimmal nyugtalanná teszem. Fürkészve nézett.
               Mégis merőben idegen világból kerültem eléje. És meg kell vallanom, hogy bennem is
               maradt egy kis hideg pont, elrejtve mélyén a kritika éle. Sőt volt egy veszedelmes
               perc, amikor kevésbe mult, hogy vegyem a kalapom és kimenjek az utcára tökéletes
               árvának. Ez azért történt, mert kínosan érintett, hogy apám minden részvéte és
               érdeklődése csak nekem szól, nem jut belőle egy csöppnyi sem anyámnak. Már gyűlni
               kezdett orromban a düh, amikor villámsugárként éreztem át, milyen irtózatos lenne, ha
               apám csak egyetlen szót is merne szólani előttem anyámról.</p>
            <p>Fölengedtem. És a kiállott izgalom után szinte a karjába ájultam apámnak, ahogy ott
               állott előttem, barnára sült, török arcával, mint egy szultán.</p>
            <p>Apám zseni volt. Tudhatta, mi hullámzott le bennem. A vállamra tette kezét, szép
               szeme rámragyogott. Mintha horoszkópot állítana föl a jövőre, melegen mondta:</p>
            <p>- Makacs kölyök vagy. De azért azt hiszem, meg fogunk férni valahogy egymással.</p>
            <p>*</p>
            <p>Ott maradtam Etel néninél koszt-kvártélyban. Úgy emlékszem, apám negyven koronát
               adott a havi ellátásomért. Ezek a Bródyak nem voltak gazdagok. Apám népes családnak
               volt pénz-osztó, központi napja. És a pénzre váró csillagrendszerbe most én is
               beálltam új bolygónak.</p>
            <p>A szalón két hatalmas kerevetéről esténkint leszedték a magyar varrottasokat. Ágyat
               vetettek rájuk. Ott aludtam egy szobában Berci bácsival, apám édes testvérbátyjával,
               aki Etel nénivel együtt közösen bérelte a Rottenbiller-utcai lakást.</p>
            <p>Berci bácsi, komoly nevén Bródy Bertalan, ügynök volt. Mindennel foglalkozott a
               világon, ami kínálkozott, legszívósabb törzsvendégeként a Royal udvari kávéházának.
               Soha életemben hozzá hasonló kávéházi ügynököt nem láttam. Bajuszpedrőt használt és
               bajuszkötőt. Pipázott, a dohányzacskó vége mindig kilátszott a zsebéből. Beszédén a
               hevesi magyar tájszólás vidékies ízei éreztek. (Honnan tudott ilyen vidéki lenni,
               amikor viszont kedvenc lapja a Lloyd volt?) Mint katonaviselt emberhez illik, aki
               fölvitte egészen az őrmesterségig, a legszigorúbban konzervatív elveket vallotta.
               Konok becsületesség jellemezte az élet minden kérdésében. Amiért is megszerezte
               tisztelőjének az egész higanyszerűen élelmes, üzleti kávéház törzsközönségét.
               Tisztelője rengeteg volt a jó Berci bácsinak, az éneklő-hangú ügynökök és
               kereskedők, a környék híres alsósmatadórjai úgy ülték körül, mint egy kávéházi
               főpapot. Hódoltak neki, bámulták, de nem vonták be üzleteikbe, ezekhez az üzletekhez
               túlnehézkesnek találták bizonyosan az öreget. Így aztán Berci bácsi csak kis
               morzsákat tudott összeszedni a kánaáni bőségben úszó, régi Pesten. Éppen csak annyit,
               amennyi múlhatatlanul kell a legszükségesebbre - házbérre, dohányra, néha egy kis
               turfra. Berci bácsinak is volt emberi gyöngéje - a lóverseny.</p>
            <p>Este jött haza. Kurtán köszönt. Megvacsorázott, pipára gyujtott, hallgatott. Még az
               sem hangolta beszélgetésre, ha véletlenül apámat találta otthon, aki hetenként
               egyszer-kétszer benézett hozzánk, megkérdezni, mi van? Kell-e valami a családban?</p>
            <p>Berci bácsi nem bámult azon, hogy az öccse író. Nem törődött az irodalommal.
               Színházba nem járt, könyvet nem olvasott. Ő a Rothschildokat tisztelte és Ferenc
               Józsefet tisztelte. Vagy arra kíváncsi lett volna, hogy mit mond a világ folyásáról
               Vázsonyi Vilmos. De Bródy Sándor? Egy író?!</p>
            <p>Kétségtelenül nagyon szerette apámat, de az is kétségtelen, hogy lenézte a
               foglalkozását. Pipájából nagy füstöket eresztve, némán hallgatta beszélgetésünket.
               Nem értette, miket mondtunk egymásnak? Nyilván nem is akarta. A leglesujtóbb unalom
               kifejezése látszott az arcán, amely végül is türelmetlenséggé változott át:</p>
            <p>- Eridj már Sándor. Késő van. Le kell feküdni ennek a fiúnak.</p>
            <p>Hát ezzel a jó Berci bácsival aludtam én egy szobában hosszú hónapokon át.</p>
            <p>Remekül összetaláltunk. Benne volt annyi türelem, hogy belássa, ha valaki olvasni
               szeret, hát engedni kell, hogy olvasson. A villanyt muszáj volt eloltani, amikor ő
               utolsó pipa dohányát szívta az ágyban. De azt eltűrte, hogy egy könyvekkel
               elbarrikádozott gyertya mellett addig virrasszak, ameddig tetszik.</p>
            <p>Sokszor napokig nem szólt hozzám. Azt kellett volna hinnem, hogy haragszik, ha
               egyszer nem vettem volna észre, hogy lábujjhegyen odajön a dívánomhoz és elfújja a
               gyertyát, amelyet félálomba merülve égve felejtettem. Tettem magam, hogy alszom. De
               tudtam, hogy milyen pedáns. Vártam is másnap reggel, hogy össze fog szidni. Nem szólt
               egy szót sem. Mintha nem történt volna semmi, meg sem kérdezte, mért hagytam égve a
               gyertyát.</p>
            <p>Olyan egyszerű és megbízható volt, mint a kenyér. Soha nem csalódtam benne, soha nem
               tapasztaltam tőle türelmetlenséget. Lassanként megszokott és megszeretett. És mivel
               az üres szavakat megvetette, azzal mutatta ki vonzalmát, hogy néha adott egy
               forintot, amelyet tilos volt megköszönni.</p>
            <p>Úgy is öregedett meg végkép, mint a jegenye. Meglepetések nélkül. Nemrégen halt meg,
               nyolcvanéves korában. Háborún és forradalmakon át, majdnem utolsó napjáig járt
               törzskávéházába. Összeszáradva, mint a múmia, hallgatagon ült gibici főhelyén,
               köhögtető füstbe burkolva maga körül mindent rettentő pipájával.</p>
            <p>Azt kellene mondani, hogy szegénységben halt meg. Csakhogy lehet-e szegény valaki,
               aki olyan igénytelen volt, mint Bertalan bácsi? Talán egy évtizeden át nem kellett
               neki más, mint két hígtojás egy nap és három krajcár ára kapadohány. Ennyit pedig
               pátriárkai mozdulatlanságában is elő tudott párolni az üzletes kávéház
               levegőjéből.</p>
            <p>Az új élet küszöbén nem voltak illúzióim. Be is rendezkedtem rá, hogy lesznek
               torzsalkodásaim és küzdelmeim a fél-idegen családban, hiszen tudtam, hogy egy amúgy
               sem nagy darab kenyeret kell miattam még apróbb szeletekre osztani. Nem történt semmi
               baj. Lehet, hogy a hátam mögött folytak néha gyanakvó megbeszélések rólam, de ezekből
               soha nem jutott hozzám semmi, pedig érzékenyen figyeltem, nem tartják-e tolakodásnak
               a jelenlétemet apám rokonai? Semmi kedvem nincs hozzá, hogy hálálkodjam, mégis szinte
               meghatottan kell visszagondolnom arra a meleg emberségre, amellyel - mondjuk így -
               »levelező« tagjává fogadott a nagyszámú familia.</p>
            <p>A közvetlen főnököm Etel néni volt. Nagy küzdelmekkel fönntartott háztartásában
               foglaltam helyet. Messziről visszaemlékezve rá, látom, milyen belső zavarai lehettek
               az öregkor klimaktériumán. Hiszen nem akart öreg lenni, holott öreg volt. És nem
               volt kedve kövérnek lenni, pedig kövér volt. Végül teli volt mindenféle ambícióval,
               amelyek közül egyetlenegy sem elégülhetett ki a sors tragikus rendelkezései
               következtében. Mégis a legtöbb, amit el kellett viselnem tőle, nem volt más, mint
               keserű szeszély. És talán nem is ő, hanem inkább én voltam türelmetlen kettőnk közül.
               Talán nem volt bennem elég szív, talán nem tartottam elég fontosnak a jóindulatát.
               Késő már, de hiszem, hogy ha akarom, hatalmat szerezhettem volna érzései fölött. Mert
               voltak nagyon meleg időszakaink. Egy nyáron minden este sétálni kísértem a
               Városligetbe. Leültünk a néptelen, sötét Aréna-úton egy padra, ahol már várta két
               öreg barátnője és rokona. Az egyszerű Sári néni és Pessi néni. Összedugták a
               fejüket, sóhajtoztak a háztartás és család bajai fölött.</p>
            <p>Talán sértő is volt, hogy annyira nem figyelek rájuk. Elültem tőlük a szomszédos
               padra. Szívtam a cigarettám, néztem a sötétben a parazsát. »Átkozott unalom«,
               gondoltam gőgösen magamban.</p>
            <p>Etel néni pesti lakása egyúttal főhadiszállásaként szerepelt a vidéki
               Bródy-rokonságnak. Sok gyönyörű lány volt a családban, akik közül egy-kettő mindig
               ott lakott nálunk hosszújáratú vendégnek. Nem indiszkréció már, azonkívül egyoldalú
               dolog volt, elmondhatom, hogy az egyik unokatestvérembe, az »aradi« Ilába szerelmes
               voltam súlyos éveken át. Milyen reménytelen dolog. Én tizenhatéves, gyűröttnadrágú
               diák voltam, teli hatosos gonddal. Ő legalább húszesztendős, gyönyörű leány,
               körültüzdelve udvarlókkal és óvatosan kísérletező vőlegény-jelöltekkel. Magas,
               karcsú. A nyaka és a válla, büszkesége és beszédtárgya az egész családnak.
               Kőszénfényű, fekete haj sátora árnyékolta be homlokát. A szeme és a szemöldöke keleti
               remekmű. Valami sajátos kettőssége volt az arcának. Tudott mosolyogni a szájával,
               amikor a nézését bánat felhőzte el. Sohasem mertem megmondani neki nyilt szavakkal,
               hogy szeretem. Vajjon sejtette, milyen sóvárogva várom a híreket érkezéséről? És
               vajjon sejtették-e többi unokatestvéreim, milyen szénsavdús levegőt jelent számomra
               pesti tartózkodásuk? Nem mondom, hogy szerelmes voltam valamennyibe, de mind
               tetszettek, akik korban egy kicsit illettek hozzám. Piri, fínom orrával,
               hűvösségével, hamvasszőke hajával, mint egy északi hercegnő. A rövidlátó,
               hiperintelligens, szatmári Ila és a húga, a dióbarna Bella, aki olyan friss
               életerővel volt teli, mint egy pattanni készülő bimbó.</p>
            <p>Ezek a lányok mind szenvedélyes kultúrlények voltak. Tüzes kíváncsisággal estek neki
               a kezük ügyébe eső könyveknek. Vehemensen olvastak. Fölkunkorították a lapok sarkát.
               Gyorsan, éhesen, mint a tigris a gödölye vérét, egy perc alatt kiszívták a
               legvaskosabb könyv mondanivalóját. És amit tanultak, továbbszőtték, megbeszélték.
               Szinte életük részesévé téve számtalan kedvenc regényalakjukat. Így aztán nagyon
               furcsa teremtéssé váltak valamennyien, ahogy ortodox módon szigorú, családi nevelésük
               tisztesség-érclapját belétették vakmerő gondolkozásuk égő csipkebokrába.</p>
            <p>De nemcsak a lányok érdekeltek új életvizemben. Mindenki, aki csak fölbukkant
               előttem, hozott valami forró színt, valami egyéni szólamot, mint egy hatalmas,
               zsidó-opera alakjai. Bertalan bátyám volt az egyetlen lassú érverésű ember ebben a
               heves együttesben. Más mindenki lobogott és villogott. A Bécsbe származott Juli
               néni, akinek nagy, fekete anyajegy volt az orrahegyén és aki, a családi monda
               szerint, parókát hordott, mert a haja ősi zsidó szabályként, állítólag le volt
               borotválva. Ennek a Juli néninek a fia - Móric. Az első szociálisan nyugtalan lény,
               akit megismertem. Móric nem tudott jól magyarul. Barna kecskeszakálla volt, lángoló
               szeme. Tüdőbajos volt, olasznak nézett ki. Ilyenformának képzelem külsőre Thomas Mann
               signor Settembrinijét. Tárgyi szempontból kevés közünk volt egymáshoz, el is tűnt az
               életemből tökéletesen. Mégis nagyon jól emlékszem rá, mérges vitatkozásaink miatt.
               Akkoriban próbáltam elolvasni egy idősebb barátom ösztönzésére Marx Kapitalját. Nem
               értettem egészen, de mindenesetre a befolyása alatt állottam némikép. Móric viszont
               megvetette a szocialista dogmákat. Szegény embernek, proletárnak és forradalmárnak
               tartotta magát. De beismerte, hogy nem tudja, mit akar. Kijelentette, hogy ő a
               legideálisabb szociális viszonyok közt sem tudna boldog lenni. Lázasan fejtegette,
               hogy szerinte az emberiség boldogsága nem az anyagi javak jobb elosztásának
               megszervezésétől, hanem bizonyos lelki tulajdonságok kifejlesztésétől függ.</p>
            <p>Mindebben nincs semmi különös. A furcsa csak az volt, hogy marakodásunkban a
               misztikus-keresztényi álláspontot éppen Móric képviselte, aki egyébként olyan
               penetránsan zsidó egyéniség volt, hogy mákoskindlire gondoltam mindig, amikor
               ránéztem.</p>
            <p>Végül magunk sem tudtuk, mit beszélünk, csak rikácsoltunk. Közbelépett Bertalan
               bácsi, aki Móricot hazakergette és engem feküdni vitt, rosszaló hallgatással tűrve,
               ahogy dívánom mellé, a székre odakészítem a gyertyát és a könyveket.</p>
            <p>Néha harmadik ágyat rögtönöztek a »fehér szobában«. Megint vendég-rokon. Ki nem
               fogyott a rokonságból a ház. Ügyvédek, ujságírók, politikusok, kereskedők és diákok
               bukkantak föl az istenáldott bőségű magyar vidékről. Műveltek és műveletlenek, egész
               szegények és középszegények. De mind egyformán olyan duplaritmusú, kíváncsi és
               önmagukat emésztő emberek, hogy szédültem eleinte közöttük. Máshoz szoktam hozzá
               anyám világának óceáni csöndjében, ahol mindig ugyanazt a hullámot láttam vonulni.
               Lassan, mélyen, tajtéktalanul, mintha soha partot nem akarna érni végtelen
               redője.</p>
            <p>Tizenötéves multam már, be kell számolnom példátlan szerencsémről. Addig sem régi,
               sem új rokonaim között, még baráti és iskolai körömben sem találkoztam úgynevezett
               aljas emberrel. Akárhogy erőltetem, nem tudok visszaemlékezni egyetlenegy igazán
               elvetemedett emberre. Nem akarok azzal hencegni, hogy szobrok közt éltem
               gyerekkoromban. És hivalkodni sem szeretnék ezzel a vallomással. De őszintén és
               szégyenkezve érzem, hogy ha jól körülnézek gyermekéveim ismerősei közt, magamat kell
               panorámájukban a leggyöngébbnek, önzőbbnek és bűnrehajlamosabbnak tekintenem.</p>
            <p>*</p>
            <p>Érdekes dolog, hogy amikor az ő familiájába kerültem, még ritkábban láttam az apámat,
               mint azelőtt.</p>
            <p>Neki megvolt a maga külön élete. És Etel néni házánál ugyanolyan ritka, megbecsült
               izgalommal várt és rövid vendég volt apám, mint akár régen anyámnál.</p>
            <p>Alighogy jött, már el is ment. Itt is fiaker várta a kapu előtt, mint régen. Az
               ablakból utánanéztem, amíg el nem tűnt a kocsija. Merre hajtat? Az »Otthon«-ba megy
               talán? Ebben az időben már kezdtem sejteni, hogy kicsoda Bródy Sándor. Olvastam a
               Dadát, böngésztem a Jövendő és a Fehér Könyv régi évfolyamaiban. Sóvárogtam a
               közelsége után. Egy jó szava hetekre boldoggá tett. És a szívem összeszorult, amikor
               a szeme mozgását követve, mint a kutya, észrevettem, hogy a kalapját keresi
               tekintetével. Na most mindjárt elmegy. Úgy éreztem magam, mint a fiatal ág, amelyet a
               törzsről letörtek és elültettek a földbe, próbáljon gyökeret bocsátani. Fájt, nem
               ment könnyen a dolog. Szerettem volna visszanőni, ahonnan letörtek.</p>
            <p>Nagyon magános voltam akkoriban. Kegyetlen átmenet a meleg vattafészek után, amelyet
               anyám kényeztetése nyujtott. Sokszor egyik lány sem volt látogatóban Pesten. Bertalan
               bácsi a rossz üzletmenettől elkomorodva pipázott. Etel néni ideges volt. Igazi
               jóbarátom senki. A régi ingeimet kinőttem, a ruháim elrongyosodtak. Kezdtem nagyon
               ágrólszakadt kinézésű fiú lenni, pedig, amíg anyám élt, mindig az osztály dandy-je
               voltam. Ha a tükörbe néztem, alattomos tekintetű, formálódás alatt levő kamaszarc
               tekintett vissza rám. A hangom is akkor modulált. Nem tudtam, mit csináljak a
               kezemmel és a lábammal. Kétszeresen ügyetlen voltam abban a bizonyos rossz,
               kamaszkorban, amelyben minden fiú ügyetlen. Az olyan cél, hogy eminens legyek az
               iskolában, nevetségesen kicsinek tűnt előttem, nem is követelt olyasmit senki tőlem.
               Más egyebet meg nem volt a módomban tenni. Elfőtt az akaratom, mint a levesen a hab.
               Gyerekkori, síma, hűvös modorom is elromlott. Túlságosan érzékeny lettem, ideges,
               riadt. És mégis szemtelen. Szinte szándékosan hívtam ki magam ellen környezetem
               haragját. Önmagammal és az egész világgal elégedetlenül, egyre sűrűbben kezdtem
               gondolni arra a rozsdás, de eléggé éles, régi borotvára, amely Bertalan bácsié volt
               és amely a fürdőszoba polcán hevert, a fogporos skatulyák és szappanmaradékok
               között. Egyszer a kezembe is vettem a borotvát, amikor fürödtem. Jó forró volt a víz.
               Elkeseredve gondoltam, hogy talán nem fájna nagyon, ha csinálnék a borotvával
               valamit. Aztán addig haboztam és tanakodtam, amíg a fürdő kihült. Annyira
               elkeseredett mégsem voltam, hogy hideg vízben ülve vágjam föl az ereimet.</p>
            <p>Sokszor fordultak elő velem az életben olyan gondviselésszerű véletlenek, amelyeket
               csak misztikus elemekkel lehet megmagyarázni. Például semmi tárgyi indokolása nincs,
               hogy ebben a sivár és kétségbeesett időszakban miért fordult egyszerre felém az apám
               érdeklődése? Hónapokig alig törődött velem, aztán egyszerre, minden ok nélkül, úgy
               fogott körül a szeretete, mint a Golf-áram egy jeges kis szigetet az óceánban. Meg is
               gyógyultam tőle, mindenféle virág nyílott ki rajtam. Nem tudom, hogy kezdődött a
               dolog? Mi tetszhetett meg rajtam? Kopott fiú voltam, az orrom körül tavaszi
               pattanások. Mondtam talán valamit. Nem tudom. Ma is érthetetlen a számomra, miért
               küldött egyre sűrűbben értem? Újra látni kezdtem az apám külön életterületét.
               Szerkesztőségeket, kávéházakat. A Margitsziget elegáns virágágyait a nyitott
               terraszról. Egyik napról a másikra megváltozott körülöttem minden. Tegnap még
               elérhetetlen tünemény volt egy memphis, huszonnégy óra mulva tömve voltam egyiptomi
               cigarettával.</p>
            <p>Odahaza a virsli, a híg tojás és a liba volt Etel néni konyhájának gerince. Egy-egy
               liba tíz napon át is kísértette asztalunkat. Külön a mája, a melle, a nyaka, a
               zsírja, sült krumplival, a svertnije, a combja, végül egy vacsoránál valami
               rizskásában, amelyből még délben kiszedtük az egész aprólékot, teljesen megsemmisült
               a madár, hogy aztán a legközelebbi vasárnap egy másik libával előlről kezdődjék a
               körforgás. Nem tehetek róla, bármilyen szent állat is legyen bizonyos gyomrok
               szempontjából a liba, én úgy meglaktam vele abban az időben, hogy gyűlöltem. És
               boldog voltam, hogy a felsőszigeti vendéglőben magam rendelhettem az étlapról másnemű
               eledeleket. Marhapörköltet, bécsi szeletet, sonkát, lekváros derelyét és fagylaltot,
               amely rummal volt leöntve, egy szem édes meggyel a tetején.</p>
            <p>Szivart kaptam, feketekávét, öt koronát és tíz koronát költőpénznek. Színházba
               vittek, cirkuszba vittek. Egy levegőt szívhattam apámmal és a barátaival.
               Hallgathattam, amit a felnőttek beszélnek. Irodalomról, politikáról, színészekről.
               Egy nagyon szép, fekete színésznő ebédelgetett kint abban az időben a Margitszigeten.
               Már nem tudom milyen Kornéliának hívták? Úgy emlékszem rá, hogy a művésznőnek Molnár
               Ferenc tetszett a Kisszálloda és a vendéglőterrasz háromszögében előforduló férfiak
               között, amin egy csöppet sem csodálkoztam. Nekem is tetszett Molnár, főkép
               gyémántszerű okossága miatt.</p>
            <p>Láttam, hogy apám mennyi mindenféle emberrel érintkezik. Utólag visszagondolva,
               tudom, ez azt jelentette, hogy divatban van. Elegáns asszonyok állták körül. Ha
               sétált, szép, fiatal lányok rajongva néztek utána. Látogatói jöttek a városból.
               Számtalan levele érkezett, amelyeket unatkozva szórt a földre a portásfülke előtt,
               alig olvasva belőlük egy-két sort.</p>
            <p>»Ezt nem kellene tűrnie« - gondoltam néha, amikor tréfáltak vele. De ő csak nevetett,
               a szeme vidáman csillogott, mint a nagyon hatalmas emberé, aki nem fél attól, hogy az
               impertinencia kikezdi. Gondtalanul ült az asztalfőn, a kék árnyékban és sárga
               napfényben fürdő, vendéglői terraszon. Körülötte asszonyok, művészek és
               művészhajlandóságú civilek. Néztem, hogy árulja el és csúfolja ki önmagát mindenki
               előtt. Néha egy bizarr ötlet kedvéért, néha annyiért sem. Láttam, hogy szerez
               irígyeket és ellenségeket, szeszélyből. A pincért krőzusi mosollyal intette oda
               magához. Reszkető sejtelem fogott el, hogy akármennyije van, egyszer csak szétszórja
               mindenét. Gyerekes szorongásomban nem tudtam egyebet csinálni, takarékoskodni kezdtem
               titokban a magam ebédjén. És nem ettem meg egy keserűmandula-mignont, amelyet pedig
               már a levesnél nézegettem a tortás-tálon.</p>
            <p>Elkísértem néha apámat az »Otthon« klubba is, amelynek akkor még megvolt kertes, kis
               palotája a Dohány-utcában. Ha ferblizett, vagy dardlizott, gibiceltem neki. Ha
               bakkozni ment, megvártam valahol, ahová leültetett, valamelyik barátja mellé.</p>
            <p>Így történt, hogy néhányszor Ambrus Zoltán asztalához kerültem.</p>
            <p>Apám »Speki«-nek szólította Ambrust, amit nem éreztem helyesnek. Túl
               tiszteletreméltónak találtam ehhez a furcsa névhez szőkéből őszülő hajával, sovány
               arcával, amelynek előkelő fényt adott világos szeme. Sokáig nem volt semmiféle
               viszony közöttünk. Ambrus némán szivarozott. Nagyon udvarias volt, de bezárkózott
               intelligens magányába. Hiába kísérleteztem. Sőt, amikor kamaszos tolakodással
               említettem, hogy olvastam a Midás királyt és a Berzsenyi lányokat a »Hét«-ben, még
               hűvösebb lett, a tekintete jégszürkévé vált. Egészen le kellett törnöm, el kellett
               szomorodnom, hogy végre észrevegyen és megsajnáljon. Elmosolyodott és kérdezett
               valamit. Feleltem. Lassankint beszélgetni kezdtünk. És én, Ambrus óvatosan induló,
               tiszta mondataiban egyszerre csak úgy éreztem, hogy a sok izgalom, tűz és érdekes
               nyugtalanság után, megint azon a szellemi tájon vagyok, ahol anyám vezetett
               valaha.</p>
            <p>Soha nem tudtam szabadulni ettől az értelmi hasonlóságtól. Hozzákapcsoltam Ambrushoz
               anyám emlékét. És boldog voltam, amikor a háború vége felé, a nagy szivar-inségben,
               azt az apró szolgálatot tehettem, hogy az Otthon-ban kapott szivar-adagomat neki
               ajánlottam föl. Azt hazudtam, hogy »cigarettás« vagyok. De ő még ezen túl is
               aggodalmasan tudakozódott, hogy nincs-e más valakim, aki inkább jogot formálhatna a
               szivarjaimra?</p>
            <p>Nyugodt lélekkel esküdhettem meg rá, hogy nincs. Apámnak nem kellettek az Otthon
               szivarjai. Így aztán párszor együtt ülhettem vele. Észrevehette, hogy szeretem
               hallgatni. Ezért néha hosszú és világos irodalmi előadásokkal jutalmazott meg.
               Egyszer elmondta, hogy miért nem szereti Bernard Shaw-t? Miért fogadja el
               összmunkásságából egyedül a Blanco Posnet megtérése című egyfelvonásost? Ambrus
               következetes ember volt, úgy emlékszem, hogy később elő is adatta ezt a darabot a
               Nemzeti Színházban.</p>
            <p>A pompás időszak nem sokáig tartott. Alig kezdtem megmelegedni a boldogságban,
               kiűzettem a paradicsomból. Megint nem volt semmi kézzelfogható oka a dolognak. Apám
               ugyanolyan hirtelen unt meg, mint amilyen váratlan szeszéllyel fordult felém az
               érdeklődése.</p>
            <p>Otthon ülhettem megint az érthetetlen bukás keserűségében. Meg voltam repedve, mint
               az üveg, amelyet forróról hirtelen hidegre tettek. Apám hónapokig felénk sem nézett.
               Nem volt egy krajcárom, egy cigarettám. De azt hiszem, hogy mégsem a nélkülözés
               szenvedései, hanem inkább az apai mellőzés sérelme miatt kezdtem bánni, hogy a
               sorsdöntő pillanatban nem bíztam magam a nagybátyáimra. Biztosan jobban lennék, mint
               így - gondoltam. Többet törődnének velem. Még akkor is jobb helyen lennék, ha Laci
               bátyám fényképészsegédet csinált volna belőlem Nyiregyházán.</p>
            <p>Jöttek a vizsgák. Valahogy átkecmeregtem az osztályon. (Hatodik gimnazista voltam.)
               Bertalan bácsi jutalomból kivitt egy vasárnap a lóversenyre. Este, amikor
               hazamentem, hallottam Etel nénitől, hogy ott járt apám, el akart búcsúzni, mert már
               el is utazott nyaralni Innichenbe. Rajta volt a kocsin a kofferja, csak úgy a
               pályaudvar felé menet, hajtatott mifelénk.</p>
            <p>Nahát itt volt a nyár, a szörnyű pesti forróság, az eldobott dinnyehéjakkal az
               aszfalton.</p>
            <p>Kiravaszkodtam, hogy adjanak útiköltséget. Elmegyek a szünidőre Aradra, az anyám
               testvéréhez, Jóska bátyámhoz, aki színész volt Szendrei Mihály társulatánál.</p>
            <p>Ennek az aradi tervnek sokféle célja volt. Elsősorban a szerelem. Tizenhatéves
               korában azt is érzéki gyönyörűségszámba veszi az ember, ha egy városban lakhat azzal
               a valakivel, akit szeret. Másodszor nagyon szerettem Jóska bátyámat is. Tudtam, hogy
               szegény színész, nem akartam a nyakába zuhanni. De volt valami homályos szándékom,
               hogy a segítségével mégis elkerülhetek Pestről. Egész szívemmel gyűlölni kezdtem
               Pestet. Az iskolát, a libát, a meleget. Nem volt senkim az egész rettenetes városban,
               kivéve egy vörös, könyvkezelő szolgát a múzeumi könyvtárban, aki meg merte
               reszkírozni, hogy hazavigyem néha másnapig azt a kötetet, amelyet délután
               kikértem.</p>
            <p>Úgy is történt, ahogy terveztem. A szünidő után nem mentem haza beiratkozni az
               iskolába. Erre megkaptam apám hideg szakítólevelét. Ma sem értem, ki sugalmazhatta
               ezt a levelet? Mert apámnak igazán nem volt természete a kegyetlenség. Az a levél
               pedig irtózatosan kegyetlen volt. Mindössze egy lila tintával írt sor, egy óriási ív
               papíron:</p>
            <p>»Megszűntem önnel törődni.</p>
            <p> Bródy Sándor.«</p>
            <p>Tizenhatéves voltam, egy évvel előbb veszítettem el anyámat. Jogom lett volna
               kétségbeesni. De én emlékszem rá, hogy még csak el sem szomorodtam. Éreztem a levélen
               a külső tipet, az idegen akaratot. Szinte mosolyogtam az »ön« megszólításon. És egy
               pillanatig sem hittem, hogy ez a levél végkép megszakít köztünk minden
               kapcsolatot.</p>
            <p>»Majd lesz ez másképpen is« - gondoltam, mialatt hideg lassúsággal apró darabokra
               téptem a nagy ív, kemény miniszterpapírt.</p>
            <p>Nem próbáltam meg könyörögni. Nem válaszoltam. Nem is beszéltem senkinek a
               levélről.</p>
            <p>Körülnéztem, miből élhetnék meg a nagy, magyar, alföldi városban? A harmadik hosszú
               nadrág volt rajtam.</p>
            <p>Jóska bátyámnál kaptam ebédet, viszont lakást nem adhatott. Ő maga is szűken volt a
               feleségével. Csak nyáron alhattam a nyitott verandáján.</p>
            <p>Már jártam kávéházba. Ismertem ujságírókat és színészeket. Betolakodtam volontőrnek
               az Aradi Közlönyhöz. És odaköltöztem két színész hónaposszobájába harmadiknak, egy
               suszterhez. Két forintot fizettem havonta a suszternek az ágyneműnélküli
               dívánhasználatért. Lakótársaim közül már csak az egyikre emlékszem. Rendkívül sovány,
               basszushangú, hirtelenszőke fiatalember volt. Neves szavalóművész lett belőle, Fehér
               Artúrnak hívják.</p>
            <p>Két forint nem sok pénz. De nekem azt is nehéz volt előpárolni fizetéstelen
               állásomból. Néha mégis kaptam egy-két-három koronát külön munkáért, szaladgálásokért,
               költség címén.</p>
            <p>Végre egyszer komoly feladathoz jutottam. Kolumnás riportot írtam az aradi
               közöskonyha megnyitásáról. A riportnak sikere volt. Kaszab Géza, a »Közlöny«
               segédszerkesztője öt korona jutalmat utalt ki érte a nadrágzsebéből, miután
               hivatalos budgetje nem volt ilyen célokra.</p>
            <p>Ez volt az első, igazi cikkem. És az első jelentékeny pénz, amelyet írással kerestem.
               Éjjel kaptam meg az öt koronát, szerkesztőségi »slusz« után. Elmentem fölnőtt
               kartársaimmal a Pölzl-kávéházba. Szardiniát rendeltem, billiárdoztam. Aztán megvártam
               hajnalban a nyomda előtt a lapot, néztem a páratlan oldalra tördelt, nagy cikket,
               amely alatt ott voltak nevemnek kezdőbetűi.</p>
            <p>Úsztam a büszkeségben. De azt hiszem, minden újságíró így kezdte valaha. Nem különös,
               hogy olyan földöntúli boldogságban mentem haza és feküdtem le az ágyneműnélküli
               dívánon. Betakaróztam az überciheremmel. Világos reggel volt már. Fogtam a »Közlönyt«
               és elalvás előtt huszonötször végigolvastam benne első cikkemet.</p>
            <p>Éjjeli foglalkozásom lévén, későn keltem, délután, tehát elestem Jóska bátyám
               ebédjeitől. Ami különben szándékos is volt. Akármilyen szívesen fogadtak, rösteltem
               napokat enni. Ambícióm volt, hogy eltartsam magam. Azt hazudtam, hogy fizetésem ugyan
               nincs, de elég tisztességesen keresek - soronként. Valami buta gőgből
               visszautasítottam minden rokoni támogatást. Inkább idegenekhez fordultam. Húsz
               krajcár elég volt akkoriban egy napra. Pedig rendes, kávéházi vendég voltam, minden
               éjjel jártam a Pölzlbe. Fogyasztottam is, három-négy zsemlyét, de azért adtam
               borravalót a pincérnek, két krajcárt.</p>
            <p>Nem tudom, másokkal mit csinál az ilyen fiatalkori nélkülözés? Engem optimizmusra
               nevelt. Megesküszöm rá, hogy az emberek többnyire jók. Ezernyi minatűröm van ennek az
               igazolására. Nem is tudom, miért éppen azt az öreg betűszedőt említem aradi
               ujságírókoromból, akihez kéziratot hordtam le a nyomdába? A szedő - Lajos bácsinak
               hívták a kollégái - megszagolta példátlan szegénységemet és mindennap adott két
               drámacigarettát. Amikor meglátott, már nyujtotta felém vasfestékes kezével a két
               drámát. És, hogy az önérzetem ne bántsa, valami tréfás színt keresett a dolognak.
               Mindig mondott valamit hozzá. »Ezt szíjja el, ha van mersze a szerkesztő úrnak!« vagy
               »Tessék, még meleg, ép most vettem ki a fülem mellől!« Nevettünk. Szégyen nélkül
               tudtam elvenni a cigarettát, olyan kedvességgel kínálták.</p>
            <p>A suszter egyszer lezárta a szobát, talán nem is miattam, hanem mert valamelyik nagy
               lakótársam adós maradt a bérrel. Nem volt hol lehajtani a fejem. Elaludtam a
               kávéházban, a kályha mögé húzódva, a szögletben. A barátaim nem láttak,
               ottfelejtettek. A tűzilegény keltett föl reggel, amikor takarítottak.</p>
            <p>Még égett a gáz, de már odakint is világos volt, a székek felrakva a
               márványasztalokra, a konyha felől friss kávészag terjengett.</p>
            <p>Bejött a reggeli személyzet. Az éjszakai kasszírnő éppen haza készült indulni. Már az
               ajtónál volt, már fogta a kilincset, amikor meglátta, hogy dörzsölöm a szemem, hogy
               nyujtózom a kályhánál. Odaintett magához:</p>
            <p>- Mi az, fiam? Nincs hol aludni?</p>
            <p>- Igen, kisasszony - feleltem elpirulva - otthon felejtettem a kulcsot.</p>
            <p>A kasszírnő hosszan megnézett, habozott, végre megszólalt:</p>
            <p>- Jöjjön kisfiú. Hazaviszem, ha akarja. Nálam a pamlagon elalhat.</p>
            <p>Rápillantottam. Negyven körül járhatott szegény nő, de a régi kozmetikátlan világban
               száznegyvennek nézett ki, szomorú kövérségében, kopott sáljával, kopott, mű-nutria
               bundájában. A haja szőkére volt festve. Az arca rettentően viselte elmult szépségének
               romladékait. Mondtam, hogy az ajtóban álltunk, a reggel kegyetlen világításában,
               láttam, milyen a pirosító alatt igazi bőre.</p>
            <p>Tapasztalt fiú voltam már, mindenről tudtam a világon. És visszarettentem ettől a
               nőtől. Irtóztam minden porcikájától. Ahogy a púder rétegeződött a homlokán, a
               szemétől, a szájától, attól a kis, fekete angolflastromtól, amely az állára volt
               ragasztva. Igazán nem volt hova leülnöm sem. Előttem ásított az egész kietlen nap.
               Mégis iszonyodva gondoltam, hogy inkább a csatornába fekszem, inkább megfagyok az
               utcai hókupacok közt, minthogy ez a szerencsétlen teremtés hozzáérhessen a
               kisujjamhoz.</p>
            <p>Valami mentségfélét dadogtam, hogy köszönöm szépen, de dolgom lesz délelőtt.</p>
            <p>Hosszú csend lett. Az öreg leány fogta az ajtókilincset, nézte az arcom. Nagyon
               világosan rám lehetett írva, amit belül éreztem, mert a szája egyszerre csak
               reszketni kezdett, mintha a sírását fojtaná el. Halkan mondta, a halálos szégyen
               fuvallatával:</p>
            <p>- Pardon. Mindig elfelejtem, milyen öreg és csúnya vagyok. Muszáj megijedni tőlem,
               aki rámnéz.</p>
            <p>Mindössze ennyit tudtam makogni:</p>
            <p>- Én abszolúte nem félek a kisasszonytól!</p>
            <p>A kasszírnő keserűen legyintett:</p>
            <p>- Hagyjuk. Hanem elhiheti, hogy magától semmit nem akartam a világon. Azért még nem
               szokok gyerekekkel kikezdeni! - azzal köszönés nélkül kiment az ajtón.</p>
            <p>Utánanéztem, hogy kacsázik az utcán, a szálló hópelyhek között. Hirtelen eszembe
               jutott, hogy csakugyan nem lehetett szegénynek más szándéka, mint hogy egy ásítozó
               gyereknek hajlékot adjon. Hiszen nem is olyan nő. Egész éjjel harisnyát stoppol a
               kasszában. Megsajnáltam. Éreztem, hogy milyen mély sebet ütöttem rajta akaratlanul.
               Kedvem lett volna utánaszaladni és megvigasztalni valahogy. De már késő volt, azt
               sem tudtam merre lakik, merre kellene mennem?</p>
            <p>Két hét mulva ez a kasszírnő szublimátot ivott és meghalt. Senki sem tudta, hogy
               miért? Búcsúlevelet nem hagyott. Remélem, hogy bolondság, de ha eszembe jut, ma sem
               tudok szabadulni attól a szorongató érzéstől, hogy a halála és titokban maradt
               reggeli találkozásunk közt lehetett valami összefüggés. Persze nem úgy értem ezt,
               hogy szerelmes volt belém. Attól félek, hogy talán az én tizenhatéves ifjúságom
               takaratlan iszonyatában láthatta meg magát úgy, hogy elment a kedve az élettől.</p>
            <p>Közben voltak az életemnek vidámabb szenzációi. Hírfejeket alkothattam, utánérezve
               kedvenc íróimat. Színházba jártam. Egyszerre udvaroltam egy Józsa nevű kóristanőnek
               és egy kávéházi tamburáslánynak. Hanem azért központi napom, egész életem
               magyarázata az a szerelem volt, amelyet minden remény és táplálóanyag híján is
               változatlanul éreztem unokatestvérem iránt. Pedig egyre ritkábban láttam. Kezdtem
               nagyon kopott lenni a nappali világításhoz. Vigyáztam, hogy csak este láthasson olyan
               ember, aki előtt adtam valamit a reputációmra.</p>
            <p>Különben meg voltam elégedve az életemmel. A munkám érdekelt. És este gyönyörű dolog
               volt az egész redakcióval beülni a kávéházba. Megtanultam kaláberezni.
               Segédszerkesztőmnek, a göndörhajú Kaszab Gézának kibiceltem, akinek akkoriban Szudy
               Elemér volt a partnere. Ő is ujságíró volt, nem tudom már melyik aradi ellenlapot
               szerkesztette. Nevetséges dolog ilyen utólagos jósnak lenni. Természetesen nem
               sejthettem, hogy Szudyból a Bethlen-kormány sajtófőnöke lesz valaha. De komolyan
               mondom, hogy éreztem rajta a karriert. Valahogy kevésbbé bolyhos volt, mint mi,
               többiek. Ambíciózusabb volt, önérzetesebb, címeres pecsétgyűrűt viselt az ujján.</p>
            <p>Köhögni kezdtem. Hiába minden fiatalság. Sokáig nem bírja ki az ember télen, fűtetlen
               szobában, überciherrel takarózva. És a sok feketekávétól és kiflitől is úgy
               átszellemültem, hogy ördögi gyomorrontás lett a vége, valahányszor Jóska bátyám
               fülöncsípett és hazavitt meleg ebédet enni.</p>
            <p>Képtelenül lefogytam. Annyira, hogy mindig meg kellett ijednem öltözködés közben
               csontvázszerű soványságomtól. Nem is hiszem, hogy ki tudtam volna várni élve, amíg a
               dolgok normális folyásában eljutok a középszerűen fizetett, vidéki ujságíró anyagi
               színvonaláig. De a legválságosabb időben, a legpermanensebb köhögés, fázás és
               feketekávétáplálkozás közepette megérkezett apám újabb levele.</p>
            <p>Esküszöm rá, hogy vártam, pedig semmi nem árulta el előre. Abszurdumnak éreztem, hogy
               úgy maradjunk egymással, ahogy voltunk. Valami természeti erőnek képzeltem apám
               indulatát, amelyben, mint a tengeren, szabályszerűen követi egymást az apály és a
               dagály.</p>
            <p>Amikor a borítékon megismertem apró betűit, előre tudtam, hogy mi lesz benne. De a
               fogalmazás drámai közvetlenségére nem voltam elkészülve. Olyan volt a levél, hogy
               torkonfogott és megrázott. Szédültem, amikor elolvastam. Apám zsenije elkapott. Meg
               voltam bűvölve, mint a patkány a hamelni ember fuvolaszavától.</p>
            <p>Természetesen betéve tudom ma is a levelet. Ilyen passzusok voltak benne:</p>
            <p>»...El kell hinned, hogy én is sokat szenvedtem, amiért olyan keményen bántam veled.
               Figyeltelek. Tudom, hogyan viselkedsz és milyen sorsban vagy. De most már éppen elég
               ideje nélkülöztük egymást. És annak sincs értelme, hogy vidéki hírlapíró legyen
               belőled. Megparancsolom: utazz azonnal haza!...«</p>
            <p>Ötven korona volt a levélben. Nem búcsúztam senkitől. Még aznap vonatra ültem.</p>
            <p>Apám úgy fogadott, olyan melegen, természetesen, annyi érdeklődéssel, a bánásmódja
               olyan önérzetet és biztonságot ébresztett bennem, hogy alapjában véve innen számítom
               a kettőnk közötti, igazi családi viszonyt. Végre is nagyon későn születtünk meg
               egymás számára. Kellett, hogy leszámoljunk valahol azzal a feszült idegességgel,
               amely eddig nem engedte meg, hogy apám nyugodtan parancsolhasson nekem, én pedig
               félelem nélkül kérhessek tőle.</p>
            <p>Apám megpróbálta, hogy olyan fesztelenül beszéljen velem mindenről, mint egy kész
               férfival. Nem volt igaza: még gyerek voltam. Félig agyonkényeztetett, félig
               agyonkínzott. Nem tudtam, mi jár az embernek az élettől? Az a pehelyérintés, ahogy
               anyám nyúlt hozzám, vagy az az állapot, ahogy vékony kabátom alatt vacogtam az aradi
               suszter kelkáposztalehelletű szobájában.</p>
            <p>Azonkívül - bármilyen iskoláján mentem keresztül a nélkülözésnek - nem volt semmi
               gyakorlati érzékem. Nem is emberek, hanem inkább az olvasmányaim alakjai közt éltem
               abban az időben.</p>
            <p>A lóversenyen, a mázsáló körül csoportosuló urak közt, Pecsorint, Steerforthot, vagy
               Meredith Sir Willoughby-jét kerestem. A kávéházban ülő polgárokban minduntalan
               hasonlóságot találtam Bouvard és Pecuchet urakkal. Teljes komolysággal mondtam
               ilyeneket, hogy »láttam apát tegnap egy asszonnyal sétálni, aki egészen olyan volt,
               mint Irén a »Füst«-ből.« Még az állatok is Kipling világába vittek a valóságból.
               Egyszer az Állatkertben voltam Illés öcsémmel. Szinte csodálkoztam, hogy a
               majomketrecen nem ez a tábla van »Bandarlogok«. És amikor a tigris előtt megálltunk,
               a mozdulatlanul izgatott fenevad közelségében, talán lehelletének rothadó
               hússzagától, olyan erős képzelődésem támadt, hogy nem lepődtem volna meg, ha valahol
               a ketrec körül meglátom a dzsungel farkasainak tanácskozóhelyét Akelával és a
               mezítelen kis Mauglival.</p>
            <p>Etel néni ebben az időben már nem élt. Szegény, tragikus módon vetett véget az
               életének. Bródy-sajátság, hogy senki nem ragaszkodik közülök túlságosan az élethez.
               Sok tagjáról tudok a családnak, aki öngyilkos akart lenni és még többről, aki
               sikeresen meg is ölte magát.</p>
            <p>Néhány év eseményeit röviden összefoglalva, a legfontosabb, hogy apámtól rendes havi,
               heti, vagy - leghelyesebben szólva - napi pénzt kaptam. Hónapos szobát vettem ki.
               Élhettem egészen szabadon. Úgy, ahogy tudtam. Természetes, hogy a pénz, amit apámtól
               kaptam, nem volt szabályosan megállapított összeg. Nem is oszthattam be a
               jövedelmemet, olyan szeszélyesen váltakozott bőség és szükség közt, ahhoz képest,
               hogy mennyi pénze volt apámnak. Igen szoros a viszony apa és gyermeke közt. Ha a
               könnyelmű apának van pénze, a fiú is dőzsölhet, ha nincs, a fiúnak is muszáj
               összehúznia magát.</p>
            <p>Néha megesett, hogy egy hétig mindennap kaptam tíz-húsz koronát. De előfordult
               sokszor az is, hogy hiába mentem az Otthonba, amelynek előszobája volt a
               pénzkiosztó-helyiség. Ilyenkor apám a mosolygó bűntudat ellenállhatatlan
               kedvességével mondta:</p>
            <p>- Őrült nagy baj van. Nekem sincs egy vasam sem!</p>
            <p>Rendesebb fiút talán idegessé tett volna ez a szabálytalanság. Én szerettem. A
               pénztelenség nem volt baj, hiszen az aradi gyakorlatban olyan nyomorrutint szereztem,
               mint a kardnyelő a kardnyelésben. Véletlennek, isteni adománynak tekintettem a
               bőséges heteket. És az a körülmény, hogy néha neki sincs pénze, nemcsak az élet
               súlyos gazdasági bonyodalmainak ismeretéből tárt valamit elém, hanem közelebb is
               vitt apámhoz. Emberibben mertem gondolkodni róla. Szánalommal töltött el,
               melegséggel, hogy neki is gondjai vannak. Ahogy minden apró hibája csak növelte a
               szeretetemet, amely napról-napra nőtt, a haladó évekkel, ahogy sokasodtak hullámos
               hajának ezüst szálai.</p>
            <p>Amikor az Otthon garderóbjában, Dávid, a szolga, bölcs, savanyú, sárga arcával
               bejelentette, hogy apám azt üzeni »várjak egy kicsit, mindjárt jön«, már tudtam, hogy
               baj van. Elképzeltem, hogy »az öreg« most néz pénz után odabent a hemzsegő
               kártyaszobában. Ha mertem volna, beüzenem Dáviddal, hogy hagyja, nem fontos a pénz,
               majd csak kitalálok valamit. Elég ha kinéz egy pillanatra, hogy lássam. Nem kell
               engem sem félteni, sem sajnálni. Dehát persze, nem volt bennem bátorság az ilyen
               vakmerő lépéshez. Vártam. Ültem a ruhatárban, bölcselkedtünk a savanyú Dáviddal.
               Néha órákat vártam. Láttam, hogy vonul el előttem az akkori irodalmi és politikai
               élet számtalan jelessége. Nagynevű emberekre adta föl Dávid rendületlenül, merev
               arcával a kabátot. Kártyaizgalomtól földúlva, nyerve, vesztve, összetörten vagy
               fütyürészve jelent meg a kabátokkal tömött fogasok előtt egész helikonja a
               hírlapírásnak. Mert akkor még nem voltak külön politikai árnyalatú klubok. Ott volt
               mindenki, aki ahhoz az élethez tartozott, egy házban. Az emberek, ha verekedtek is,
               megfértek együtt. Legföljebb más szögletben ültek le az óriási teremben, amelynek
               egyik falát Vaszary freskószerű festménye díszítette. Megismertem a proletárokat,
               akik szívós következetességgel öt krajcárt tettek Dávid elé a pultra és megismertem a
               kártya arisztokráciáját, akik szerencsés estéken már a lépcsőről kiabáltak Lajos
               bácsi után. Lajos bácsi az Otthon külön fiákkerese volt. Ott állott fogatával a
               Dohány-utcában, a klub kapuja előtt.</p>
            <p>Kártya terminus-technikusokat tanultam meg az elszórt mondatokból. »Fodor Feri ma
               aratott.« »Fantasztikus poentőr-passz volt, mindenki teliszítta magát.« Megjelent
               Krúdy Gyula, félrebillentett fejével a magosban. Herczeg Géza, pecsétpirosan és
               hevesen, mindig nőkről beszélve, Jób Dániel sápadtan, gőgösen és hallgatagon, mint a
               spanyolba képzelt Dorian Gray, Nádas Sándor cézári vérmességében. Tarján, esküdözve,
               hogy többet nem fog kártyázni, Molnár Ferenc friss monoklijával, Szemere György, aki
               olyan volt, mint egy gazdász, csak éppen följött egy kicsit mulatni Pestre.</p>
            <p>Végre megérkezett apám is. A haja borzas. A kabátja teliszórva hamuval. A mellénye
               alatt kilátszott rendetlenül az inge.</p>
            <p>Hát nincs »egy vasa sem!« Elkeseredtünk, aztán nevettünk. Úgy néztünk egymásra, mint
               a cinkosok, mintha tudnánk, milyen dicsőség, milyen nagy emberi tulajdonságokra
               mutat, ha valakinek nincs pénze. Végtelen rajongás lángolt föl bennem. Szerettem
               volna segíteni a helyzeten. Ha egy szót szól apám, akármit el tudtam volna követni
               érette. Szinte szerelmes voltam az apámba. Fölfogtam, hogy őt nem szabad azzal a
               mértékkel nézni, mint a többi embert. Ő más, mint a többiek. Máskép lát, máskép
               gondolkozik. Nem önmagáért él. Hivatása van. Több, jobb, okosabb talán, mint mások?
               Sokat gondolkoztam ezen, aztán úgy találtam, hogy ezen az úton nem lehet a helyes
               irányba jutni. Úgy képzeltem apámat, mint egy pálmafát. Datolya érik lombjai között,
               árnyéka hűvösséget ad. Olyanformán jó ő, mint a természet, a jósága passzív,
               magátólértetődő, ad gyümölcsöt, ha valaki odamegy hozzá és leszedi levelei közül. De
               ő maga nem fog elmozogni helyéről, sem fárasztó cselekedetekbe nem kezd, hogy jó
               lehessen.</p>
            <p>Elnéztem, hogy csillog a szeme, milyen fény ragyog rajta? Mekkora gyönyörűséggel
               eszik és milyen örömmel kínálja másnak is asztalánál az ételt. Meleget éreztem, mint
               a napsütésben. Megéreztem, hogy szeretetének és érdeklődésének minden sugara annyira
               természetes forrásból árad, mint a nap. Tehát többet is ér talán, mint az olyan
               jóság, amelyet más, apróbb, mesterséges motorok mozgatnak.</p>
            <p>Hanem a nagy szabadság és a szeszélyesen tarkálló jómód-oázisok ellenére is, volt
               akkori életemnek valami veszedelmes és fagyos jellege. Mégis csak túl egyedül voltam.
               Az apám egyénisége meredek hegység. Imádhattam, de nem foglalhattam el. Honnan
               vettem volna barátokat? A nagyokhoz fiatal voltam, a fiatalokhoz öreg. Nem maradt más
               társaság a számomra, mint - a nők. Nem voltam csunya fiú és nagyon fiatal voltam. A
               nők szerettek. Már azok a nők, akik közé abban az időben bejuthattam. Mivel,
               amennyire lehet, éjszaka éltem, táncosnők, artistanők, virágáruslányok, örök
               színinövendékek között. Laktam akkoriban néhány hétig egy kis artistahotelben, amely
               a Casino de Paris tőszomszédságában volt, az Opera mögött. Külföldi artistákkal,
               kígyóbűvölőkkel, zenebohócokkal, erőművészekkel és mindenfajta táncosokkal volt teli
               a szálloda. Én jóba keveredtem valahogy egy néger dzsigg-táncossal, azzal laktam
               együtt rövid ideig. A néger nem volt már fiatal ember, a haja őszült, de a teste
               rugalmas maradt, mint a párducé. A nők - különösen a fehér nők - őrjöngtek érte.
               Szerepelt akkor Pesten egy gyönyörű svéd lány, az sírva könyörgött nekem tört
               németségével, hogy adjam oda a szobánk kulcsát, be akar szökni a barátomhoz. Nem
               vagyok irígy. Oda is adtam. De a vén néger fáradt volt, ásítozva és unatkozva nézte a
               gyönyörű, szőke lányt, aki olyan édes volt, mintha nem is vér, hanem sherry folyna az
               ereiben. Amikor reggel hazamentünk, a lány már ott ült a szobánkban, a díványon,
               bement az én kulcsommal. Almazöld ruha volt rajta, ezüstcipő. Reszketve állt föl
               előttünk, amikor beléptünk. A lakótársam először barátságosan elvigyorodott, azt
               hitte, hogy a lány miattam van ott. De amikor megtudta, hogy őróla van szó,
               kedvetlenül elásította magát, vállat vont, vetkőzni kezdett, közömbösen pattogtatva
               plasztronjának gombjait. A lány megsértődött és keservesen bőgött, de nem mázolt el
               az arcán semmi festéket, nem volt rajta festék, az arca tiszta, mint a kristály. Bob
               (így hívták a barátomat) idegesen rászólt. »Pszt!« A lány még jobban bőgött. Erre Bob
               odament hozzá. Rettentő, fekete praclijával megfogta a nyakát és a térdét, mint a
               pelyhet fölemelte a magasba, kivitte a folyosóra és szó nélkül letette a
               szemétládára. Én nagyon sajnáltam. Mellé ültem, vigasztalni próbáltam. Nehezen ment,
               nem tudtam sem svédül, sem franciául. Közben tudálékosan arra gondoltam, hogy az
               ellentétes fajok vonzzák egymást. Viszont mégis addig vigasztaltam és simogattam
               Sigridet, amíg visszatért a fehér bőrszínhez és fekete híján odaborult az én
               nyakamba. Nem volt nagyon önérzetes dolog, hogy elfogadtam nemzetközi ajánlatát, de
               elfogadtam. Tíz perc mulva már nevetve hallgattuk az ajtónál, hogy hortyog odabent
               Bob. Sok gesztikulációval megegyeztünk abban, hogy Bob komikus, vén alak. A
               szerelméből kigyógyult Sigrid, élénk arcjátékával kifejtette, nem is érti, mi
               tetszhetett meg neki rajta énelőttem? Nagyon jó barátok lettünk. És a viszonyunk
               akkor sem szűnt meg, amikor Sigrid a hónap végén elutazott angol bőröndjeivel. Nagyon
               mély dolog volt ez. Kaptam két hét mulva egy képeslapot a lánytól, Párizsból,
               Napoleon sírja volt a levelezőlapon.</p>
            <p>Különben Bob ismeretségei révén, néhány napig volt egy néger menyasszonyom is.
               Fésülhetetlen, fekete dróthaja csimbókba kötve a fején. Nagyon vicces, kedves lány
               volt, főtrükje, hogy olyan hosszúra ki tudta a nyelvét nyujtani, hogy megnyalhatta
               vele az orra hegyét. Meg azon is sokat mulattunk együtt, hogy milyen irtózatosan
               fekete és a tenyere, meg a talpa mégis fehér.</p>
            <p>Hanem azért persze nem voltam néger és skandináv specialista. Mind a két esetet ritka
               szerencsének köszönhettem. Kis, magyar lányokkal volt rengeteg dolgom, akiknek nem
               is volt önálló számuk a lokálokban. Dugópénzt kaptak, társalgási pénzt. Hajnalban
               kimosták a harisnyájukat, este fölvették. Sonkán, kávéházi tojáson és a becsípett
               emberek által fizetett zsardinettók malagaszőlőjén és manduláján éltek, mint a
               madarak. Azok is voltak, verebek. Állhatatlanul ugráltak egyik helyről a másikra.
               Csíptek egyet felém, kis, piros csőrükkel és másnap már másfelé csipogtak. A
               Bódeni-tó jegén sétáltam akkor. Isten óvott, hogy egészséges maradtam. Viszont
               valamire mégis jó volt az az élet. Megtanulhattam, hogy csókolódzni más, mint
               szeretni. A két dolognak alig van köze egymáshoz. Különösen, ami a férfiak
               természetét illeti. Azt hiszem, rosszul is teszik a nők, ha patáliát csapnak, amikor
               ilyenféle rongy, kis hűtlenségen érik az emberüket. Mi másképpen vagyunk húrozva,
               vastagabban. Talán joggal meg is ijedhetnének az asszonyok, ha igazán tudnák, a
               legtöbb férfi számára milyen semmiség az a kaland, amelyet ők a maguk szemével olyan
               nagy dolognak látnak.</p>
            <p>Délután és esténként a Newyork-kávéházba jártam akkoriban. A gyönyörű, barok-kávéház
               karzatára, amelyet »Russlandnak« hívtak az Oroszországot járt vengerkákról, akik ott
               kávéztak, hogy megmutassák aranyretiküljüket, cobolybundájukat, Pesten rekedt,
               szegény kartársaiknak.</p>
            <p>Óriási akvárium volt a béke Newyorkja, talán még duzzadóbb tarkaságú, mint a mai.
               Lent, a mélyvízben fölállított karambolasztalokon Hock János biliárdozott
               feketekávéidőben. A földszint hemzsegett színészektől, ügynököktől, ujságíróktól,
               kereskedőktől. A mai ruhatár helyén lévő, aranybarnával tapétázott »hölgyszalonban«
               volt Ujházi Ede nevezetes törzsasztala. Fönt pedig, a kártyaszobák felé vezető
               karzaton, a kis metresszek, parkettáncosok, artistaügynökök, selyemfiúk és vengerkák
               között, a progresszív irodalom ütötte föl kávéházi táborhelyét, a »Nyugat«.</p>
            <p>Aszkétai tisztaságú levegő lengette körül ezen a furcsa helyen a fiatal írók
               asztalát. Talán nem is látták a nőket, akik elsuhogtak mellettük, szagosszappanjuk és
               parfőmjük fellegeiben. Közöttük ült, mint egy kvekker pap, pápaszemesen, soványan,
               papos, fekete ruhájában, alacsony gallérján a fölcsúszott, fekete nyakkendőivel Osvát
               Ernő. Ritka egyéniség volt, tisztelni kellett és szeretni lehetett, pedig ez a két
               dolog nehezen szokott menni egyszerre. Én is tiszteltem és szerettem, nagy
               kitüntetésnek tartottam, ha hozzá ülhettem. Pedig igazán nem akartam tőle semmit. Nem
               akartam neki kéziratot mutatni. Eszemágában sem volt, hogy írjak. Túlságos félelemmel
               töltöttek el azok a remekművek, amelyeket olvastam. Inkább a pedigrém, mint a
               hajlamom miatt volt, hogy odamerészkedtem az írói asztal széléhez, amelyen tinta
               volt, kutyanyelvek, verskötetek és Osvát kéziratokkal tömött, barna aktatáskája.</p>
            <p>Igen nagy hálával gondolok vissza erre az asztalra. Könnyen lehet, gyerekkori
               nevelésemen kívül, csak annak az ózonnak köszönhetem, amit ott szippantottam, hogy
               nem züllöttem el, számtalan, kis nőügyem közt, a vonzó éjszakában. Végre lehettem
               volna én is parkettáncos, selyemfiú, artista-impresszárió, képügynök vagy orfeumi
               titkár. Mi mentett meg? (Ha ugyan illik menekülésnek nevezni sorsomat.) Talán semmi
               más, mint a fiatal írók ambíciójának látványa. Azt ugyan nem reméltem, hogy egy úton
               járhatok velük. De szégyeltem volna magam előttük. Félvállról való barátságuk is
               hozzásegített valami kényes szájízhez, amely nem engedte meg, hogy közönséges
               dologhoz nyuljak.</p>
            <p>Most szeretnék rajzot adni galériájukról. De nem emlékszem már minden névre, mennyi
               tehetség herdálódott el közöttük. Csak arcokat látok és önmagam előtt röstelném, ha
               kifelejtenék valakit. Persze, voltak, akik tisztirangot viseltek bensőimben. A
               keserű-meleg Bán Ferenc, villogó csiptetőjével, hasadt szájával, a szívós, kis
               Turcsányi Elek, az ideges Füst Milán, a száraz, józan és önző Nagy Lajos, a szurokból
               ábrázolt vad Somlyó Zoltán, a szelíden-sárga, nagyhomlokú Tóth Árpád, amint
               csont-ujjaival fogja a szivart, kicsiny szája halkan mosolyog, mintha máris tudná és
               nem bánná, hogy leghamarabb fog köztünk meghalni. Sztrokay Kálmán, a pápaszemes
               csillagász és a csillagász lakótársa, Kosztolányi Dezső, aki karcsú volt,
               leventeszerű és mégis, valahogy nagyobb a többieknél, fontosabb, mint az egyiptomi
               rajzokon a Fáraó.</p>
            <p>Ezen a karzaton ismertem meg Karinthy Frigyest. Vele sokat voltam együtt a kávéházon
               kívül is. Moziban, egy Sárhán nevű kis vendéglőben, az Akácfa-utcában. Aztán otthon,
               nála, a lakásán. Ha jól emlékszem, előbb a Rökk Szilárd-, később a
               Népszínház-utcában. Karinthy már akkor népszerű író volt, jól keresett, módja nyilt
               hozzá, hogy éves lakást tartson és megházasodjon. A felesége Judik Etel volt.
               Színésznő. Szép, barna, lágyhangú asszony. Melankólia és vidámság keveredett össze
               benne. Hiúság és hanyagság. Nem vigyázott magára, édes tésztákat evett, engedte, hogy
               meghízzék. Furcsa dolgok tetszettek neki, vonzó arcára, tiszta bőrére néha kis,
               fekete, angolflastromot ragasztott. Én nem tudom, mi volt? Talán nihilista vagy olyan
               teljes asszony, aki egészen felolvad az urában és az ura környezetében. Mindenesetre
               igaz, hogy a kisujját sem mozdította azokért a sikerekért, amelyekért más nők
               megvesznek igyekezetükben.</p>
            <p>Karinthynál is körülbelül ugyanazok az emberek jelentek meg, mint a kávéházban,
               kibővítve egy csomó csodabogárszerű alakkal. Fantasztikus társaság. Konstruktivista
               festők, amikor még nem is hallott a világ konstruktív piktúráról. Expresszionista
               írók, jóval az irány megszületése előtt. Filozófusok, költők, természettudósok.
               Mindenki közelebb a húszhoz, mint a harminchoz és ami még fontosabb, - azt hiszem -
               mindenki alatta a napi három korona jövedelemnek.</p>
            <p>A ház késő éjszakáig üzemben volt. Csöngethetett valaki éjjel kettőkor, biztosan
               talált még kompániát. Szenvedélyes fiatalembereket és a sűrű cigarettafüstben olyan
               oroszos hangulatot, mintha a társaság valami sajátos összeesküvést beszélne meg dühös
               veszekedések és görcsös kacajrohamok közt váltakozva.</p>
            <p>Sokszor láttam, hogy a nagy vendégség kényelmetlen a háziaknak. Karinthynak cikket
               kellett volna írni, Judik pedig únta a marakodó irodalmárokat, zsörtölődött, aztán
               mégis csak kiment a konyhába, meggyujtotta a gázrezsót, új teákat melegített a
               vendégségnek. Mert nemcsak beszélgetést lehetett kapni Karinthy szállásán. Mindig
               akadt a tányérra tett pergamenpapírban egy kis vaj, kenyér, kolbászmaradék. Három
               alma a stanicli fenekén, ha más nem, egy kis zsemlyemorzsás olaj az üres szardiniás
               skatulya alján. Aki odajárt, nem halhatott egészen éhen. És biztos, hogy a ház fiatal
               barátai közt akadt nem egy, akinek a napi kalóriaadagjában az a kis olajmaradék is
               számított, amelyet kimártogatott az üres pléhskatulya aljából.</p>
            <p>Én nem tartoztam ezek közé a legszegényebbek közé. Néha volt pár forintom. Vettem a
               fűszeresnél narancsot, virslit. Fölvittem magammal piknik alapon. Karinthyné megfőzte
               a virslit a rezsón, ott ülhettem a vitatkozó tábortűznél, nábob gyanánt.</p>
            <p>Más volt nekem a fontos. Képzeljék csak el, milyen irtózatos, fagyos magányból jártam
               én Karinthy házához. Igaz, volt apám. De túlságosan nagyszabású apa volt. Túl messzi
               hozzám, magasan fölöttem. Csak a tekintetünk és a rokonszenvünk találkozhatott.
               Ahhoz, hogy olyan helyem legyen mellette, amilyenre én áhitoztam, vagy nekem kellett
               volna nagyon megnőni, vagy az kellett volna, hogy az ő szárnya törjön el. Az
               előbbihez nem volt erőm, a második nem történt meg. Igy hát boldogan fogadtam azt a
               szerencsét, amelyet a véletlen szeszélye nyujtott, hogy mégis csak találtam egy
               tenyérnyi helyet, amelyen valami családi szövetkezésféle volt, valami világosság és
               meleg, egy oxigénbuborék. Megfulladtam volna nélküle idegen hónaposszobáim
               egyedüllétében.</p>
            <p>Mi módon történt, hogy járni kezdtem ebbe a lakásba, amelynek furcsa nyiltsága dacára
               is, bizonyos irányban volt valami kényes zárkózottsága. Nem tudom már. Valószínűtlen,
               hogy Karinthyt túlságosan érdekeltem volna. Száz hosszal járt előttem. De valahogy
               mégis csak símán és természetesen kellett a dolognak történni, mert egy csöppet sem
               voltam tolakodó és félénken visszavonultam volna, ha a legkisebb akadályt találom
               magam előtt.</p>
            <p>*</p>
            <p>Néhány év foglalatában kétszer is megpróbálkoztam ujságírással. A Pesti Tükörnél,
               amelyet Bethlen Oszkár hírlapírói ambíciója és a kiadójának, Kenéz-Kurlender Edének
               szenvedélyes közéleti érdeklődése alapított. Ebben a lapvállalatban - emlékeim
               szerint - sok volt a poétikus elem és kevés a szakértő kegyetlenség. Ezért meg is
               szűnt hamarosan, hiába született olyan krízistelen világban. Rövid élete alatt a
               reszortom lóversenytudósítás volt és színes hírek költészete. Azonkívül én vezettem a
               lap »Társaság« című rovatát, amely az első ilyennemű rovat volt, tudomásom szerint, a
               magyar hírlapirodalomban. Ma is megfoghatatlan előttem, miért bízta éppen rám a
               szerkesztő ezt a munkakört? Jóformán alig beszéltem szabályos úriemberrel. A
               »társaságot« csak olvasmányaimból ismertem, ahogyan Balzac leírja azokat a köröket,
               amelyekben Rastignac vagy Trailles Maxim mozog, vagy ahogy Stendhal foglalkozik La
               Mole herceg szalónjával.</p>
            <p>A szerkesztő kisütötte, hogy a lap ismerősei köréből Dobay István és Feleky Géza él
               »nagy társadalmi életet.« Igy hát hozzájuk jártam anyagot gyüjteni. Dobaynak a
               főpostán, Felekynek pedig a Városházán volt hivatala. Tőlük kaptam valami sejtelmet
               az előkelő pesti társaság fényjátékáról. Neveket hallottam. Előkelően csendes utcák
               jelentek meg képzeletemben, amelyekben nincs bolt, csak vasrácsos kis kert a palota
               előtt. Szürke-rózsaszín, kék-arany és bordóvörös szalónokat kreáltam, amelyeket
               benépesítettem - miután akkor még Proustról szó sem esett, leginkább Stendhal, Balzac
               és Paul Bourget alakjaival. Helytelen képzelődés volt. Eltévedtem a irodalomban az
               élet elől. Éppen ezért nem is igen tudtam az összegyüjtött anyagot a célnak
               megfelelően földolgozni. Szocializmust és kritikát próbáltam érvényesíteni ebben a
               pikáns témában. Használhatatlanul kamaszos kézírásom tehát a legtöbbször a
               papírkosárba került és adataimat rendesen Lázár Leó fogalmazta meg cikké, valóban
               könnyű és bájos tollal.</p>
            <p>Még jóval a »Pesti Tükör« előtt, voltam a »Pesti Napló«-nál is, ahová az apám dugott
               be olyan volontőrfélének, a szerkesztővel, Mester Sándorral való barátsága révén.</p>
            <p>A redakció a Podmaniczky-utcában volt, a lap tulajdonosának, Surányi Józsefnek a
               házában. Nappal is sötét, gázzal világított, tágas udvari szobában jelöltek ki a
               számomra íróasztalt. A szobában együtt dolgoztam Londesz Elekkel, Wallesz Jenővel és
               a szőke-rózsaszín, pedáns Tábori Kornéllal. De a közvetlen főnököm Zsadányi Henrik
               volt, aki a hírrovatot vezette. Sokat köszönhetek neki. Ma is azok a fő
               stílusszabályok előttem, amelyeket tőle tanultam, pusztán abból, ahogy a mondataimat,
               zöld szemellenzőjével a homlokán, minden szó, gáncs és dícséret nélkül kijavította.
               Pajtáskodni nem lehetett vele, de valami jó, kellemes, egyenletes meleget hagyott
               bennem.</p>
            <p>Hanem amit tanultam, csak magamnak volt gazdagodás. A lap nem sok hasznomat látta.
               Véleményem szerint a fizetésemért sem dolgoztam meg, pedig mindössze ötven koronát
               kaptam egy hónapra. Rossz, sőt ambíciótlan ujságíró voltam. Nyoma sem bennem annak a
               vizslaszimatnak, amely föltétlenül kell ezen a pályán. A bűnügyi szenzációk semmiféle
               fajtája nem érdekelt. A belpolitikára fütyültem, a külpolitikához műveletlen voltam.
               Szépirodalmi hajlamomnál fogva csak az egészen könnyű és gyerekes, belső munka jutott
               a számomra. Leragasztottam a kőnyomatost és néha faragtam egy-egy »megírt« hírt.</p>
            <p>Éppen ezért nagyon fölöslegesnek éreztem magamat. Lapultam, ha Mester az ajtókat
               csapkodva végigsüvöltött a szobákon. Reszkettem Berkes Imrétől, az éjszakai
               szerkesztőtől, aki hörcsögszerű modor mögé rejtette tiszta jóságát. Kutyahálával
               tekintettem Lakatos Lászlóra, amiért kiterjesztette rám protekcióját és ha éjszakai
               inspekciós volt, slusz után magával vitt a kávéházba. Végül bámultam és irígyeltem
               Hegedüs Gyulát, aki nagyon szép, szőke fiú volt, tearózsaszín arcbőrrel. Cikkeket írt
               a »Nyugat«-ba. Elegánsan öltözködött. Azt gondoltam, hogy ilyen külsővel, tehetséggel
               és munkakörrel a világon a legboldogabb ember lehet valaki.</p>
            <p>Végeredményében minden valami nyomasztó és zavaros emlékké folyik össze bennem.
               Haszontalannak éreztem magam. Céltalannak a zsurnalisztai pályán való küzdelmet.
               Amilyen büszkévé tett Aradon, ha megengedték, hogy egy-egy riportot csináljak, olyan
               iszony fogott el akkoriban ettől a műfajtól, talán azért, mert - elég helytelenül -
               csak a dolog rendőri ízét vettem észre.</p>
            <p>Szinte sajnáltam naívságomban Surányi Józsefet, a lap gazdáját, hogy ötven koronát
               juss nélkül kiveszek minden elsején a zsebéből. Elhagytam tehát az állásom. Nem
               mondtam föl, ehhez nem tartottam magam elég fontosnak. Egyszerűen nem mentem be egy
               szép nap a redakcióba. Elmaradtam, mint a kutya a barátságtalan háztól.</p>
            <p>Apám nem haragudott meg a dolog miatt. Nevetett:</p>
            <p>- Nem smakkol az ujságírás? Én nem bánom. Keress mást. De lassanként ideje lesz, hogy
               komolyan hozzáfogj valamihez. Öregszünk.</p>
            <p>Benyult a zsebébe. Pénzt adott. Kezetfogtunk, elváltunk.</p>
            <p>Este volt, kilenc óra körül. Egy casinóbeli kislány várt a Newyork előtt az
               utcasarkon. Elmentünk vacsorázni az Andrássy-útra.</p>
            <p>- Miért vagy olyan szomorú? - kérdezte a lány és gyöngéden megfogta a kezemet a
               vendéglői asztalnál:</p>
            <p>- Únom az életemet! - feleltem.</p>
            <p>Csakugyan úntam. Fogalmam nem volt, hogy mit csinálják. Még azt sem tudtam, hogy mit
               szeretnék csinálni? Kezdtem nagyon röstellni magam, hogy semmi másra nem vagyok
               berendezve, minthogy mindennap órákat üljek az »Otthon« ruhatárában. Várjam, amíg az
               apám kijön, gépszerűen a markomba nyom néhány forintot, aztán egy unatkozó
               »szervusz«-szal otthagy. Éreztem, hogy ez nem mehet így sokáig. Ilyenmódon el muszáj
               züllenem, elveszítve az egész világon mindent, apám érdeklődését és minden
               önérzetemet.</p>
            <p>A lány simogatta a kezemet. Az érintésétől kellemes bizsergés áradt szét bennem.
               Csiklandó meleg. De aztán ránéztem az arcára. Nagyon csinos volt, körülbelül olyan
               fiatal, mint én. És mégis szörnyű ellenszenvesnek találtam, szinte megalázónak, hogy
               így ülünk együtt és tarhonyás húst eszünk azon a pénzen, amit az apámból
               kipumpoltam. Hát ilyen rongy dolgokon, ilyen híg dolgokon folyjon el egész életem? A
               lány szakadatlanul kotyogott. Az egyik fogacskája egy kicsit ferdén volt nőve. Nahát
               itt van! Erre a sovány, kis, proletár macskára várjak én tétlenül reggel ötig a
               kávéházban? És aztán? Hát aztán? Hiszen akármi fog történni, nem lesz sem érdekes,
               sem új. Én ezt a csirkét nem szeretem. Föl fogunk ébredni valahol és a torkomban, az
               orromban benne lesz az az avas vazelin-íz, amelytől már előre undorodok.</p>
            <p>Kocogtam egy ötkoronással a poháron. A pincér odajött. És én úgy fizettem, mintha
               loptam volna azt a pénzt, amelyet egy órával előbb apámtól kaptam.</p>
            <p>Hosszú oldalakat írtam most, amelyekben alig volt valami cselekmény. Hiba, de
               hűségesen kifejezi lusta esztendőim egész sorát. A föld hátán semmi okos és hasznos
               dolgot nem csináltam. Éltem, úgy, ahogy tudtam, abból a pénzből, amit az apám adott.
               Nem szidott soha. Nem szólt egy szót sem. De a szemén láttam, hogy egyre jobban ún.
               Gondolom, hogy valami terhes kötelesség alakjává kezdtem válni előtte, amelyet csak
               azért nem tesz le a válláról, mert még ezt a kis komplikációt sem érdemli meg az
               egész dolog.</p>
            <p>Azaz... óh pardon! Mégis történt velem valami. Hogy ezzel is kifejezzem apámhoz való
               családi hasonlóságomat, én is öngyilkossági kísérletet követtem el, ha jól emlékszem,
               tizenhétéves koromban.</p>
            <p>Ebben a »jól emlékszem«-ben nincs semmi hencegő nyegleség. Csakugyan egyre jobban
               elmosódik a dolog bennem. Alapjában véve nem volt nagy élmény. Úgylátszik, ez olyasmi
               nálunk, mint a fogzás vagy a himlő. Keresztülmegyünk rajta, aztán elfelejtjük. Vagy
               nem is felejtjük el? Megmarad bennünk a tett után is a hajlam? Gondolom, így igazabb
               a dolog. Legalább nekem sűrűn vannak olyan hangulataim, amikor szívességből is meg
               tudnék halni, ha tudnám, hogy ezzel igazi örömet okozok valakinek, vagy használok
               valami szép, nagy, emberi ügynek. Isten bámulatos csodája a halál. Milyen édes
               kilátás, hogy az ember elkopott teste egyszerre csak fölbomlik és részévé lesz a
               természet káprázatos szépségeinek, aztán túl a föld halálán, kiirthatatlanul benne
               marad a végtelenben, amelyet át- meg átszőnek a határtalan tér ismeretlen célú
               sugárzásai.</p>
            <p>Hanem ez mind nem tartozik szorosan, tökéletlenül sikerült öngyilkossági
               kísérletemhez. A dolog jól körül volt grupírozva mindenfélével. Még akik
               közelállottak hozzám, azok is könnyen hihették, hogy valami haszontalanságot követtem
               el és az apai büntetéstől való félelmemben akartam a halálba menekülni. Holott ez nem
               igaz. Nem csináltam soha semmit, ami miatt valami különös büntetéstől kellett volna
               tartanom. Meg aztán nem is volt, aki megbüntessen. Apám nem volt olyan büntető
               természet. Lelki alkatom természetes fejlődésének következtében kellett megtennem,
               amit tettem. A közvetlen ok - ez magától értetődő, tizenhétéves koromban - szerelmi
               csalódás volt, helyesebben, csalódás a szerelemben. De ha ez nincs, találtam volna
               biztosan más ürügyet, annyira megértem a dologra. Éppen ezért nem is beszélek magáról
               a szerelmi esetről. Banális lenne, érdektelen. Nincs benne egyetlen vonás, amely
               megérné, hogy a legkisebb indiszkréciót kövessem el ebben az ártatlan, időtől
               elsárgult ügyben. Hiszen itt jóformán nincs is hősnő. Mindennek az oka a magam
               szerencsétlen természete, amelyet annyira gyönge szálak fűznek az élethez, hogy
               elővigyázatosságból nem tartok soha nagyobb adag altatót az éjjeliszekrényem
               fiókjában.</p>
            <p>Valami lelki apály kezdődött bennem. Teljesen céltalannak találtam a létezésemet.
               Mint aki nagyon elfáradt és aludni szeretne végre, szinte kéjesen ásítva, nyujtózva
               gondoltam a halálra. Csak ne járna az ilyen ügy annyi részletfáradsággal. Pénzt
               kellett szereznem. Revolvert kellett vennem. Vásároltam egy tizenkettes buldogot,
               valahol a Váci-körúton. A fegyvernek olyan hosszú csöve volt, hogy nem fért el a
               nadrágom úgynevezett revolverzsebében. Szabálytalan helyen hordtam, a kabátom
               belsőzsebében, a csövével fölfelé. Ha elsül véletlenül, feltétlenül kilőttem volna a
               szememet. Napokig sétáltam a pisztollyal. Vártam az alkalmas, döntően rossz
               kedélyrohamra. Mert azért mégsem olyan egészen könnyű dolog ez. Ha az emberben egy
               szikra életkedv van, szinte lehetetlen elhúzni a fegyver ravaszát. Ezért az én
               szememben a tréfaöngyilkosok sokkal bátrabbak, mint az igaziak. Meghalni, azt igen.
               De soha nem mernék egy tűt belészúrni az ujjam hegyébe, akármit adnának érte.</p>
            <p>Végre elérkezett a konjunktúra pillanata. Olyan átkozott kedvem volt, hogy szinte a
               nyálam csurgott a gondolatra: mindjárt meg fogok halni.</p>
            <p>Nem maradtam otthon, gőzfürdőbe sem mentem, ahol olyan közel egy telefonra az »első
               segély«. Megvártam a hajnalt és akkor a kiépítetlen külső Lipótváros üres telkei
               közt, az Ügynök-utca környékén, egy palánknak támaszkodva előhúztam a pisztolyt.</p>
            <p>Esküszöm rá, hogy nem féltem, meghatott sem voltam, semmiféle búcsú, megindultság,
               visszatekintés könnye nem szökött föl a szemembe. És mégis - valami reflex lehetett,
               vagy fáztam - mindegy már, miért - de reszketett a kezem, bizonytalanul fogtam a
               fegyvert. Elhibáztam a lövést.</p>
            <p>Nahát azért nem hibáztam el olyan túlságosan. Egész alapos lövés volt. Keresztül a
               bordákon, a tüdőn, az egész mellkasüregen. Ma is benne van a hátamban a golyó,
               hasznos szolgálatot teljesítve, mint föltétlenül megbízható időjós.</p>
            <p>A fegyver elcsattant. Láttam a villanás fényét. Felhő fogott körül, éreztem a
               lőporfüst szagát. Fulladoztam, a mellem fájt, mintha nagyon erősen mellbeütött volna
               valaki. Aztán a szájam megtelt vérrel, a térdem elgyengült, a szemem elhomályosodott.
               Lassan lecsúsztam az üres deszkapalánknak támaszkodva. Végignyúltam a földön.</p>
            <p>Nem tudom, meddig heverhettem a hajnali külváros elhagyott telkei közt. Nem tudom,
               kik találtak rám, kik szedtek föl a vértócsából? Egyszerre csak éreztem, hogy fogják
               a térdem és a vállam, fölemelnek, cipelnek valamerre.</p>
            <p>A szemem félig kinyílt. Megismertem a Lipót-körutat. A villamosállomásnál padra
               fektettek. Hangokat hallottam, elszédültem, megint magamhoz tértem.</p>
            <p>Megérkeztek a mentők. Lehúzták véráztatta kabátom, bekötöztek. Előkerült egy rendőr,
               kivette a zubbonya zsebéből a noteszt, mindjárt ki akart hallgatni. A fiatal
               mentőorvos leintette. A rendőr dörmögött valamit a bajusza alatt. Összevesztek.</p>
            <p>Mindezt teljes közömbösséggel tűrtem. Olyanféle állapot ez, mint amikor valaki nagyon
               álmos és aludni szeretne. Csakhogy az álmos ember haragszik, ha nem hagyják békén. Én
               pedig nem törődtem sem a mentőkkel, sem a rendőrrel. Olyanná váltam, mint valami
               tárgy. A karom fölemelték, lehullott, nem volt egy szikrányi erőm, nem is erőm,
               inkább akaratom. Mint egy földről elszállt, harmadik ember, csaknem unatkozva
               hallgattam, amint a mentősapkás fiatalember azt mondja rólam a rendőrnek:</p>
            <p>- Nem tudom, mi lesz vele? Nagyon kivérzett!</p>
            <p>Betettek a mentőkocsiba. Darabig éreztem a gumikerekű kocsi rugalmas haladását. Aztán
               megint elájultam. Akkor tértem magamhoz, amikor a kocsi megállt és engem a hátamon
               fekve, a hordágyon leemeltek és letettek a járda aszfaltjára.</p>
            <p>Megismertem a környéket. A Rókus kapuja előtt voltunk. Ugyanolyan zöldfényű hajnalon,
               ugyanazon a helyen, ahol valaha anyám iránt akartam érdeklődni és a kapus kitaszított
               az utcára.</p>
            <p>Visszaemlékeztem a régi szituációra. És megint átéltem annak a helyzetnek minden
               szenvedését, ahogy az anyám halála idején voltam. De ez máshonnan való dolog volt.
               Saját magammal nem volt semmi baj. Önmagamra nézve kellemesen, ringatóan,
               pihennivágyóan éreztem magam, ahogy ferdén, a hátamon fekve, vittek a lépcsőkön.</p>
            <p>Ez megint csak Isten bölcsességének bámulatos csodája lesz. Aki úgy osztotta be a
               természet dolgait, hogy az élethez kikerülhetetlenül hozzátartozó ügyek mind
               kellemesek. Enni jó, aludni jó, a fogantatás pillanata gyönyörűséges. Meg vagyok
               győződve, hogy ugyanezen az alapon a halálnak is jónak kell lenni. Nothnagel
               professzor is azt írja híres könyvében, hogy a halál másodperce nem borzasztó. A
               magam érzése szerint hozzá kell tennem a nagy tudós optimista remekművéhez, hogy
               talán már jóval az utolsó pillanat előtt kezd nagyon kellemes lenni a meghalás
               processzusa. Amikor az ember mindentől elszakadva, homályosodó öntudattal, valami
               zenei tengerzúgásként meghallja a természet zsongását, mintha titkai tárulnának föl
               máris, mielőtt visszafogadna bennünket kebelébe.</p>
            <p>Sokáig voltam beteg és sohasem gyógyultam meg tökéletesen. Nem volt hozzá türelmem,
               hogy alávessem magam annak a sokféle önkímélő rendszabálynak, amelyet a kúra
               megkövetelt volna. Sőt, a lábadozásom ideje alatt olyan élénken megvolt
               eltűnnivágyásom, hogy csak azért nem ismételtem meg a dolgot, mert szégyeltem magam,
               hogy először nem sikerült. Az ízlésem és nem az életvágyam tartott vissza. Valami
               notóriust éreztem volna benne. Meg aztán elképzeltem a heccet, ami utána következne.
               Igaz, hogy már nélkülem, de mégis miattam. »Kár a fáradságért, olyan mindegy, akár
               így, akár úgy!« - gondoltam és engedelmesen tűrtem, rakják rám a jégtömlőket, amíg
               levegő után küszködtem a magasratámasztott párnákon.</p>
            <p>Hanem azért mégis sok hasznos tapasztalatot szereztem az afférben. Először: rájöttem,
               milyen menthetetlenül rossz az, amit csinálok, illetőleg, amit nem csinálok. Vannak
               szerencsés természetű emberek, akik el tudnak élni teljesen tétlenül. Nekem kell
               valami szél a vitorlámba, különben melankóliát kapok a lelkifurdalástól. Másodszor:
               nem lehetek szerelmes, túlságos pesszimizmusom miatt. Mint ahogy vannak, akik nem
               ehetnek rákot, vagy epret, mert kiütést kapnak tőle.</p>
            <p>Lehet, hogy önzés, gyávaság, de annyit szenvedtem, hogy jóval húszéves korom előtt, a
               betegágy jégtömlői közt vergődve, elhatároztam: óvakodni fogok ezentúl az ilyen
               mérgezéstől. Sikerült is vigyáznom valamennyire. Párszor megtörtént később, hogy
               elkezdtem volna szeretni valakit. Ilyenkor mindig olyan ijedtség fogott el, ahogy a
               gyomorfájástól fél az ember. Magamramértem a legszigorúbb érzelmi diétát. A metódusom
               minden veszedelmes esetben az volt, hogy nem a fenyegetően fényesedő nőalakban
               igyekeztem fölfedezni hibákat Hanem önmagamat vettem olyan szőrszálhasogatóan gúnyos
               vizsgálat alá, hogy ez az aprólékosság föltétlenül meghozta azt a kicsiségi érzést,
               amelyben az ember nem érzi méltónak magát a versenyhez.</p>
            <p>*</p>
            <p>Emlékszem rá, hogy apám, amikor az orvosok először beengedték hozzám, hogy ült oda az
               ágyam szélére. Egyikünk sem volt túlságosan meghatva. Kiváncsian vizsgáltuk egymást.
               Különben nagyon használt az érintkezésünknek, hogy új beszélgetési anyagot kaptunk.
               Mind a kettőnkkel megtörtént ugyanaz a dolog. Érdekes, hogy ez csak akkor jutott
               eszembe, amikor az eset után először megláttam. Szinte elmosolyodtam. Apám a vesémbe
               látott. Az ő szemében is játszott a humor csilláma, ahogy mondta:</p>
            <p>- Szép kis hajlamot örököltél tőlem, barátom!</p>
            <p>*</p>
            <p>Akkor már nem albérleti szobában tanyáztam. Megelőzőleg együtt laktam apámmal néhány
               hónapig egy Damjanich-utcai bérház napos, negyedik emeletén. A lakás bútorait apám
               maga tervezte. Sárga lakkal befuttatott, masszív formájú, fenyőfabútorok voltak.
               Támlátlan székek olyan lábakkal, mint a dór-oszlopok. Az asztal egyetlen, hatalmas
               lap, az ágy háromszor akkora, mint egy normális ágy. Minden fényes, világossárga
               lakk, amelyen átlátszottak a símára gyalult fenyőfa természetes görcsei. Az ágyon
               habos sárgaselyem terítő, a kerevet favázán sárgaselyemhuzatú gyapjúzsákok.</p>
            <p>Az olvasó azt hihetné, hogy ez valami dús, hangulatvilágítású kéjlakás volt. Szó
               sincs róla, a puritán falak, a nehézkes bútorok és az intim apróságok (párnák, képek,
               szőnyegek, virágok, könyvek) teljes hiánya, együttesen nagyon is kopár benyomást
               keltett. Volt valami üres a lakásban, valami félbenhagyott. Mintha költözködés közben
               lennénk. Az apám jelenlétét nem árulta el más, mint néhány ív üres miniszterpapiros,
               egy közönséges antracéntintásüveg és egy krajcáros fekete tollszár az íróasztalnak
               nevezett óriási, sárga gyúródeszkán.</p>
            <p>Az írókat a nyilvánosságnak szánt fényképek rendszerint gazdag könyvpolcok előtt
               ábrázolják, témaviláguk szerint: képek, szobrok, keresztek, halálfejek, drapériák,
               vagy más, egészen furcsa, fantáziaindító tárgyak között. Apámnak semmi »írói« kerete
               nem volt. A pucér toll, a parafadugós tintásüveg, összecsöpögtetve körülötte az
               asztal, még lámpa sem volt az asztalon. Apám nagyon ritkán dolgozott este. A metódusa
               az volt, hogy megreggelizett az ágyban. (Parádi-vizet és kávét.) Rágyujtott egy
               trabukóra. Füstölt egy kicsit. Aztán mikor már nem lehetett tovább húzni a munkát,
               sóhajtva kimászott az ágyból, a hálóingére fölhúzta a rendes nappali nadrágját, amely
               ott feküdt összegyűrve a széken, ahogy este levetette. Nyujtózott egy keserveset. A
               lábát belédugta a papucsnak használt, régi eszkarpenbe és úgy, ahogy volt, ingujjban,
               odaült az asztalhoz, háromlépésnyire a vetetlen ágyától.</p>
            <p>Rendesen mindenkit kikergetett a szobából, ha dolgozott. Ritkán történt, hogy
               írásközben megfigyelhettem. De néha mégis láttam. Láttam, hogy az arca valósággal
               megváltozik, amikor ír. A feje könnyedén remeg, mintha dinamó járna benne, az
               reszkettetné. A szeme élesebb lesz, villogóbb. És néha az arcát fölkapva, az ajkába
               harap, mintha valami nagy, belső indulatroham sodorná magával. Mámoros, önkívületlen
               állapotban lehetett néha csakugyan. Megesett, hogy be kellett hozzá mennem, megjött a
               posta, pénzt hoztak, vagy be kellett valami fontos embert jelentenem. Ilyenkor
               zavaros szemmel nézett rám. Meg kellett várni, amíg magához tér, a legközönségesebb
               dolgot elismételni kétszer-háromszor.</p>
            <p>Az ívek, amelyeket teleírt, olyanok voltak, mintha valami középkori szerzetes kezéből
               kerültek volna ki. Az egyforma, gömbölyű, kis betűk sűrű sora inkább rajz, mint írás
               impresszióját keltette. Csak egy azúr, vagy minium-iniciálé kellett volna az első sor
               elején, hogy az apám írása, valami középkori biblia kézzel rajzolt oldalára
               hasonlítson tökéletesen. Tudom, hogy a modern művek külalakja nem fontos, hogy nem
               lehet nagy horderejű következtetéseket levonni abból, hogy egyik-másik költőnek
               milyen a kézírása? De itt a külalak olyan penetráns volt, hogy csak a vak nem látta:
               aki ezt csinálta, egyedüláll a maga nemében.</p>
            <p>Abban az időben olyan inasféle voltam az apám oldalán. A konyha mellett egy
               kiskamrában volt a vaságyam. Nem is volt más bútor a parányi szobában. Szekrény nekem
               nem kellett, csak egy ruhám volt. És összes fehérneműm is elfért egy székre téve. A
               konyhai vízvezetéknél mosdottam. Délfelé, amikor fölébredt az »öreg«, csöngetett.
               Meggyujtottam a gázrezsót. Megfőztem a kávéját, kihúztam a parádivizesüveg dugóját.
               Aztán egy tálcán, szépen elrendezve, bevittem az ágyához a reggelit. Vigyáztam rá,
               mint a cerberus. A csengőt ronggyal csavartam be, hogy ne zavarhassák az álmát. A
               számlás embereket kidobtam. A kellemetlen vendégeknek és a csúnya nőknek azt
               hazudtam, hogy nincs otthon. A szép nőket bebocsátottam a nagy, sárga ágy mellé.
               Megtörtént, hogy egyik-másik nő megpróbált kacérkodni velem. Kint maradt az
               előszobában, bejött a konyhába, kíváncsian bedugta az orrát a kamrácskámba.</p>
            <p>Egy agresszívtermészetű, kis színésznő a vaságyamra is leült. Nagyhajú, karcsú suhanc
               voltam, megcsípte az állam, félig tréfásan, félig komolyan mondta:</p>
            <p>- Tudja mit? Ne is mondja meg a papájának, hogy itt vagyok. Több kedvem volna kint
               maradni magánál!</p>
            <p>Rákpirosra gyúlva hátráltam a selyemharisnyás lány elől, akiből tiszta, ápolt illat
               áradt felém. Nem voltam perfid természet. Még a gondolatától is irtóztam, hogy
               megcsalhatnánk az apámat.</p>
            <p>Bent a nő gonoszul elárult:</p>
            <p>- Mit szól hozzá Sándor bácsi?! Nem tudtam elcsábítani a fiát!</p>
            <p>Apám feltámaszkodott a párnán. Kinevettek. Szerettem volna a föld alá süllyedni
               szégyenemben és haragomban. Fölébredt bennem a leggyűlölködőbb kritika. Mirevaló
               nyilvános tréfát csinálni az ilyen ügyekből? Én titkolni való, egészen személyes,
               szinte végzetszerű dolognak éreztem a legmezítelenebb fizikai szerelmet is. És
               hozzánk pedig ezek a nők úgy jártak föl, mintha nyoma sem lenne bennük a szeméremnek.
               Nem szégyelték magukat előttem, egymás előtt. Nem szégyelték, hogy a dolog olyan
               világos: ők csak azért jönnek föl, mert apám barátságából valami hasznot remélnek,
               viszont nem bánják, hogy apámnak nem kell belőlük, a lényükből, a lelkükből semmi,
               pusztán egy egész pici részük kell, mint az ínyencnek a pávavelő.</p>
            <p>Megvetettem ezt a könnyű műfajú, ambiciózus nőfolyamot. Sajnáltam tőlük az apám
               idejét. Mi passziója lehet velük? Hiszen csak póz, divat vagy egyszerű kereskedelem,
               hogy idejárnak. Aztán kezdtem megérteni, hogy apámnak mégis csak szüksége van rájuk,
               túlsűrű vére, túlságos temperamentuma miatt. Lehet, hogy azért voltam én olyan vékony
               és finnyás ebben a tekintetben, mert az »öreg« pazarolta el az én örökrészemet
               is.</p>
            <p>És még egy dolog volt, ami sértett. Kénytelen voltam észrevenni, hogy ezek a hölgyek
               vagy únják apámat vagy mulatnak rajta a furcsaságai miatt. Hiába volt olyan szép,
               sárga selymei közt, mint egy arab törzsfőnök, hiába perzselt a zsenije váratlan
               szavain keresztül - únták. Később megértettem, hogy éppen azért únták, mert olyan
               kiváló. Nem volt szárnyuk vele repülni. Apám nagyon magányos lehetett. Évek hosszú
               során át megfigyeltem, hogy milyen kevés ember szolidáris vele igazán. Igaz, nem is
               volt olyan természete, hogy számítani lehetett volna rá egyenletesen. Az egyénisége
               föltétlenül hódolatot keltett, de ugyanakkor fölébresztette az irígységet, a haragot,
               néha a gúnyt. Nem is tudom, mihez hasonlítsam? Olyan volt, mint a modern villamos
               transzparensek. Fölragyogott, kihúnyt. Szeszélyesen járt, szakadékokon. Siker és
               bukás között.</p>
            <p>Életem egyik legboldogabb szakasza volt a Damjanich-utcai lakás. Boldogan főztem a
               kávét a sűrűbben előforduló, intim beszélgetések kedvéért. Az »öreg« néha maga is
               kijött a konyhába. Feltűrte a karján a hálóinget. Tüzet raktam, krumplit hámoztam.
               Apám karmonádlit sütött ebédre. Főzni tanított. Sercegett a friss zsír. Illata
               betöltötte a lakást. Nekiültünk a csupa-húsebédnek, mint a vércsék. Gyönyörű nomád
               élet volt. Késő délután öltöztünk föl mind a ketten. Mentünk kétfelé a dolgunk után
               az éjszakába.</p>
            <p>Apám nagyszabású természet volt, nem szerette a kicsinyes piszmogásokat. Például
               utálta, hogy a kulccsal babráljon az ajtózárban éjjel vagy hajnalban, a sötét
               gangsarokban. Ezért az volt a szokása, hogy csak csöngetett. Én nyitottam neki ajtót.
               Igen ám, de én is kimaradoztam éjjel. Mármost mi történik, ha ő korábban megy haza
               nálam? Ki bocsátja be? Nem történt soha baj. Akárhol voltam, villanyütésszerűen
               megéreztem: ideje lesz hazaindulni, az »öreg« is most készül hazafelé. Kísérteties
               dolog ez. Mert az »öreg« nem volt szabályos ember. Néha éjjel egykor jött haza, néha
               reggeli hatkor. És mégis mindig pontosan tudtam idomulni hozzája. Mindig előtte
               voltam otthon és mindig csak tíz perccel. Mintha rejtélyes telefónhuzal lett volna
               közöttünk. Ez nem lehetett véletlen annyi napon keresztül. Ilyesféle lehet a
               tengerszem mesebeli összeköttetése a tengerrel.</p>
            <p>Amíg apám vetkezett, megcsinálta az altatóját, ott gibiceltem a sárga ágy mellett
               álldogálva. Az »öreg« ásitozott és az utolsó cigaretta füstje mellett néhány
               szentenciában összefoglalta elmult napjának hangulatát. Tudtam, hogy bakkozik. És a
               szavaiból pontosan tudtam következtetni rá, hogy mi történt vele a kártyán? Ha
               nyert, energikus volt, szigorú, terveket csinált. »Orvosnak kell lenned - mondta
               ellenmondást nem tűrő hangon - jövőre leteszed az érettségit. Elküldelek a páduai
               egyetemre. Nekem beszélhetnek Berlinről. Megesküszöm rá, hogy a páduai ma is különb.
               A latin világosság, az ősi rang.« - Ha veszített, elengedte magát. A másvilágról
               beszélt, Oroszországról, Dosztojevszkiről, a nőkről, hogy csak miattuk érdemes
               élni.</p>
            <p>Megvallom, - biztosan megérti az olvasó, hogy apám művészi nagysága foglaltatik ebben
               a gyöngeségben - tudtam, hogy az »öreg« szavait nem szabad szigorúan venni. Hogy
               energiája, elernyedése, optimizmusa, pesszimizmusa mind csak pillanatnyi
               megvilágítottság kérdése. Nem hittem sem igéreteiben, somi fenyegetéseiben. Még
               tárgyi dolgokban sem voltam meggyőződve arról, amit mond. Például csak költői
               állításnak fogadtam el, hogy van Páduában egyetem és az egyetemen orvosi fakultás.
               Tudtam, hogy apám fantáziája a semmiből világokat teremt. Hallottam, hogy mond
               egyugyanazon emberről tíz nap alatt tízféle véleményt. De ez a rendetlenség egy
               csöppet sem zavart. Ott álltam az ágy mellett mezítláb, hálóingben, szomjasan,
               nyitott füllel. Nem mulasztottam el egy szót sem megvizsgálni és fölírni magamban.
               Apám egyik nap azt mondta valakiről, hogy »aljas állat«, másnap ugyanazt a valakit
               égig dícsérte. Megértettem és elfogadtam mindent. Fölfogtam, hogy apám képzelete
               olyan, mint a természet. A természetben sem egyformák a tárgyak. Vagy a természet sem
               mond valóságot talán, amiért az eresz alatt álló hordónak másik oldalát világítja meg
               délelőtt, mint délután?</p>
            <p>Ezekben a Damjanich-utcai időkben volt a »Tanítónő« premierje. A próbák alatt apám
               tüszős mandulagyulladást kapott. A láza egyre emelkedett, nem kelhetett föl. De a
               főpróbán olyan siker mutatkozott, hogy a színház kérésére, a lakásunkba nyüzsgő
               barátok tanácsára, a lábáról leszedett orvos beleegyezésével, apám mégis elment a
               premierre.</p>
            <p>Azt hiszem, Bandi öcsém is ott lakott akkor velünk átmenetileg. Mi ketten öltöztettük
               föl az »öreg«-et. Kikészítettük a frakkját, betettük a plasztrónba a gombokat.
               Cipőgombolóval gomboltuk be nagy kínnal apánk nyakán a szűk keménygallért. Kocsit
               hoztunk, elmentünk a színházba.</p>
            <p>A premieren az történt, amit a főpróba jósolt. A bájos, meleg, napfénnyel teli darab
               és a káprázatos előadás elragadta a közönséget. A második fölvonás után nem akart
               szűnni a tomboló taps. Ki kellett nyitni a vasfüggöny kisajtaját. Sápadtan ültünk a
               családi páholy mélyén, amikor a rivalda lámpáitól vakítóan megvilágított, szűk
               nyílásban, mészfehér arccal megjelent apánk frakkos alakja.</p>
            <p>A siker rendkívüli volt. Egyhangú. »Külföldet« jelentő. Rendes körülmények között
               biztosan bankett következett volna utána. De a betegség nekünk - két legidősebb
               fiának - adta ezen a nevezetes estén apánkat.</p>
            <p>Plédet terítettünk a térdére, úgy vittük haza, csukott fiakeren. Az »öreg« nem
               szerette a frakkot, a plasztrón páncélját. Már a liftben türelmetlenül letépte
               nyakáról a gallért. Kezét bedugta az ingmellébe:</p>
            <p>- Jó forró vagyok. Alapos kis lázam lehet. Érdekes volna, ha éppen most patkolnék el!
               - mondta.</p>
            <p>Megjegyzésem sem volt erre a romantikus igényű mondatra. Tudtam a doktortól, hogy az
               apámnak közönséges mandulagyulladása van. A láz nem félelmes jelenség ilyenkor.
               Mandulagyulladás. Polgári baj. Nem illenek hozzá az ilyen messzitávlatú föltevések.
               Nem is betegségtől vagy éppen a haláltól féltettem én az apámat. Az rendített meg,
               hogy a siker estéjén, a mesterségbeli büszkeség ilyen kielégülésnek pillanatában, a
               várható pénzbőség küszöbén, apám ennyire levert.</p>
            <p>Bandi öcsém meg is kérdezte:</p>
            <p>- Miért ilyen szomorú apa?</p>
            <p>Apám ránézett és a legnagyobb belső keserűség föltétlen őszinteségével csöndesen
               mondta:</p>
            <p>- Mert érzem, hogy minden mindegy és minden hiába.</p>
            <p>Nem sihedernek volt szánva ez a mondat. De én egész keserűségében átéreztem és
               elhittem. Más volt ez, mint a páduai egyetem vagy mint az ismerősök változó szögből
               való jellemzése. Megértettem, hogy apám lelkének legmélyén van valami
               gyógyíthatatlanul szomorú. Fekete az életének szövete. Fekete bársony. Az örömök kis
               flitterjei csak úgy vannak rávarrva, gyönge cérnával. Fájdalmat és sóvárgást
               hallottam ki a szavából. Mély szánalom fogott el és hirtelen megdöbbenés. Hiszen, ha
               ő ilyen, akkor rám is csak ilyen, mélyében örömtelen élet várakozik. A gyereke
               vagyok, hasonlítok reá. Valószínű, hogy nemcsak a körme növését és a szeme színét
               örököltem, hanem a természetét is.</p>
            <p>A Damjanich-utcából Budára költöztünk át, a Lövőház-utcába. A házunk közel volt a
               Marcibányi-réthez, benne Buda panorámájában, a hegyek és a fák üde zöldjében.
               Köröskörül csupa zöld, kert, az úton végig, régen ültetett, komoly árnyékot nyujtó
               fasor. És ezt a lakást mégsem szerettem úgy, amint a Damjanich-utcai kopár szobákat,
               az üres konyhát, vaságyamat a sovány párnával és a vékony pikétakaróval. Talán azért
               nem, mert a középső szobák itt sötétek voltak. Igazi napfényt csak a kedves
               üvegveranda kapott.</p>
            <p>Volt egy házvezetőnő-szakácsnőnk, nőbe ojtott csendőrőrmester, bazedovos-jellegű
               szemmel és nyakkal. Ellenszenves, de tehetséges asszony. Hallatlanul nagy stréber.
               Jól főzött, rendben tartotta a házat. Apám megbízott benne és alkormányzói jogkörrel
               ruházta fel. Ő kezelte a házipénztárt. Kötelessége és joga volt zsebpénzeket utalni
               ki a számunkra. Azért a »számunkra«, mert egy egész hosszú nyáron át együtt laktunk
               valamennyien - fiúk. A négy öcsém, akiknek szegényeknek akkoriban halt meg az
               édesanyjuk. És én, aki már régóta tudtam, milyen szervesen megváltozik vele a világ,
               ha az embernek az édesanyja meghal.</p>
            <p>Kitünően megfértünk együtt. A sok verekedés, vita, késhegyre menő érdekellentét nem
               tudta elrontani a viszonyunkat. Részben, mert - azt hiszem - egyikünk sem komolyan
               haragtartó természet. Részben, mert valami őszinte baráti hajlam fűzött össze
               bennünket, ami sokkal reálisabb kapocs minden rokoni köteléknél.</p>
            <p>Abban az időben Pista öcsémhez vonzódtam a legjobban. Bátornak, jellemesnek, eszesnek
               találtam, imponált rendkívüli fizikai ereje. Az elkényeztetett Bandi szeszélyei
               idegessé tettek. Jancsit nem értettem. Volt valami rózsaszín, nyúl-pillantása és a
               tetteiben megnyilatkozó kereskedelmi érzék is idegen volt számomra. (Milyen ostobaság
               állandónak képzelni az emberek egymáshoz való viszonyát, ma talán éppen kettőjüket
               csodálom leginkább. Külön sejtet tudtak maguknak építeni. Családjuk van. Édes
               gyermekeik, akiknek arcán világosan felismerhetők apánk vonásai.)</p>
            <p>Mi négyen barnák voltunk. A legkisebb öcsém, Illés, szőke. Arany haját hosszúra
               hagyták nőni, angyali, friss arca volt. Kis kérub. De nagyon vigyázni kellett ezzel
               az aranyhajú, angyali kisfiúval. Mert a legveszedelmesebb düh-adag benne lakott
               közülünk. Ha a legkisebb érdekét érintette valami, a szeme színe elváltozott a
               méregtől. Ütött, rúgott, csípett, harapott. Nem lehetett legyőzni, azt hiszem, inkább
               elpusztult volna, minthogy símán hagyja magát.</p>
            <p>Egyszer, nagyon régen, kiszimatoltuk, hogy van egy koronája. Nem volt cigarettánk.
               Kértük tőle szépen a koronát. Nem adta ide, pedig még olyan kicsi volt, hogy nem is
               tudta jóformán, mire való a pénz? De azért nem adta ide, hiába hízelegtünk és
               rimánkodtunk. Erre nekiláttunk, hogy elvegyük tőle erővel. Utálatos túlerő, négy
               izmos, felnőtt fiú egy matrózgalléros szőke kisgyerek ellen. És mégis komoly ütközet
               fejlődött. Illés bőszülten küzdött, felborzolt hajjal. Lefogtuk a kezét, beléharapott
               a hüvelykujjamba. Végre letepertük, rátérdeltünk. Tudtuk, hogy a szájában van a
               korona, nagyobb biztonság okából bekapta, amikor a dulakodás kezdődött.
               Valamelyikünk hozzányúlt az állához, hogy felpeckelje a száját. Ekkor Illés öcsém
               szeme kimeredt. A grimaszán, a gégéje hullámzásán látszott, hogy lenyelte a pénzt. Ma
               sem tudom, hogy csúszott le gyermeki gégéjén a korona? De lecsúszott, vége volt,
               eltűnt előlünk hozzáférhetetlenül. Még ránéztünk futólag az asztalon heverő kerti
               ollóra. Talán felszikrázott bennünk az ötlet, hogy ki kellene valahogy operálni
               öcsénk hasából a pénzt. Aztán mégis inkább lemondtunk. Elbocsátottuk a guzsba facsart
               angyali szőkeséget, aki dühtől, dactól, győzelemtől lobogó szemmel nézett ránk, tövig
               kiöltve gúnyos nyelvét.</p>
            <p>Nem tudom, mit gondolt másik három testvérem. De én már akkor beláttam körülbelül,
               hogy Illés öcsém feltétlenül acélosabb karakter nálam, nem is próbáltam meg soha
               többé, hogy az én akaratomat az ő akaratára próbáljam ráerőszakolni.</p>
            <p>A dologból nem lett semmi baj. A kis, szőke kérubnak még az étvágyát sem rontotta el
               a lenyelt ezüstpénz. Egyáltalán fizikai szempontból elpusztíthatatlanok voltunk. Az
               öcséim verekedés közben tüzes vasalót vágtak egymás fejéhez, ollóval szúrták
               keresztül egymás karját. Normális gyerek meghal az ilyesmitől. Nálunk még komplikáció
               sem fordult soha elő. (Kivéve, amikor Pista öcsém máj-iritációt kapott, mert kenyér
               nélkül, egyszerre megevett titokban két kiló kaviárt, amit apám ajándékba kapott
               valahonnan.) Végre ez is valami. Efféle dolgokban nekem nincs jogom sok
               panaszkodáshoz. Huszonöt év kíméletlen rablógazdálkodása kellett hozzá, hogy végre
               bekövetkezhessen az az állapot, amelyben érzem, milyen alapos tatarozásra szorul a
               szervezetem.</p>
            <p>Hosszú lábadozás után ebbe a lövőházutcai lakásba kerültem vissza, megsápadva,
               megnyúlva. Csendes időszak volt. Az öcséim látogatóban jártak, gondolom Hevesen,
               anyai családjuknál. Csak a házvezetőnőnk volt otthon, aki innen kezdve
               megkülönböztetett tisztelettel kezelt. Végre híres ember lettem. Az ujságok is
               kinyomtatták a nevemet.</p>
            <p>Híresnek lenni mégis csak jó. A házvezetőnő, aki mindig tirannizált, most úgy
               szolgált ki, mint egy rabszolga. Bámulva nézte a halál torkából visszatért embert.
               Hízelgett:</p>
            <p>- Parancsol feketekávét, Sándor úr? Van pénze, Sándor úr? Előkészítsem a kabátját,
               kimegy ma este a városba, Sándor úr?</p>
            <p>Méltóságosan végighevertem az üvegveranda dívánján:</p>
            <p>- Ma itthon maradok. Köszönöm, nem kell semmi!</p>
            <p>Cigarettáztam, köhögtem. Élveztem a szegény, buta asszony rémületét, aki
               olyasvalamitől féltett, hogy a sebem fölszakad és mindjárt ömleni fog orromon-számon
               a vér.</p>
            <p>A sebemmel nem volt semmi baj, de nagyon nyugtalan voltam belül. Az »öreget« vártam
               haza. Tudtam, hogy most, éjjel lesz az első komoly beszélgetésünk a dologról. Mert
               amíg veszedelemben voltam, jég közé rakva, addig igazán nem tehetett semmit, minthogy
               izgatott volt miattam.</p>
            <p>Hajnali három óra körül jött haza apám. Már szundikáltam. A villanyfényre ébredtem
               föl, ami a hálószobájában kigyulladt. Kibújtam a takaró alól, odaültem hálóingben az
               ágya szélére.</p>
            <p>Nagyon világos, okos óra következett. Apám beszélt, biztos mondatokkal szorítva
               határok közé azt a felhőszerű érzéstömeget, amely bennem gomolygott. Én nem tudtam,
               hogy mi van velem - bámulva láttam, hogy ő tudja. A vizsgálóbíró, az orvos, a
               gyóntató és a nevelő négyes feladatát látta el tökéletesen. Kialakult a helyzet, hogy
               Pest árt nekem. Fiatal vagyok a kísértéseihez és gyönyöreihez.</p>
            <p>- Én nem lehetek jó apád - magyarázta. - Nincs megfelelő apatermészetem. Nem
               tölthetem azzal az időmet, hogy a neveléseddel birkózzam, nem lenne pénzünk, sem
               nekem, sem neked, sem a testvéreidnek. Hanem nagyon jó barátok lehetünk később, ha
               megerősödtél. Valami jólevegőjű, becsületes helyre kellene menned. Tizennyolcéves
               vagy, eredj le Kolozsvárra érettségizni.</p>
            <p>- Miért éppen Kolozsvárra? - kérdeztem kíváncsian, mert jóformán azt is
               elfelejtettem, hogy ebben a városban születtem.</p>
            <p>Apám frissítette föl a memóriámat:</p>
            <p>- Először is, ott születtél. Ez nem rossz kabala. Azután nagyon finom, úri város.
               Majd meglátod, hogy megszereted. Én húsz évvel ezelőtt lementem Kolozsvárra egy
               Emke-bálra. Egyetlen estére mentem le. Nem is vittem magammal az útiruhámon kívül,
               csak a frakkom. És lent maradtam két évig...</p>
            <p>Az »öreg« értett hozzá, hogy csináljon gusztust valamihez. Barátai vannak ott. Majd
               ír Kovács Dezsőnek, a református gimnázium igazgatójának. Aztán különben sem volt
               semmi okom ragaszkodni Pesthez. Ugyanúgy nem volt senkim Pesten, mint ahogy
               Kolozsváron nem volt. Szinte hízelgett, hogy apám rábeszélés formájába öltözteti
               parancsát. Még ha igaz lenne is az a halvány gyanúm, hogy csak el akar távolítani
               magától, mert azt szeretné, hogy a láthatár peremén túl végezze el velem az élet azt,
               amit nyilvánvalóan el fog végezni. Mi van abban? Tökéletesen igaza volna apámnak.
               Csöppet sem a magam szempontjából ítéltem meg a világot és a dolgokat. Szinte
               sajnáltam apámat, hogy annyi apró kellemetlenséget szerzek neki, hogy nincs rajtam
               semmi, amivel büszkélkedhetne barátai előtt.</p>
            <p>Aztán itt volt a protekciós érettségi, a kollégiumi igazgató jóakaratú színe előtt.
               Magántanuló voltam és a gimnáziumi osztályvizsgákon csak átzökkentem valahogy. Vagy
               ördögi szerencsém volt, vagy csakugyan számított, hogy annyit olvastam és nevelődtem
               felnőttek társaságában. Mert az iskolai tananyaggal nem foglalkoztam soha, talán egy
               óráig sem. Emlékszem rá, hogy a hetedosztályos magánvizsgámra úgy mentem el, hogy még
               azt sem tudtam; miféle tantárgyak vannak? Mégis átcsúsztam. Talán, mert a reális
               tárgyak tanárai elnézőek voltak egyéb területeken mutatott tájékozottságom miatt.</p>
            <p>Hanem az érettségi más. Annak nem lehet nekimenni így vaktában. Irtóztam volna, hogy
               hamarjában bemagoljam az egész gimnáziumi anyagot. És elég gyerek voltam még hozzá,
               hogy maradéktalanul higyjek az apám protekciójának varázserejében. »Majd az »öreg« ír
               az igazgatónak!« - gondoltam könnyelműen. Mint egy tengeri utazáshoz, olyan vágy
               támadt bennem a kolozsvári terv iránt:</p>
            <p>- Mikor indulok? - kérdeztem csaknem mohón apámat.</p>
            <p>- Amikor pénzem lesz! - felelte az »öreg« és fölhajtotta az altatót, amit diskurzus
               közben én csináltam meg, odakészítve a poharat az éjjeliszekrényre.</p>
            <p>Két-három hónapba is beletelt, amíg csakugyan »lett pénz«. Akkor aztán kellőképpen
               fölszerelve és kiöltöztetve, a protekciós levéllel a zsebemben útnak indultam
               Kolozsvárra. Kora tél volt, az első hó, csengős szánok jártak az utcákon, amikor
               megérkeztem.</p>
            <p>Este kilenc körül szálltam ki a pesti gyorsból. És éjfélkor már a Thália-kávéházban
               huszonegyeztem színészekkel, ujságírókkal és ősjogászokkal.</p>
            <p>Sohasem voltam szerencsés kártyás, ahoz meg éppen nem voltam hozzáedzve, hogy olyan
               minden hájjal megkent bajnokokkal viaskodjam, amilyeneket Kolozsvár tudott
               produkálni. Nem is tudom, melyik volt a legzseniálisabb fajta? A kétségbeesett
               színész, a vakmerő ujságíró, vagy a ravasz jogász?</p>
            <p>Kint a kávéház nagytermében Csikai bandája húzta, mi egy forróra fűtött, kis
               különszobában játszottunk, amelyben égett pléhszag uralkodott az áttüzesedett
               bádog-gázkályhától. A parti vezéralakja egy magastermetű, szőke, pepitaruhás jogász
               volt. A fiú félrészegen játszott, ott állt mellette külön asztalkán a bor, meg a
               szódavíz. Az ember szinte féltette, hogy valami butaságot talál csinálni mámorában.
               Pedig nem kellett félteni, a »spicc« csak csalogató volt, bizalomébresztő modor.
               Belül józan volt a jogász. Éles, gyors, gyanakodó pillantása rajta villogott
               mindenkin. Számontartott minden hatost. Amikor gusztált, két óriási hüvelykujja közt
               lassan csúsztatva a lapot, elég volt egy hajszálvékony vonal, hogy meglássa, mi van a
               »makk kétszem« (makk ász) mögött? a zöld tízes sóvárgott gerezdje, vagy Gessler
               Hermann kalapjának a karimája, esetleg valamelyik másik elátkozott figura.</p>
            <p>A jogásztól jobbra egy színész ült. Sovány fiú, klasszikus profillal és
               csibészszemekkel, mintha Antonius és Liliom vonásai lennének egy arcba
               összekomponálva. Körmendy Kálmánnak hívták a színészt. Sápadt volt, szikrázó szemmel
               nézte a pénzt, jólesett a fülemnek, amikor megszólalt gyönyörű, mély orgánumán:</p>
            <p>- Óne ász tizenöt! - Ez annyit jelentett, hogy tizenöt koronát tesz a lapjára, a
               huszonegyesben óneász címen kifejezett, kivételes engedmény igénybevételével.</p>
            <p>Rajta túl én működtem, mellettem egy másik jogász, akinek a figurája azóta elmosódott
               előttem. A kört egy monoklis, úrias gesztusú fiatalember zárta be, Stettner Tamás
               nevű ujságíró kartársam, aki sűrűn kijelentette: »A kaszinószabályok szerint ezt nem
               lehet csinálni!« Nem értettem világosan, hogy mit akar a kaszinótól ebben a
               vércsefészekszerű kártyaszobában? Aztán később megtudtam, hogy a fiú a
               hadapródiskolát hagyta ott az ujságírás kedvéért, talán innen volt benne az a különös
               vonzalom az előkelő viselkedés iránt.</p>
            <p>Darab ideig nagy óvatossággal sikerült magam a felszínen tartani. Aztán végleg
               elhagyott a szerencse. Ami pénzem volt, elúszott. Láttam, hogy a partnerjeim közben
               kisegítették egymást. Megpróbáltam én is kölcsönkérni. A jogásszal pertu lettem
               mindjárt az elején. Bizalmasan hozzáhajoltam:</p>
            <p>- Lennél szíves, kérlek, holnapig öt koronát...</p>
            <p>A pepita-szőke fiú kedélyes részegséggel átölelt és arconcsókolt:</p>
            <p>- Bármikor öregem. Csak játékközben nem. Elvem! Utána, kérlek. Százakat, hogyha
               tetszik.</p>
            <p>Annyit már tudtam, hogy mit jelent az ilyen »most nem, majd később«-ígéret.
               Kétségbeesetten fordultam Körmendy Kálmán felé. A keselyképű fiatal színész azonban
               annyira sem tartott érdemesnek, mint a jogász. Ő volt éppen a bankár. És a
               legközelebbi túrban már nem is osztott kártyát. Odafordult fejem fölött a gibickar
               nyüzsgő tömegéhez. Üzleti szárazsággal kérdezte:</p>
            <p>- Akar valaki beülni? Itten valaki kidőlt.</p>
            <p>Nem lehetett mit csinálni. Fölálltam. (Különben is valósággal kihúzták alólam a
               széket.) Nyujtóztam egyet, megigazítottam a nyakkendőm. Kimentem a kávéház
               főhajójába, ahol a sarokban éppen cigarettarasztot tartottak a cigányok, a prímás
               hegedűje rajta a cimbalmon. Maga a prímás poharazó urak közt ült az egyik
               asztalnál.</p>
            <p>Körülnéztem a villanyfényben kavargó cigarettafüstös kávéházban. Átkozott helyzet.
               Ott álltam hóba, télbe, krajcár nélkül, holtidegen szülővárosomban. Még annyi pénzem
               sem volt, hogy kifizessem azt a két tojást és féldebrecenit, amit vacsorára
               fogyasztottam el. Néztem az ismeretlen főpincért. Milyen ember lehet? Jó? Rossz? Mit
               fog csinálni, ha kiderül a bűn? Eltöri rajtam a dákót, vagy bevezet adósai hosszú
               listájába, a hitelképes diákok, színészek és ujságírók közé? Nem sok jót árult el az
               arca. Sovány, epés ember volt. Kopasz és kékszemű. Kicsi szája volt, aranyfoga, vatta
               a fülében. Sohasem volt szerencsém arany fogú emberekkel.</p>
            <p>Ez az az anyagi állapot, amelyben a sikkasztó banktisztviselő, vagy a tönkrement
               ékszerész főbe szokta magát durrantani. De én soha nem voltam olyan természet, akit
               túlságosan kétségbeejtene a szegénység. Álltam, bámultam, dörzsöltem a homlokom. Majd
               csak történik valami. Egyelőre még lehetett, tehát mindenesetre vettem tíz
               princesszaszt azzal a hanyag mozdulattal, hogy majd »később! Az egészet együtt
               fizetem!«</p>
            <p>A sarokban, hosszú asztalnál nagyhajú ifjak vitatkoztak. Ujságírók. Megéreztem rajtuk
               a rokonillatot. Fikszírozni kezdtem őket. Mintha mágnes lenne a szememben, a hosszú
               asztal egyik tagja fölállt, odajött hozzám, szúrósan megnézett, aztán kezet
               nyujtott:</p>
            <p>- Nagy Lajos vagyok. Ön Bródy Sándor fia?</p>
            <p>- Igen - feleltem nagyképűen. - A vizsgáim miatt jöttem Kolozsvárra.</p>
            <p>- Láttam önt odabent a kártyaszobában. Igaz, hogy különös malőrje volt. De önnek
               egyébként sem szabad kártyát venni a kezébe. Még túlságosan gyerekes az
               ilyesmihez.</p>
            <p>A tekintélyem fölborzolódott, közel állottam hozzá, hogy kikérjem magamnak az ilyen
               kéretlen leckéztetést. De elmulasztottam a kellő pillanatot. És egy másodperccel
               később már rabul ejtett az idegen fiatalember fölényes egyénisége. Nagyon sovány
               volt, alacsony, nagyon fiatal lehetett és mégis valami fantasztikus szakállt viselt,
               amely villogó szeméig szurokfeketén nőtte be arcának izzó halványságát. Kiéhezett
               forradalmárnak, vagy valami furcsa szekta papnövendékének a benyomását keltette
               bennem. Az ilyen alakon nevetni szokott az ember. Ebből a fiúból azonban a nyilt
               érdeklődésnek és a pechhel való humánus rokonérzésnek olyan elektromos melegsége
               áradt, hogy nyomban le voltam fegyverezve tőle. Azonkívül a fiatalember szeme nagyon
               energikusan csillogott. Határozott, vezéri jelleg, önérzet és biztonság volt abban,
               ahogy fölszólított:</p>
            <p>- Miért állunk itt a kávéház közepén? Miért nem ül oda hozzánk?</p>
            <p>Tehát odaültem a kolozsvári ujságírókhoz. Húsz év körül nagyon simán megy a
               barátkozás. Itt is csak az történt, ami természetes. Alig telt bele néhány perc, már
               föltártam kényelmetlen helyzetemet. És egy sápadt, szőke, kicsit szeplős, kicsit
               gúnyosan selyp, borotváltarcú, nagyfejű fiatalember nyilt szívvel ajánlotta föl, hogy
               amíg nem találok jobb lakást, aludjam nála. Kétágyas szobája van és a másik ágy üres,
               mert a volt lakótársa, Szász Endre, éppen mostanában költözött át Kolozsvárról
               Nagyváradra.</p>
            <p>Az ajánlatot hálás szívvel elfogadtam. Így lettem a lakótársa Török Gyulának, aki
               később Pestre került, két szép regényt írt, nevet szerzett és az ég tudja, hová
               verekedte volna föl magát, ha az 1918-as spanyoljárvány el nem viszi szegényt.</p>
            <p>A pillanatnyi helyzetet úgy oldottam meg, hogy télikabátom húsz koronáért, ott
               helyben, eladtam a főpincérnek. Ebből a pénzből kifizettem a két tojást, a
               debrecenit, a cigarettát és a hotelt. Mert az csak természetes, hogy amikor
               megérkeztem, nagyralátóan a város legelőkelőbb szállójában, a Newyorkban vettem ki
               szobát.</p>
            <p>Igy tehát az eredeti terv, az érettségi, a tanulás, minden komoly programmal együtt
               megsemmisült. A Kovács Dezsőnek küldött levelet ki sem vettem a zsebemből. (El is
               vesztettem később, át sem adhattam soha a címzettnek.) A legközelebbi föladat az
               volt, hogy a télikabát árából megmaradt tíz koronát mi módon lehetne beosztani úgy,
               hogy az egész hónapra elég legyen, amíg az új kosztpénz megérkezik hazulról.</p>
            <p>A dolog könnyűnek látszott az olyan gyakorlott ifjak részére, amilyenek mi voltunk
               Török Gyulával. Új barátom kialkudta a házigazdánál, hogy az üres ágyért ágyneművel
               nyolc, ágynemű nélkül hat korona havi »nachzicc«-et kell fizetnem.</p>
            <p>Török megkérdezte gúnyos selypségével:</p>
            <p>- Hogy akarod: »így«, vagy »úgy«?!</p>
            <p>Édesen nevettünk. Persze, hogy ágynemű nélkül akartam. Vulkanizált,
               papendekli-kofferem áthoztam a Newyorkból, minoritautcai szobánkba. Lakótársam
               megemelte a táskát, amely nem volt nagyobb, mint egy félkövér lexikonkötet.</p>
            <p>Elismerően mondta:</p>
            <p>- Jó nehéz. Hallod-e, ilyen sok holmid van neked?</p>
            <p>Megcsináltuk az ágyam. Matrac sem volt az ágyban, erre a szerkesztőségi darabonttal
               rengeteg makulatúrapapírt hordattunk át az »Ujság« redakciójából, amely ott volt a
               szomszéd házban, szemetes udvar sötéten ásító mélyén, úgy, ahogy az egy rendes
               ellenzéki, vidéki laphoz illik.</p>
            <p>Derékaljnak rengeteg ujságpapirost raktunk az ágydeszkákra, ugyancsak régi
               nyakkendőfélékkel összekötözött ujságpapírból szerkesztettünk paplanfélét. Párnám
               nem volt. Török fölajánlotta a maga párnájának a felét, amit úgy értett, hogy egyik
               nap én, a másikon ő aludjon a lapos párnán, amelyben nem lúdpehely lehetett, hanem
               mammutsörte és olyan görcsös volt, mint egy sovány lócsontváz.</p>
            <p>Visszautasítottam a párnát, azzal, hogy a vízszintes fekvés higiénikusabb, az okos
               japánok is csak egy kerek fadarabot tesznek a nyakuk alá, amikor alusznak. Viszont
               nem fűtöttünk, hideg volt. Fáztam az ujságpapírpaplan alatt, bármily rossz
               hővezetőnek tartja a fizika a papírt. Nem bántam tehát, ha a barátom, amikor már
               lefeküdtem, mindenféle tárgyakat, ládákat, könyveket, kosarakat, sőt székeket rak rám
               azon az alapon, hogy a »súly is melegít«.</p>
            <p>Nem volt itt semmi baj. A nyomorult, repedt ablaküvegű, homályos hónaposszoba teli
               volt könyvvel. Török akkor olvasta Sorel francia történelmét, mind az öt ott volt
               éjjeliszekrényén. Részint lapozgattunk benne, részint takaróztam vele, éppúgy, mint
               Rousseau Társadalmi szerződésével, amíg egy régi kiadású vastag bibliát párnának
               kezdtem használni, japán módra, a nyakam alá.</p>
            <p>Végtelen irodalmi beszélgetéseink túlnyúltak a hajnalon, már világosodott odakint a
               téli reggel, amikor elfujtuk az ágyaink közé tett éjjeliszekrényen az embertelenül
               büdös konyhai petróleumlámpát.</p>
            <p>Mint Pestről érkezett, jólinformált gavallér, cikket írtam a magyar főváros színházi
               és társasági életének utolsó eseményeiről. Mit kellett azt tudni Gombos bácsinak, az
               »Ujság« kiadótulajdonosának, akitől Török ötkoronát csikart ki az írásműért, hogy a
               benfentes szerző az »Ujság« makulaturája közé ásva alszik egy csupasz ágyban, bár
               csakugyan Pestről jött, azért hónapok óta nem volt színházban és a »társaságot«, meg,
               még kívülről sem látta, hiszen régen nem is járt olyan utcákban, ahol a társasághoz
               tartozó emberek meg szoktak fordulni.</p>
            <p>Hanem a dolog még sem ment sokáig. A tél, abban az esztendőben olyan csontigható
               hidegrohammal köszöntött be, ami még Erdélyben is ritkaság. A helyi sajtó farkasokról
               írt, amelyeket az éhség vakmerősége egészen a Külmonostori-út viskói közé kergetett.
               Hát farkasokat nem láttunk. De lavórunkba csakugyan belefagyott a víz és a
               lélekzetünk úgy látszott a csukott szobában, mintha szivaroznánk.</p>
            <p>Hiába hencegtem és mondtam önmagamnak és másoknak is, hogy csak az edzés kedvéért
               járok télikabát nélkül. Erdély moszkvai jellegű decembere nincs berendezve olyan
               fiatalemberek számára, akik elhuszonegyezik a kabátjukat. Veszedelmesen meghűltem és
               könnyezve-nyálazva, mogyorónyira dagadt mandulával, égő garattal, a láztól
               átforrósodott testtel, ágynak estem. Jött egy nap, hogy nem tudtam föltápászkodni a
               makulatura-papíros sírból. Török - képtelen fényűzésszámba ment volna, hogy
               egészségesen ilyesmire gondoljunk - fát hozatott húsz krajcárért. Befűtött, amire
               orrfacsaró füst töltötte meg a szobát. Kölcsönkért egy penészszagú, kopott nagykendőt
               a házigazdánktól, amibe úgy belekötötte a fejem, nyakam, vállam, mintha vénasszony
               lennék. Rumosteát hozatott a Newyork kávéházból, becsületszavával garantálva, hogy
               az üres edényt rendesen visszaküldjük. Végül is az lett önfeláldozó ápolásának
               következménye, hogy megkapta tőlem a bajt. Neki is le kellett feküdni, mondjuk, hogy
               negyvenfokos lázzal, amelyet csak úgy érzés szerint, fülünk zúgásáról és az arcunk
               tüzességéről állapíthattunk meg, mert hőmérőnk honnan lett volna? Hanem tényleg
               nagyon betegek lehettünk. Lehet, hogy tüdőgyulladásunk volt. Mivel ha jártányi erő
               van bennünk, okvetlenül fölkeltünk volna, hiszen alig volt a halálnál kevesebb,
               dermesztő szobánkban feküdni, hiányos ágyainkban, a külvilágtól elszakadva, egy
               krajcár nélkül.</p>
            <p>Nem is tudom, meddig fekhettünk? Miért nem kérhetett Török valami előleget a
               szerkesztőségben? De tény, hogy minden segítség nélkül, ingyen, gyógyszer, jóformán
               táplálék nélkül, pusztán ifjúságunk erejével győztük le a betegséget, amelyről még ma
               sem tudom, mi volt alapjában véve?</p>
            <p>A házigazdánk, egy pesszimisztikus kedélyű, öreg nőiszabó, félt tőlünk, mint a
               tűztől. Azt hitte, valami ragályos betegségünk van, messzi elkerült bennünket, még
               csak nem is válaszolt, amikor átkopogtunk hozzá a falon.</p>
            <p>Kétszer volt látogatónk. Egyszer egy orvosnövendék, aki az egyetemi kör bankettjéről,
               a zsardinettóból, hozott prezentbe egy gerezd malagaszőlőt. Emlékszem rá, hogy
               megszámoltuk a szőlőszemeket, úgy osztoztunk meg testvériesen. Aztán átjött a
               szerkesztőségi szolga, amikor a barátom már a negyedik napja feküdt. Székely
               parasztfiú volt. Bejött a szobába, egy csomó havat hozott be a patkós csizmáján.
               Vigyorogva állt meg az ágyaink előtt:</p>
            <p>- A Gombos úr kérdezteti instállom, hogy mikor jön be már a hivatalba a szerkesztő
               úr...?</p>
            <p>...Mégis meggyógyultunk. Ahogy visszaemlékszem, éppen a rekonvaleszcens időszak volt
               a legkellemetlenebb. Amikor a lázaink már elmultak és csak a tehetetlenségi nyomaték
               folytán voltunk már ágyban. A szakállunk kinőtt. Elúntuk egymást, miután minden
               témánkat kibeszéltük a legkisebb rejtett gödörig. És amilyen mértékben gyógyultam,
               olyan fokban vált egyre kínosabbá, hogy nincs mit szívnom. Nem volt sem cigarettám,
               sem szivarom, sem pénzem, hogy legalább egy kis pipadohányt hozathattam volna, mert
               volt egy háromkrajcáros, kávéházi cseréppipám. Régi, gazdag idők emlékeként, a
               hetekkel előbb elszítt cigaretták és pipák megkeseredett zöld füstje összegyűlt a
               soha nem szellőztetett szobában, mint valami felhőzet, hogy alig lehetett látni tőle
               a plafont. Mit tehettem volna dohány utáni sóvárgásomban? Kétségbeesett
               találékonysággal székre álltam és megpróbáltam szippantgatni a magosban lebegő,
               kihűlt dohányfüstgomolyagokból.</p>
            <p>Aztán magától kioldódott a görcs. Apám minden kérés nélkül, puszta ösztönből, vagy
               szeszélyből, vagy talán csak azért, mert eltévesztette a dátumot, előbb küldette el
               a havipénzemet, mint járt volna. Jött a postás, ötven koronát tett le
               ezüstbugerekben az asztalszögletre.</p>
            <p>Percekig, szinte hipnotizáltan néztük a tompán csillogó ezüsttornyocskát. Ez volt az
               igazi varázsszer. Gyógyultan ugrottunk ki az ágyból. Neki a lavórnak. Megmosdottunk,
               emlékszem rá, hogy a szappan alig habzott a metszően éles vízben, amelyben jégdarabok
               úsztak. Volt a Minorita utcában egy proletároknak való, szűk, kis, légypontos-tükrű
               borbélyüzlet. Oda bementünk, hogy lekapartassuk kéthetes szakállunkat. Valami
               csodaszerű édes érzés fogott bennünket körül, ahogy leültünk a székbe és a
               viaszosvászontámlán hátratámasztottuk a fejünket. Percekig nem értettem, hogy mitől
               van ez a mennyei érzés? Aztán rájöttem: két hét sarkvidéki fagyoskodása után, most
               éreztem először kályhai meleget, amelyet egy izzóra fűtött kis »Meidinger« árasztott
               a sarokból, vaslapján kék lábasban bugyburékoltatva a borotválkozáshoz való
               melegvizet.</p>
            <p>A mozgás, a friss hideg fölébresztette üresen alvó gyomrunkat:</p>
            <p>- Olyan irtózatosan éhes vagyok, hogy cigarettázni sincs kedvem! - mondtam és
               eldobtam a kezemben füstölgő memfiszt, mert cigarettát természetesen rögtön hozattam
               a borbélyinassal.</p>
            <p>A Fő-tér sarkán állottunk. Kemény, tiszta hidegben, teljesen kék ég üveg fényei
               alatt. A gyönyörű templomon, a nagy tér közepén, Mátyás király fekete,
               vas-lovasszobrán és köröskörül a régi házakon mindenütt vastag, fehér hóréteg
               hermelin díszítése, ami a járda szélén tornyokba kapart hótorlaszokkal együtt egészen
               oroszországi jelleget adott a városnak. Oroszországi jelleget és tündéri jelleget.
               Volt valami tündéri, csillogó, becsületes és vidám a pirosra csípett arcokon, amelyek
               mosolyogva bukkantak föl a fekete bársonybőrsüvegek alatt. Az emberek járásában is
               volt valami derülten tapintatos, meleg vonás, mintha az emberek itt mind kedves
               rokonai lennének egymásnak. Nem hiszem, hogy lenne a világon máshol hely, ahol a
               trafikos jólelkűen belészólna a szivarválogató idegen munkájába:</p>
            <p>- Azt lelkem, azt vegye ni, azt a pettyest. Kopogtassa meg csak végit, vaj
               szelel-é?</p>
            <p>És mintha ez a meleg tanács, csak a kezdete lenne mindennek. Az idegen szinte azt
               érzi, hogy talán ki sem kellene fizetni azt a szivart. Odaadnák egy szép
               pillantásért, még ebédre is meghívnák az embert, csak neki kéne támaszkodni a
               pultnak, ott maradni öt percig, diskurálni a melegtől duruzsoló kis boltban.</p>
            <p>Tanácskoztunk:</p>
            <p>- Ha a »Csizmadiaszínbe« megyünk, ketten megebédelünk nyolcvan krajcárból. De ha nem
               sajnálod a pénzt, menjünk a Newyorkba. Úgysem láttál még soha életedben olyan úri
               helyet! - mondta egy kicsit sóváran Török Gyula, aki normális, egészséges állapotban
               a »sovány...« nemtudommicsodának nevezett kifőzőhelyen volt abonálva ebédkosztra.</p>
            <p>Természetesen nem sajnáltam. És természetesen megint kiderült, hogy a pénzt nem
               érdemes sajnálni.</p>
            <p>A békeidők kolozsvári Newyorkja csakugyan az ország egyik legjobb, legúribb,
               legápoltabb étterme volt.</p>
            <p>Építésével, tejüveg plafonjával hasonlított valamennyire a pesti Hungáriához. Nem
               volt egészen világos, finom homály uralkodott benne a téli délben. Az asztalok
               majdnem földig érő, hófehér abroszokkal megterítve. Virág az asztalokon, ezüst,
               kristály, szép porcellánok. Tökéletes pincérek mozogtak csöndben az asztalok körül.
               Az evés élvezetének megnemesedett szertartását fejezte ki a zajtalan, szinte templomi
               hangulat, erdélyi fűszereinek és nyugalmának méltóságos illatában. Mélyen bementünk
               a puha, piros futószőnyegen a terem közepe felé, üres asztalt kerestünk.</p>
            <p>Egyszerre Török odaköszönt valahová:</p>
            <p>- Jónapot kívánok, professzor úr. Nincs asztal. Idetelepedhetünk?</p>
            <p>- Kérem. Nagyon fogok örvendeni! - felelte egy szemüveges, szőke fiatalember és
               udvarias mozdulatot tett, hogy helyet adjon magamellett. Kistermetű ember volt,
               borotvált arca is olyan volt, mint egy dacos, pisze, élénk kis fiúé, akire tréfából
               magas gallért és szűk, fekete zsakettet adtak. Volt benne valami tanári a ruhája
               miatt, és valami művészi, ahogy a haját viselte. Nem a modorával, vagy a külsejével,
               valami mással követelte meg a figyelmet és a tiszteletet. Valahogy sugárzott belőle a
               jelentékenység. Török megsúgta, hogy Fehér Lipótnak hívják és nemrégen jött
               Kolozsvárra elfoglalni az egyetem matematikai tanszékét.</p>
            <p>Leültünk.</p>
            <p>Az étterem egyik sarkában néhány asztal bordószín girlanddal volt elválasztva a
               többiektől.</p>
            <p>- Mit jelentenek ezek a zsinórral elválasztott asztalok? - kérdeztem kíváncsian.</p>
            <p>Török élénken magyarázni kezdte:</p>
            <p>- Ez az elkerített hely, ennek a finom étteremnek egyetlen hibája és szégyenfoltja.
               Ez bizonyítja, hogy még mindég Ázsiában élünk itt. Én zetelaki Török vagyok, igazán
               nem proletárdühből beszélek. De az már mégis csak a legpéldátlanabb szociális
               képtelenség, hogy egy szűkebb társaságnak joga legyen egy nyilvános, polgári
               étteremben kizárólagossági joggal lefoglalni és elkeríteni öt négyzetmétert,
               egyszerűen azon a címen, hogy ők mágnások.</p>
            <p>Békíteni próbáltam:</p>
            <p>- Talán bért fizetnek érte.</p>
            <p>- Dehogy fizetnek! - ágaskodott barátomban a dzsentri gőg és ujságírói nyugtalanság.
               - Éppen az a disznóság, hogy nem adnak érte semmit és mégis minden úgy történik,
               ahogy akarják. Egyszer valamelyiküknek eszébe juthatott, hogy nekik külön hely dukál.
               Persze a vendéglős mingyárt hasra esett, kihasította nekik azt a szögletet. Tisztára
               feudális ízű dolog, az embernek kedve volna cikket írni róla...</p>
            <p>A bordó zsinór által elhatárolt terület felé néztem. Úri társaság ült a hosszú
               asztalnál. Két egyforma ruhájú fiatal leány, egy öreg dáma, egy barnára sült arcú
               huszártiszt és egy magastermetű öreg úr, akinek nullásgéppel volt rövidre nyírva a
               haja. Patriarchális egyszerűségű és mégis elegáns emberek voltak. A két lány
               feszesen, illedelmes, egyenes háttal ült a székén, szerényen lenézve a tányérjába, a
               testvérin egyforma ruhában, mint Tolsztoj Szonjája és Natasája. Az öreg hölgy, mint a
               sárkány, figyelte őket. A szürkehajú gavallér kényelmesen szivarozott és ujságot
               olvasott. A barna tiszt kifelé kacérkodott, a zsinóron át, a polgári világba.</p>
            <p>- Kik azok? - kérdeztem kíváncsian.</p>
            <p>Török magyarázni kezdte:</p>
            <p>- A Teleki kontesszek. Az az öreg Bethlen Bálint, a tiszt, azt hiszem, valamelyik
               Szentkereszthy...</p>
            <p>Most egy sovány, zsakettes, fehérbajuszú, kedves, öreg úr lépett hozzánk. Mély
               tisztelettel meghajolt, amely egy árnyalattal ázsiaibb ízű volt az európai üzletember
               udvariasságánál. Viszont, igazi családias érdeklődés nyilatkozott meg benne, ahogy
               kérdezte:</p>
            <p>- Hogyan ebédeltek az urak?</p>
            <p>- Remekül! - felelte a barátom. - Csak az a kár Taussig bácsi, hogy magánál minden
               olyan rettenetes drága.</p>
            <p>A zsakettes öreg úr atyaian mosolygott:</p>
            <p>- Sokszor megmondtam már, szerkesztő úr, hogy hajlandó vagyok a szerkesztő úrnak, sőt
               az összes ujságíró uraknak egészen kedvezményes árakat csinálni. Csak egy szót
               szóljanak.</p>
            <p>Török békétlen, bár mosolygó modorban válaszolt az ajánlatra:</p>
            <p>- Köszönöm. Nem tartok igényt ilyesmire. Sőt, minden kivételes kedvezést, amely
               túlmegy az illendő határokon, a kar nevében is visszautasítok. Inkább azt ígérje meg,
               Taussig bácsi, hogy kihajítja innen azt a piros zsinórt. Nem birom nézni.</p>
            <p>Taussig bácsi mosolyogva pillantott a bordószín girland felé, amely mögött a feszes
               leánykák ültek, aztán visszafordult a rebellis fiatalemberhez és szelíden mondta:</p>
            <p>- Óh, szerkesztő úr, mi van ebben? Mindenütt a világon úgy van, hogy az ismerősök
               szeretnek egymásközt lenni. Jelöljenek ki maguknak a szerkesztő úrék is helyet ebben
               a teremben, azt is szívesen körülkerítem ugyanilyen piros zsinórral.</p>
            <p>Erre nem lehetett mit válaszolni. Taussig bácsi győztesen vonult el, udvarias
               meghajlással az asztalunktól, tökéletes bizalmat ébresztve bennem személye és
               konyhája iránt.</p>
            <p>Amikor fizettünk, megfigyeltem, hogy a professzor piros jegyfüzetet nyujt át a
               főpincérnek, aki apró cédulákat szakít ki a füzetecskéből. Ez helyettesítette a
               Newyorkban az abonomát. Húsz koronába került egy ilyen bérletfüzet és azt hiszem,
               huszonöt korona ára szelvény volt benne. Emlékszem rá, legmagosabb anyagi ambícióm az
               volt abban a pillanatban: én is olyan viszonyok közé kerüljek valaha, hogy
               kényelmesen vásárolhassak a jövedelmemből minden héten egy ilyen piros
               jegyfüzetet.</p>
            <p>Amikor már a feketekávénál tartottunk, mintha léghuzam támadt volna a hirtelen
               kinyitott ajtóból, magas, elegáns, előkelően energikus fiatalasszony lépett be a
               homályos étterembe. Hosszú, gyors, angolos lépésekkel végigsuhogott a parkettre
               fektetett keskeny, piros szőnyegen. Nemcsak a ruháján, a válltartásán, a profilján
               látszott, hogy odatartozik a bordó zsinóron túlra. Arra is ment, egyenesen, biztosan,
               szinte forradalmasítva agresszív előkelőségével magakörül a levegőt.</p>
            <p>Már messziről mosolygott az elkerített hely vendégei felé. Mennyire látszott rajta,
               hogy szépsége, mosolya, egész létezése csak azoknak szól, akik ott ülnek, szellős
               magányukban. A hangja fesztelen volt, világosan érthető a mi asztalunknál is, mintha
               a jóvonulú asszony tulajdonának érezné az egész belátható világot, amint köszönt,
               sajátos, egy kicsit r-es, nagyon magyaros és ugyanakkor érezhetően idegenes
               kiejtéssel, mint aki sokat beszél francia vagy angol nyelven.</p>
            <p>A tiszt és az öregúr udvariasan fölállt, a leánykák illedelmesen abbahagyták az
               evést. A heraldikus jelenség leült az idős dáma mellé, húzogatni kezdte fekete
               glaszékesztyűjét.</p>
            <p>- Ki ez a leírhatatlan orchidea? - kérdeztem Török Gyulát.</p>
            <p>- Bornemissza Karola báróné. Hogy tud bejönni! Az ember egyszerre összezsugorodik.
               Semminek érzi magát. Én legalább úgy ülök most itt, ideragadva a székhez, mint egy
               hernyó. Mintha fölösleges lennék. Miért is vagyok a világon? Becsületistenemre
               mondom, meg vagyok sértve, úgy tudott elmenni előttem. Egész komolyan mondom,
               megértem a francia forradalmat, amikor egész csomó arisztokrata asszonyt nyakaztak
               le, konkrét vád nélkül, azt hiszem semmi másért, mint hogy a jakobinusok irígységét
               kihívta a megjelenésük! - magyarázta a barátom, mintha elfelejtkezett volna róla,
               hányszor emlegette előttem nemesi büszkeséggel »zetelaki« előnevét.</p>
            <p>A matematika fiatal professzora csillogó szemüvegével az elkerített hely felé
               nézett:</p>
            <p>- Engem nem bosszant ez. Sőt egészen praktikusnak tartom ezt a piros zsinórt. Az
               erdélyi arisztokrácia nagyon szép fajta. Jól esik rájuk nézni. És ha külön ülnének,
               összevissza az asztaloknál, elmosódnának, keresgélni kellene őket. Így együtt találja
               őket az ember. Csak arra kell fordítanom a fejemet.</p>
            <p>Sajnos, nem olyan volt a sorsom, hogy ezután sűrűn együtt lehettem volna Kolozsvárott
               Fehér Lipóttal, de erre a pár mondatára jól emlékszem. Mert hosszú időn át megszoktam
               környezetemben a minduntalan megismétlődő, szenvedélyes, pártállásfoglalást. És
               újszerűnek tűnt, magasabbrendűnek, meglepőnek ez a kényelmes politikamentesség.</p>
            <p>Török Gyula mást vett észre abban, amit a fiatal tudós mondott. Egy kicsit keserűen
               jegyezte meg selyp hangján:</p>
            <p>- A professzor úr egészen úgy beszél, mint egy művész.</p>
            <p>A fiatal egyetemi tanár élénken, szinte bocsánatkérő kedvességgel jegyezte meg:</p>
            <p>- Csakugyan. Lehetséges, hogy egy kicsit meg vagyok mérgezve. Bevallom, hogy majdnem
               többet foglalkozom zenével, mint matematikával.</p>
            <p>*</p>
            <p>Apámnak igaza volt, amikor azt mondta, hogy nagyon meg fogom szeretni Kolozsvárt,
               amelyben klimatikus gyógyhely jelleget találtam. Mintha ózont, havasi gyantaillatot,
               fodormentát inhalálnék, a torkom, a fülem, a nyelvem rohamosan tisztulni kezdett
               attól az idegengyökerű, nagyvárosi argótól, amelynek képei és szókötései mindenen
               túl, talán még cinikussá is teszik az embert.</p>
            <p>Kolozsvár az anyám városa volt, pedig ő nem volt erdélyi, hanem Szabolcsból
               származott. És mégis Kolozsvár említése mindig azokat a húrokat érinti bennem,
               amelyeken anyám emléke szólal meg. Ő színésznő volt Kolozsváron, abban az időben,
               amikor még nem volt mozi és a német filmoperettek primadonnái nem foglalták le
               maguknak a teljes színházi közérdeklődést. A színház akkoriban még nemcsak
               szórakoztató üzem volt, hanem valami nemzeti, kulturális, szinte hősies dolog. Anyám
               heroinákat játszott, a szerepkör minden árnyalatából. - A Szókimondó asszonyságot,
               Fedórát, Évát, Stuart Máriát. Homályosan emlékszem fényes ruháinak selyembrokát- és
               aranyszöveteire, amelyeket otthon varrtak meg. Az üveggyöngyökre, amint fölfűzés
               közben lecsorogtak az asztalról és én szedegettem csillogó szemeiket a földről,
               amikor még nem is nadrágot, hanem szoknyácskát viseltem. Beszíva a város tiszta
               illatát, sejteni kezdtem, hogy milyen fontos és ünnepelt személy lehetett anyám. A
               »Színház Hősnője!«</p>
            <p>Minduntalan ismeretlen emberek állítottak meg, öreg urak és őszülő dámák, akik Erdély
               szíves beszédmodorának stílusában, szinte egyformán így kezdték:</p>
            <p>- Már bocsásson meg lelkem, hogy idegenül feltartóztatom, de tudja-é, hogy én
               magácskát annakidején kis gyermekkocsiban tologattam a Sétatéren...</p>
            <p>Voltak, akik röviden letegeztek a családi ismeretség jogán:</p>
            <p>- Nagy tisztelője voltam anyádnak, fiam. Bámulatos teremtés volt, soha nem lesz
               nekünk többet olyan Ember tragédiája előadásunk, mint amikor még ő alakította benne
               Évát. Persze, nagy gondolatai voltak. Szokása volt, ha egyedül haladt az utcán,
               magába beszélni. Csak ment, mozgott a szája. Ilyenkor olyan szórakozott volt, hogy
               szinte semmit sem vett észre, ami vele történik. Például egyszer mögötte mentem a
               Farkas-utcán, amikor elejtette a táskáját. Klaccs! Nagyot csattanva hullott a táska a
               földre. Meg se hallotta. No, felkaptam én, szaladtam vele utána. - Művésznő kérem, el
               tetszett ejteni a táskáját! - Megfordult, rámnézett, mintha nem tudná, mit akarok,
               mint az alvajáró, úgy nyúlt a holmija után. Én meg láttam a szemin, hogy ki tudja,
               miféle felhőkből húztam alá a táskával. Erre nem vártam, hogy megismerjen, vagy
               megköszönje. Ügyesen, csendesen behúzódtam előle a Bánffy-ház kapumélyedésibe, hadd
               maradjon magába, ahogy szereti.</p>
            <p>Megismerkedtem Gyalui Farkassal, az Egyetemi könyvtár igazgatójával. Kis fotográfiát
               mutatott, amelyen együtt volt levéve apámmal, meg Korbuly Józseffel. Kérdezte,
               tudom-e, hogy két évig együtt barátkozott, ujságíróskodott apámmal Kolozsváron?
               Leírta apám lakását az Óvárban, beszélt szokásairól, hogy inast tartott. Lapjának, a
               »Magyarság«-nak lendületes indulásáról, amely azzal kezdte, hogy Jókai Mór eredeti
               regényét közölte folytatásokban. Hallottam apám híres párbajairól, amelyek abból
               támadtak, hogy az »öreg« élesen megleckéztette ujságjában a mágnásokat, mert néhány
               arisztokrata azt a vastag tréfát eszelte ki, hogy egy inasukat felöltöztették frakkba
               és elküldték a meghívójukkal valami nőegylet báljába, forgassa meg az inasuk kedve
               szerint a polgári úrikisasszonyokat...</p>
            <p>Aztán egyszerre csak, mintha hirtelen jutott volna eszébe, olyan szenvedélyesen tárta
               ki Gyalui Farkas a két karját, hogy a manzsettája kifutott a kabátujjából a
               kezefejére. Vérmesen mondta, szinte dühösen:</p>
            <p>- És aztán van neked sejtelmed arról, miféle asszony volt anyád? Kolosszális,
               barátom! Olyan európai szellem volt. Daudet-t fordított, barátom. Ki hallott akkor
               francia irodalomról? Nem kaptad meg a hagyatékában a kézírását?! - És olyan
               hevességgel rázta meg öklét, mintha egyenesen rám akarna rohanni túláradó
               temperamentumával.</p>
            <p>Egy este, örményesen sárgaarcú, feketebajuszú, sovány ember jött oda hozzám a
               »Tháliában«. Éppen biliárdoztam egy Szokoly nevű diákkal.</p>
            <p>Bemutatkozott:</p>
            <p>- Csiky Sándor tanár vagyok. Tedd le, kérlek, a dákót.</p>
            <p>- Nem lehet, - feleltem - mert az feladásnak számítana, ki kellene fizetni a
               biliárdpénzt, pedig vezetek, megnyerem okvetlenül a partit.</p>
            <p>A sárga-fekete arcú ember gyakorlottan kérdezte:</p>
            <p>- Hány poén hiányzik? Kilenc? No, azt kivárom! - és felült a szomszéd
               biliárdasztalra, úgy beszélte tovább, amíg mi csattogtattuk a golyókat:</p>
            <p>- Hetek óta kutatok utánad, mióta tudjuk, hogy itt vagy a városon. - Ezt a lökést ne
               rekuzéra játszd, nem tudsz te húzni, játszd triplára, egész kis falssal - erőszakosan
               kivette kezemből a dákót, megcsinálta a karambolt, aztán tovább folytatta. - Anyám
               anyádnak jó barátnője volt, anyádnak is, meg Zsófi néninek is. Téged mi karon
               hordoztunk. Anyám küldött utánad. Hát most megkaptalak. Nincs ellenkezés. Viszlek
               haza, mihozzánk vacsorára.</p>
            <p>Vasárnap este volt. Egy krajcár nélkül álltam. Legfeljebb ott ehettem volna vajat,
               vagy tojást, vagy virslit a kávéházban - hitelalapon. Mégis szabódtam, hogy így nem
               illik, úgy nem illik. Röstellem magam. De a fekete ember nem engedett. Karonfogott,
               kivitt brachiummal a kávéházból.</p>
            <p>Végigmentünk a Deák Ferenc-utcán, le a Fő-téren, a Bánffy-palota során, három híres
               Bánffy-palota is van Kolozsváron, aztán a Hintz-patikánál átmentünk a másik oldalra,
               be a Wesselényi-utcába.</p>
            <p>- Na itt lakunk! - mondta az örményarcú ember egy kapu alatt.</p>
            <p>Szép, kókusz-lábtörlő volt a küszöbön. Az ajtó rézkilincse ragyogott. Levertük
               magunkról a havat. Bementünk. Az előszobában édes vaniliaillat fogadott. Biztosan a
               konyhából jött, valami sülttészta tepsijéből.</p>
            <p>- No, anyám, itt van a druszám, elhoztam! - mondta a kísérőm, aki végre eleresztette
               a karomat, mintha már nem kellene féltenie, hogy elszököm.</p>
            <p>Kedves arcú, finom, öreg hölgy előtt állottam. Kezet csókoltam. De ez kevés volt. A
               fehérhajú dáma az arcomat is megcsókolta. Aztán odavitt a terített ebédlőasztalhoz, a
               lámpa fénykörébe:</p>
            <p>- Lássam csak. Micsoda ember lett belőle? - a vállamra tette a két kezét, úgy
               vizsgálta az arcomat. Végtelen, mély, zsongító meleget éreztem. Egészen régi,
               gyermekkori emlékeimből, lassan, egyre tisztulva, egyre ismerősebben merült föl Csiky
               néni alakja. Megismertem. Visszaemlékeztem a keze szorítására, ahogy a kezemet fogta,
               amikor sétálni vitt, egész kicsi koromban. Visszaemlékeztem a hangjára, ahogy
               búcsúzáskor anyámnak, vagy nagyanyámnak mondta annakidején, a hízelgő erdélyi
               dialektusban »Táj lelkem!« Bútordarabokra, szófoszlányokra emlékeztem vissza, láttam
               magamat egész kicsinek, fehér pikészoknyában. A torkom összeszorult. Nem tudtam
               szólni. Némán néztem körül a tágas, langyos ebédlőben, amely hasonlított a mi régi
               ebédlőnkre. Az asztal is olyanformán volt megterítve, virággal, vizeskancsóval,
               örök-dugós borosüveggel, nikkel karika a szalvétákon. Csakhogy itt zongora is volt.
               Schumann dalai a kottatartón. A falakon Feszty körképének egyik reprodukciója. Alatta
               fotográfiák. A fotográfiák közt három nagyon régi fényképe édesanyámnak.</p>
            <p>Csiky néni elsárgult irkalapokat mutatott, amelyeket én firkáltam teli valamikor.
               Eltette gyermekes krikszkrakszaimat. Most ellágyulva szedte a papirosokat elő. »Hogy
               tudott rajzolni lelkem! Szokott-e még most is rajzolgatni?!«</p>
            <p>Nem éreztem magamat idegennek az asztalnál, amelyhez telepedtem. Gyöngybojtos
               házisipkával a fején, egy öreg úr ült mellettem, aki bölcs latin idézeteket mondott
               vacsora közben. Szemben egy fiatal lány, akihez a zongora és a Schumann-kotta
               tartozott, azontúl nagybajúszú druszám. Nem emlékeztem, micsoda családi összefüggés
               volt az asztalnál ülők közt? De ez nem zavart. Szinte azt éreztem: Csiky néniék
               sokkal jobban tudják, hogy ki vagyok én, mint én saját magam.</p>
            <p>Mozogni mertem, beszélni, hozzányúlni nyiltan a tálhoz. Még azt is tudom tisztán, mi
               volt vacsorára. A téli idényhez képest pulyka kompóttal, vastagételnek (Erdélyben a
               főzeléket vastagételnek hívják sokfelé) majoránnás krumpli. Végül megjelent az
               előszobai vaniliaillat magyarázata is egy óriási tál csőrege alakjában.</p>
            <p>Egész este anyámról, Zsófi nagyanyámról és igazi nagyanyámról beszéltünk. Gazdag, új
               részleteket hallottam anyám hősies és szomorú életéről. Rokonokról és barátokról
               érdeklődtek, akiket jóformán nem is ismertem. Szemrehányásokat kaptam, hogy miért
               kellett utánam küldeni, úgy illett volna, hogy magamtól keressem föl házukat. Csiky
               néni napokat kötött ki, amikor okvetlen nála kell ebédelnem, kíváncsiskodott, hogy
               miféle ételeket szeretek. »Páholybérlők vagyunk - magyarázta - C. bérletünk van.
               Minden kedden. Emelet, ötös páholy. Oda is eljöjjön...« A latinidézetes öreg úr
               csöndesen, egy ideálisan szép, pettyes médiát tett elém az abroszra, szivarvágókéssel
               és gyufával együtt:</p>
            <p>- Tessék, instállom. Tudom, hogy a szivarosember maga szeret bíbelődni a
               rágyujtással.</p>
            <p>Szivaros embernek osztályozott udvariasan az öreg úr. Honnan tudhatta szokásaimat,
               amikor még annyira nem látszottam embernek, hogy gyönge szakállamnak elég volt, ha
               hetenként csak egyszer borotválkoztam.</p>
            <p>Az egész vacsorának valami álomszerű, mesébevaló jellege volt. Szinte személyes
               jelenlétét éreztem anyámnak. Rendkívüli hatalmát, ahogy finom kezével halála után is
               elintézi, hogy legyen számomra egy-két meleg hely, ahol tisztább levegővel szívhatom
               teli a tüdőmet.</p>
            <p>Ilyen dolgokon át nőtt százszorosára a ragaszkodásom Kolozsvár iránt. Kezdtem nagyobb
               biztonsággal és öntudattal járni az utcán. Fölfogtam, hogy sokszor mennyire nem
               bolondság ez az elnyűtt szó - szülőföldem. Ebben a városban vannak, akik ismernek, ha
               baj történne velem, kocsi gázolna el, vagy tífuszba esnék, nem lennék talán egészen
               elhagyatott.</p>
            <p>*</p>
            <p>Török Gyula is elszerződött Szász után Nagyváradra. Otthagytam a Minorita-utcai
               szobát. Körmendy Kálmánnal költöztem össze, a klasszikus profilú Liliommal, akivel
               számtalan véletlen és kártyázás, színházi pedigrém, és közös szegénységünk, bizalmas
               barátságba kevert. Borzasztó pici szobánk volt a Király-utcában, egy oleanderes udvar
               mélyén. Olyan parányi szobánk, hogy az ágyon kívül csak a mosdónak betett szék és egy
               gyereknek való kurta díván fért el benne a szűkmellű szekrénnyel együtt. A díván és
               az ágy szorosan összetolva, merőleges szöget alkotott egymással. Egy párnánk volt.
               Ketten egy párnára tettük a fejünket Körmendyvel. És hogy egy kicsit kinyujtózhassam,
               amikor lefeküdtünk, kinyitottuk a díván végiben álló szekrény ajtaját, bedugtam a
               szekrénybe, a ruha közé a lábam éjszakára.</p>
            <p>Félig-meddig Török helyett, jobb pót-erő híján, bekerültem az »Ujság«
               szerkesztőségébe. Harminc forint havifizetésben állapodtam meg Gombos Ferenccel, a
               lap kiadójával, aki nagyon egyszerű, de rendkívül józan ítéletű, okos polgár
               volt.</p>
            <p>A pesti ujságíróknak fogalmuk nincsen, mennyi kínnal jár vidéki zsurnalisztának
               lenni. Az emberre rásóznak három riport-reszortot is. Le kell szaladgálnia a lábát,
               örökké permanenciában lenni, fülelni kávéházi beszélgetésekre, mit mond egyik városi
               úr a másiknak, hátha »helyi anyaggá« lehet bővíteni a pletykát.</p>
            <p>Nem is bírtam a versenyt két kollégámmal. Szégyenkezve kellett éreznem, hogy csak
               lógós vagyok Zágoni István mellett, aki csontsárga, szívós kis székely volt, megült
               Kolozsváron, fészket vert magának, azóta alpolgármesternek is megtették a városban.
               Harsányi Zsolt meg éppen annyit dolgozott, hogy szédület rágondolni. Ő volt a lap
               oszlopa. Vezércikket írt, fölvette az éjjeli telefont, kultúrriportot csinált,
               tördelt, szerkesztett. Azonkívül majdnem egész terjedelmében megírta a »Színházi
               Ujság« című hetilapot (ebből a kis, kolozsvári Színházi Ujság-ból fejlődött ki a
               mostani Színházi Élet). És még mindig volt ereje hozzá, hogy a kuli munkán túl, néha
               olyan verset vagy prózát írjon, amely csak önmagának szólt, vagy nekünk, legszűkebb
               barátainak, lázadó csillogással mutatva meg, mit csinálna, ha nem színá el ez a
               tintarabszolgaság az idejét, amelyben a sok írástól, kis hús-púp nőtt a jobbkeze
               nagyujján, ahová a tollat szokta szorítani.</p>
            <p>Harsányi nagyon szép fiú volt. Szilárd orra és álla makacs akaraterőt és büszkeséget
               fejezett ki. Nyelveket tanult, nem csinált adósságot. Imponált nekem. Azonkívül
               szerettem is, mert a kabáttalanság idején nekem adta az überciherjét. Ezüstszürke
               kabát volt. Végig azt viseltem Kolozsváron, egészen addig, amíg a sok használattól
               úgy megvékonyodott, és szertefoszlott, mint a pókháló.</p>
            <p>Harsányi Incze Sándorral lakott a Deák Ferenc-utcában. Együtt csinálták a »Színházi
               Ujság«-ot. Azt hiszem, fiatalabb lapkiadó nem szerepelt még az országban Inczénél.
               Hiszen ő is húsz év körül járhatott akkoriban. És már multja is volt. Volt egy
               rendes, felnőtt, politikai napilapja, amely egyhavi fennállás után
               tőkefölmorzsolódás miatt becsületben megszűnt. Incze elevenebben mozgott a higanynál.
               Mintha több példányban lett volna jelen a városban, az ember szinte egypillanatban
               látta kijönni a Biró-patikából, berohanni a Kikakkerbe, Janoviccsal sétálni a
               színház előtt, holott talán egyik helyen sem volt, hanem otthon aludt, vagy a
               rikkancsokat ellenőrizte, vagy éppen Tordán volt, vagy Besztercén, esetleg valami
               egészen elképzelhetetlen helyen tárgyalt nyomdahitelért.</p>
            <p>Rendkívüli, tervcsináló optimizmus jellemezte. Igaz, hogy a szerencséjére sem
               panaszkodhatott. Ez a szerencse egészen apró vállalkozásaira is rányomta a
               bélyegét. Például néhányszor bukészivarban biliárdoztunk. És mindig megnyerte a
               partit, holott biztosan én játszottam jobban. Hát nem szerencse ez? Bár egy kis
               pechje is megnyilvánul itt, mert ha nyert is, még mindig nem kapta meg tőlem a
               szivarokat.</p>
            <p>Én néha-néha írtam abba a régi Színházi Ujságba, amely flachgépen készült és nem
               szolgált az olvasónak színes klisékkel és karácsonyi ajándékokkal. Mégis virágzott,
               mert helyénvaló, korszerű ötlet szülte. Kolozsvár imádta a színházat. És a publikum
               boldogan olvasott el minden betűt, amely kedvenc színészeiről mondott valamit.</p>
            <p>A színház-láz benne volt akkor mindenkiben. Magam is őrjöngtem érte, hogy színházi
               dolgokról írhassak. Beteljesedett boldogság volt tehát, amikor az »Ujság«-tól
               átkerülhettem Herczeg Jenő kollégám lapjához (milyen átkozott hálátlanság, hogy
               elfelejtettem a címét) és reszortjaim közé megkaptam a színházat is.</p>
            <p>Új munkahelyemet egy ambíciózus falusi magyar kisnemes, péchujfalusi Péchy Pál
               politikai törekvése alapította. Baczur Gazsi-bajuszú magyar volt, zsinóros, fekete
               dolmányt és cugos cipőt viselt. Fokossal a kezében jött be a környékből Kolozsvárra,
               képviselő szeretett volna lenni, választás előtti időben csinálódott az ujság, a
               propaganda alátámasztására.</p>
            <p>Édes, kis provinciális vállalkozás volt. Mindössze egy keskeny bolthelyiség a Deák
               Ferenc-utcában, szemben a Grand-kávéházzal. Az üvegkirakat belső oldalát bemeszelték,
               hogy ne lehessen az utcáról belátni a »redakcióba«. És bent, a keskeny
               bolthelyiségben együtt volt minden: szerkesztőség, kiadóhivatal, expediciós-osztály.
               Még a nyomda is. Éjjel, mialatt a másnapi színikritikát fogalmaztam, ott járt
               dübörögve, két méternyire az asztalomtól, a bolt végében, a régi kerekes gép. Így
               főtt kisüstön a lap. Kicsi méretek, de óriási remények között. Egészen miniatűr
               fizetésem volt, de tágítani tudtam a kereteken. Szerkesztőm nem tartozott a merev
               emberek közé. (Pedig most tréfából »gonosz« Herczegnek hívják az Otthonban.) Elég
               volt könyörögve ránézni, már nyúlt a nadrágzsebéhez, esküdözve, hogy »ez az
               utolsó«.</p>
            <p>Ennél a lapnál látta el a városháza és a külpolitika munkakörét Lengyel Ernő, aki
               akkor a kolozsvári egyetem kötelékeibe tartozott. Nagyon fiatal volt még, de nem
               hiszem, hogy más lett volna, mint amilyen most a Pesti Naplónál. És sajnáltam, mert
               láttam, hogy műveltsége és ambíciója miatt olyan kínnal mozog provinciális határaink
               között, mintha egy hadihajót egy lavór vízbe tennének.</p>
            <p>A kolozsvári színház, amelynek kritikusa, habitüéje, barátja és ellensége lettem
               egyszerre, abban az időben kitünő intézmény volt. Sok minden járult hozzá, hogy azzá
               váljék. Legelsősorban a bőség, amely két forrásból: az igen jelentékeny állami
               szubvencióból és a jómódú kolozsvári publikum rajongásából táplálkozott. Főkép ez a
               két körülmény tette lehetővé, hogy az igazgatónak, Janovics Jenőnek rendkívül
               szervező talentuma, munka-morálja és ambíciója olyan színházat teremtsen Kolozsváron,
               amely mindenféle szempontból kiállotta a versenyt, sőt a programmja változatosságát
               tekintve, talán még érdekesebb is volt édesanyjánál, a pesti Nemzetinél. Kenyeret
               keresett és ezenkívül kétféle hivatást teljesített egyszerre. Mert az operett mellett
               a műsor teli volt nemcsak a hivatalból ápolandó klasszikusokkal, hanem egész csomó
               olyan modern darabbal is, amelyek progresszív művészi szándékokat árultak el, és
               minden pesti mult nélkül, mindjárt Kolozsváron kerültek színre. Azt hiszem, ilyen
               volt például Maeterlinck Mária Magdolnája is, amelynek igen kitűnő előadására még
               most is világosan emlékszem.</p>
            <p>Csakhogy a színház nagyon kényes üzem. És nincs a világon olyan igazgató, akinek ne
               lenne ellenzéke. Ebben egyforma Párizs Reszege-Süly-Sáppal, mind a két helyen
               természetes az intrika, a külső és belső torzsalkodás. Így Kolozsváron is volt egy
               elégedetlen balpárt, amely szorgalmasan kereste a kákán a csomót. Én azonban
               akkoriban meggyőződéses mameluk voltam. Igazán minden zsold vagy egyéni érdek nélkül.
               Önzetlenül és mélyen szerettem a színházat, amely voltakép igazi otthonom volt.
               Jólesett, hogy olyan fesztelenül járhatok folyosóin. Az elsőemeleti cukrászdában,
               ahol Károlyi cukrász csemegéit árulták a szünetben. Lent a földszinten, a kulisszák
               között, az öltözőkben. Hogy olyan szabadon mehetek be előadás közben is a bordószín
               homályba borult nézőtérre, mint egy fiatal családtag.</p>
            <p>Hanem aki sokat jár színházba és az öt érzéke ép, annak okvetlenül bele kell
               bonyolódnia valami női dologba. Én is belekeveredtem volna biztosan, ha nem őriz meg
               a gyávaságom és ha nincsenek szakadatlanul olyan anyagi gondjaim, amelyek megaláztak
               önmagam előtt és el is foglalták egész akaraterőmet. Hiszen még így is elkezdett
               bennem pöntyögni valami, ahogy a zenekar stimmel, mielőtt komolyan játszani kezdene.
               Milyen komikusan pikáns kényszer az ilyen vallomás, ennyi idő után. De mivel nem
               ártok vele senkinek, hát elmondom inkább, hogy egyszerre két színésznőbe kezdtem
               olyan szerelmesféle lenni. Bizony, egyszerre kettőbe, amíg az ember fiatal, győzi
               fantáziával. Az egyik Hettyey Aranka volt. Nem is ismertem, sokkal nagyobb úrnő volt,
               semhogy a színe elé juthattam volna, sőt még ma sem ismerem személyesen. Az tetszett
               rajta, hogy olyan magas és hajlékony. Valami liliomszerűt, a jó racet éreztem rajta.
               Borzasztón tetszett, ahogy a ruháját viseli, a kezét tartja, a nyakát emeli. Francia
               társalgási darabokban a »veszélyes« asszonyt játszotta. El tudtam hinni a személye
               körül felkorbácsolt indulatokat. A másik »ügy« Dezséri Gyulának, a zseniális, öreg
               színésznek a nevelt leánya, Dezséri Emma volt. Ez a dolog úgy kezdődött, hogy egyszer
               azon kaptam rajta Dezséri Emmát, amint valami unalmas darab fárasztó előadása alatt,
               ahelyett, hogy a színpadra figyelt volna, megbujva a nézőtér utolsó sorában, egy kis
               könyvecskét próbált olvasni a sötétben. Odalestem, hogy miféle könyv az, amely miatt
               így vakoskodik egy fiatal vidéki színésznő. Puskin »Anyegin«-je volt. Ez felgyujtotta
               a képzeletemet. A lelki fínomságnak, a művészi érzékenységnek gazdag adományaival
               ruháztam föl a sötétben olvasó leány személyét. Igaz, hogy Dezséri Emma különben is
               olyanféle volt, amilyet én szeretek. Nagyon fekete. Feketehajú, feketeszemű. Olyan
               feketebőrű, ami szinte zöldet mutat lámpavilágnál. Vele már messzibbre jutottam.
               Megismerkedtünk. Egyszer együtt fagylaltoztunk a Thália-kávéház terraszán és egyszer
               hazakísértem a Jókai-utca és Búza-utca sarkára. Nem hiszem, hogy sejthette volna,
               milyen módon érzek iránta. Ezt egy mozdulattal, egy szótaggal nem árultam el. Egész
               úton színházi dolgokról beszéltünk. Legtöbbet arról, hogy kellett volna helyesen
               kiosztani a Sasfiókot.</p>
            <p>Szóval remekül éltem. Kártyáztam, biliárdoztam, tüzes fiatalemberekkel vitatkoztam,
               színházi kritikát írtam, egy kicsit olvasgattam, egy kicsit szerelmes voltam, éppen
               csak annyira, hogy langyos legyen körülöttem a levegő. És mégis, bármennyire
               szerettem környezetemet, - itt olyan hosszú sor portrét tudnék közölni, hogy még a
               kísérlete sem férne el ennek a kisszabású visszaemlékezésnek a keretében - kezdett
               fárasztani fél-tétlen életem.</p>
            <p>Édes dolog volt ott lenni. Viszont nem láttam semmi célját, hogy miért vagyok éppen
               Kolozsváron? Hiszen vizsgáról szó sem lehetett, a Kovács Dezsőnek szóló protekciós
               levelet elvesztettem. Már az apám is tudta, hogy végleg elujságírtam magamat. Nem
               leveleztünk. De tudtam, hogy nem haragszik. Valaki, aki Pestről jött és találkozott
               vele, elmondta, mennyire büszke, hogy nem kérek pénzt. Bevallom, erre én is büszke
               voltam. Úgy éreztem, hogy emiatt valami egyenrangúságféle kezd fejlődni köztünk. Nem,
               mintha túlságosan sokra becsülném a pénzt. Hanem, mert arra gondoltam, hogy az »öreg«
               most már valahogy inkább vehet emberszámba, amióta nem látszom olyan teljesen
               tehetetlennek.</p>
            <p>Jött egy szerencsés kártyás-passz. (Nekem ne szidják a kártyát, igaz, hogy sok
               gyilkos keserűséget okozott sorsomban, de sokszor szét is törte koldus
               bilincseimet.) Összenyertem annyi pénzt, amennyi elég volt vasúti jegyre Budapestig,
               sőt vissza is, ha a vállalkozás szerencsétlenül végződik. Elhatároztam, hogy
               fölrándulok Pestre, meglátogatom az apámat, akit nagyon szerettem volna már látni.
               Vagy lehet, hogy talán nem is rajtam, hanem rajta mult a dolog. Talán eszébe
               jutottam, kíváncsi lett rám? Csakugyan, ha visszagondolok, nem is bennem volt a
               cselekvés forrása. Valami vonzott, valami tőlem messzi fekvő és mégis hozzámtartozó,
               mint a vasat a mágnes.</p>
            <p>Kicsit még maradtam. Nem olyan könnyű dolog Kolozsvárról elmenni. Éppen ősz volt.
               Erdélyben az ősz csodálatos. A Sétatér már rozsdaszín díszébe borult, de a Szamosban
               még lehetett fürödni. Szinte olyasmit éreztem, hogy hűtelenség elmenni. Miért? -
               kérdezte bennem valami csalódottan és fájdalmasan. Húztam, halasztottam a dolgot.
               Belekapaszkodtam mindenbe, amibe lehet. Terminusokat adtam magamnak: ha holnap este
               is nyerek, elutazom. Nyertem. Megvárom a »Pippa táncol« premierjét. Lezajlott. És még
               mindig ott ültem, zsebemben a nyugtalankodó pénzzel, amely kalandra izgatott.</p>
            <p>Egy este megláttam Körmendy Kálmánt (már nem laktunk együtt), konflison ült, amelyik
               éppen a Minorita-utcából fordult ki. Koffer volt a kocsi bakján. Megállítottam:</p>
            <p>- Hová mész?</p>
            <p>- Pestre! - felelte ideális színészi baritonján a barátom.</p>
            <p>- Miért?</p>
            <p>- Családi ügyben. Két nap szabadságot kaptam »Jenőtől«.</p>
            <p>- Na várj egy kicsit - mondtam lángragyulva. - Megyek veled.</p>
            <p>Gondolhatják, hogy nem kellett sokat pakolnom. Tíz perc mulva már ott ültem Körmendy
               mellett a konflisban. A Newyorkban kértünk egy pakli kártyát. Csucsáig kettesben
               huszonegyeztünk. Akkor a római arcélű Liliom, mivel nyereségben volt, rávonta a
               lámpára az ernyőt. Behúzódtunk a reszkető kupé két sarkába, aludtunk.</p>
            <p>Hajnalban érkeztünk Pestre. Elmentünk a klasszikusan békebeli Hungária-fürdőbe, a
               Dohány-utcában. Befizettünk minden gyönyörbe. Megmasszíroztattuk magunkat, hajat
               nyirattunk, manikűröztettünk, odaadtuk a ruhánkat vasalni. A fehér fürdőköpenyben,
               mint két fiatal római, fölmentünk a közismert liften a büffébe. Virslit és
               lazacszendvicset ettünk, aludtunk két órát a templomi csöndességű, homályos, nagy
               pihenőteremben.</p>
            <p>Délre járt, amikor lekerültünk a rosszszagú, szűk Dohány-utca nyüzsgésébe. Hallottam
               a körúti villamosok csöngetését. Kolozsvár havasi lehellete, lassúbb ütemű, nyájasabb
               mozgása után úgy éreztem, mintha nem más városba, hanem valami messzi, egészen más
               égtáj alatt fekvő, másfajtájú országba kerültem volna vissza.</p>
            <p>Tudtam, hogy apám megint a rendes helyén lakik, a Margitszigeten, a Kis-szállodában.
               Kis batyúmmal konflisba ültem:</p>
            <p>- A Szigetre! - mondtam foghegyről a kocsisnak.</p>
            <p>*</p>
            <p>Szerencsém volt. Mindenféle szempontból kitűnően érkeztem. Apám már ébren volt, éppen
               reggelizett, felkönyökölve az ágyban, amikor váratlanul rányitottam az ajtót. A
               zsaluk kitárva, vidám napfény, őszszagú meleg árasztotta el a rendetlen szobát,
               amelyben a ruhaszekrények ajtajai nyitva voltak, az asztal ferdén állott, egy szék
               föl volt borulva, mintha földrengés rázta volna meg az épületet.</p>
            <p>Apám is »jó pásszban« lehetett, biztosan nyert az éjjel, mert az éjjeliszekrényén a
               szivarhamu közt nagyhalom bankó feküdt. Sőt az ágy előtt, a föld is teli volt
               pénzzel, forintokkal és koronákkal, ahogy az ezüst kigurult hanyagul ledobott
               nadrágjának a zsebéből.</p>
            <p>Biztosan nem is annyira én, inkább a pénz, a napsütés, a reggeli utáni optimista
               hangulat csinálta, hogy apám olyan kitörő örömmel fogadott, amikor meglátott az
               ajtóküszöbön.</p>
            <p>Széttárta karját:</p>
            <p>- Hahó, Sándor! Nahát, ez kísérteties! Becsületemre mondom, megálmodtam az éjjel!</p>
            <p>Magához ölelt, összecsókolództunk. Újra éreztem, mint a Damjanich-utcában, apám
               ébredésének jellegzetes illatait. A kávé- és szivarillatot, a parádivíz szagát.
               Láttam a párna csücskén egy kávécseppet és láttam a széttört kifli morzsáit a tálcán.
               A távollét csakugyan sokat használt nekem. Ezer kis jelből éreztem, hogy apám sokkal
               jobban szeret, mint bármikor eddig az életben.</p>
            <p>- Mutasd csak magad! - mondta és félelmes, zöldesbarna szemét összehúzva, vizsgálni
               kezdett.</p>
            <p>A nap éppen a szemébe sütött a nyitott ablakon át. Hunyorgatott.</p>
            <p>- Nem látlak jól. Eridj csak oda a szoba közepére. Sétálj fel és alá egy
               kicsikét.</p>
            <p>Sétálnom kellett a szoba közepén. Apám úgy vizsgált, felkönyökölve az ágyban, mint
               egy versenylovat. Meg volt elégedve velem. Észrevett minden apróságot:</p>
            <p>- Jó kondícióban vagy. Jó gúnyád van. A hajad is jól van megnyírva!</p>
            <p>Megnézte a cipőm, az ingem, a nyakkendőm. De hát én éppen nagyon rendben voltam,
               újdonat-újonnan kistafírozva a kártyanyereségekből. A nyakkendőm nem tetszett neki.
               Rögtön le is vétette:</p>
            <p>- Ott a kaszniban van egy setétbarna kravátli. Kössed fel azt. Ilyen pettyes
               kravátlival nem ülök veled egy asztalhoz.</p>
            <p>Mialatt a nyakkendővel bíbelődtem, megkérdezte:</p>
            <p>- Hol a cókmókod?</p>
            <p>- Itt.</p>
            <p>- Hol? Mi az az itt?</p>
            <p>Egy kicsit megszeppentem, hogy túlmerész voltam.</p>
            <p>- Itt a szállodában. Itt vettem ki szobát arra a pár napra, amíg itt vagyok. Nem
               olyan drága. Bőven van mindenre pénzem. És nem szeretnék nagyon messzi lenni
               apától.</p>
            <p>Az »öreg« szemében volt egy kis humoros csillogás, ahogy rámnézett a trabukó füstjén
               keresztül:</p>
            <p>- Neked pénzed van?</p>
            <p>- Van! - feleltem önérzetesen, mintha nem is lenne úgy, hogy ha ez a pár forintom
               elfogy, mehetek vissza Kolozsvárra, élni tovább a levegőből.</p>
            <p>- Mutasd! - mondta kíváncsi hitetlenséggel apám.</p>
            <p>Volt vagy százhúsz koronám. Akárhogy húzódoztam, muszáj volt előkaparni és
               megmutatni.</p>
            <p>Az »öreg« úgy nézte a markomban a pénzt, olyan bámulva, mintha nem akarna hinni a
               szemének. Végre jókedvűen elmosolyodott. Csöngetett a szobalánynak:</p>
            <p>- Viki. Ide a dívánra vessenek ágyat a fiamnak! - és rámutatott a púpos, biedermeier
               kanapéra, amely valamivel hosszabb volt, mint a Körmendy-féle, viszont
               kiflialakú.</p>
            <p>Az öreg felöltözött. Csak úgy, a hálóingre (kénsárga hálóinge volt) a kabátot.
               Papucsban jött le ebédelni a vendéglő nyitott terraszára, amely üres volt jóformán. A
               nyári szezon már elmúlt. A tömeg elmaradt. Csak a legfinomabb életművészek jöttek ki,
               gyönyörködni az októberi Margitsziget hervadó pompájában.</p>
            <p>Tudom, hogy Varsányi Irén ebédelt kint, arra is emlékszem, hogy fehér blúz volt
               rajta. Sőt az óra különös fontossága miatt azt sem felejtettem el, hogy Szőts Pál és
               Farkasházy Zsigmond ültek még oda az asztalhoz.</p>
            <p>Pénzt éreztem a zsebemben. Tudtam, hogy rosszabb dolog nem történhet, ha elvesztem
               apám kegyeit, mint hogy vissza kell utaznom, a szegényekhez oly jóságos Erdélybe,
               tehát valamivel függetlenebbül mertem viselkedni, mint régen. Sőt, amikor fizetésre
               került a sor, olyan mozdulatot tettem a főpincér felé, mintha én is fizetni
               akarnék.</p>
            <p>Apám jókedvű fölháborodással utasított rendre, aztán diadalmas nevetéssel fordult a
               felnőttekhez:</p>
            <p>- Mit szól hozzá, Irén? Ez a taknyos a zsebéhez mer nyúlni, amikor velem ebédel!</p>
            <p>A »felnőttek« rámnéztek:</p>
            <p>- Hány éves vagy? - kérdezte Farkasházy.</p>
            <p>- Tizenkilenc multam! - feleltem elpirulva.</p>
            <p>Sokféle érzés dolgozott bennem. Zavarba ejtett, de büszkévé is tett, hogy a
               közfigyelem rámirányult. Viszont a lelkem mélyén bántott, valami felszínes hiúságot
               éreztem abban, hogy apám olyan hangosan dicsekedett velem. Éreztem, hogy ebben van
               valami hazugság a részemről. Hiszen én nem vagyok sem olyan önálló, sem olyan jómódú,
               mint ahogyan apám beállított társasága előtt. Úgy éreztem, hogy becsületes dolog
               lenne feltárni mindenki előtt valódi helyzetemet. Hanem persze, nem mertem
               megszólalni. Hagytam, hogy úgy bánjanak velem, mint egy acélos, a pályáján
               energikusan és sikeresen előretörő fiatalemberrel. Csak magamban sóhajtottam,
               mennyire nem felelek meg annak, ahogyan rámnéznek. És lemondón gondoltam rá, hogy
               talán már holnap el fogok párologni Pestről. Mindenesetre jóval hamarabb, mielőtt
               bárki is, főkép apám észrevegye, hogy éppen olyan tehetetlen vagyok, mint
               régebben.</p>
            <p>De a sok izgalom és szorongás dacára is szép volt az egész nap. Az ebéd. És utána a
               pihenő a kis szálloda miniatűr hidegvízgyógyintézetében. Elhallgattam, hogy a napot
               gőzfürdővel kezdtem. Talán csak a hatásos mondat kedvéért: »egyenesen a vonatról
               jövök, bocsásson meg apa, hogy így össze vagyok gyűrve!« Most rögtön megihattam ennek
               a fél-hazugságnak a levét. Likacsosra voltam ázva a Hungária forró medencéjétől,
               gőzkamrájától, a vállam még mindig fájt, úgy megropogtatott egy herkulesi masszőr. És
               az apám ellentmondást nem tűrő parancsára újra meg kellett fürödnöm. Nem szólhattam
               egy szót sem. Be kellett másznom a jódszagú fakádba. Rámbocsátották a forró vizet, a
               gőzt, a tusst. Ott is megragadott rettentő markaival a viaszosvászon kötényű
               fürdőmester. Habban, forróságban, gőzben úsztam. Sikáltak és dögönyöztek. Pedig álmos
               voltam és elázott. Szerettem volna egy órácskát aludni, valami száraz helyen.</p>
            <p>Fürödtünk, pihentünk, szivarra gyujtottunk. És beszélgetés közben titkos örömmel
               jöttem rá, hogy többet tanultam és láttam Kolozsvárott, mint képzeltem volna. Egy kis
               eredeti magyar földrajzot tanultam, valami sejtelmem támadt a politikáról, ahogy az
               erdélyi társadalom fel van építve, a havasi paraszttól, aki igába kötött fekete
               bivalypárja mellett cammog be a Monostori-úton a városba, egészen a piros zsinór
               négyszögébe foglalt mágnásokig.</p>
            <p>Apám hallgatott, figyelt. Mintha valami jutalmat adna, úgy jegyezte meg szivarja
               mellől:</p>
            <p>- A beszéded nagyon megtisztult. Vigyázz! Ne engedd magad elrontani.</p>
            <p>Hat óra lett. Konflisba ültünk, ledöcögtünk az Otthonba. A kapu előtt búcsúzni
               akartam:</p>
            <p>- Kezit csókolom. Holnap délig ugye, nem látom?</p>
            <p>Az »öreg« egy pillanatig habozott, aztán, mintha elvetné a kockát, kimondta:</p>
            <p>- Gyere be!</p>
            <p>A savanyú Dávid a régi barátság halvány mosolyával vette el kabátom a ruhatárban.</p>
            <p>Ez roppant karrier volt. Mint apám vendége, szinte egyenrangú félként léptem be a
               zsibongó nagyterembe, amelyben füst volt, villanyfény és számtalan kártya-párbaj a
               nyüzsgő asztaloknál.</p>
            <p>Nem tudtam tájékozódni. Zavartan köszöntem jobbra-balra. És nem tágítottam egy lépést
               sem apám sarkából. Talán megszánt, talán a terhére voltam. Nem tudom már. De
               egyszerre csak odafordult a körülöttünk csoportosuló társasághoz:</p>
            <p>- Miért nem kártyázik valaki ezzel a fiúval?</p>
            <p>Végre hosszú keresgélés, mosolygó húzódozás és kapacitálás után egy korán kopaszodó,
               nagyfejű fiatalember hajlandónak mutatkozott, hogy kaszinózzon velem.</p>
            <p>Nyujtotta a kezét:</p>
            <p>- Reich Jani vagyok.</p>
            <p>Leültünk. A pincér elénk tette a táblát, krétát, a selyempapírba csomagolt,
               tisztított francia kártyát. Ennek az eseménynek volt valami vicces jellege, valami
               csemegeszerűsége. Az emberek mosolyogtak, egész sor kibic verődött össze a hátam
               mögött.</p>
            <p>Én akkor már remekül tudtam kártyázni. Muszáj volt megtanulnom. Rákényszerített az
               irgalmatlan szükség. Nemcsak az ászokat és a pikkeket, vagy a nagykaszinót tartottam
               számon. Tudtam minden kártyáról, mi van kint, mi van bent? A partnerem legkisebb
               reflexe pontos kémjelentés volt a számomra. Szerencsém is volt, nyertem. És három
               parti után, amikor a fölényem észrevettem, elbizakodott kunsztokat csináltam.
               Brillírozni akartam a nézőközönségem előtt, meg aztán éreztem is, hogy az ellenfelem
               normális ravaszsága semmi az én farkas-nyomorban edzett tudományomhoz képest.
               (Úristen! Hányszor lenyúzták később a bőröm, minden tudományom ellenére.) Az
               antrémnak óriási sikere volt. A kibicek összesúgtak a hátam mögött. Nevettek,
               helyeseltek, csúfolódtak a partneremmel, hogy egy gyerek »levágja«. Hírvivők mentek
               apámért, hogy jöjjön, nézze meg, mit csinálok?</p>
            <p>Az »öreg« jött. Büszkeségtől dagadozva állt oda a hátam mögé. Nem láttam, csak
               közelségének melegét éreztem, mintha a nyakamba lehellt volna valaki. Hallottam a
               hangját:</p>
            <p>- Nem ismerem ezeket a francia-kártyás játékokat. Mondjátok, tud a fiú?</p>
            <p>Krúdy Gyula is ott volt kibiceim között. Föltornyosodva a magasba, féloldalt
               billentett fejével. Mintha a plafonról ereszkedett volna le mély hangjának elismerő
               harangkongása:</p>
            <p>- Hosszú kötélre lehet engedni a gyereket!</p>
            <p>Apám százszor annyira örült neki, hogy nyertem, mint én magam. Diadalmasan hurcolt
               körül mindenfelé az óriási teremben. Csoportról-csoportra eldicsekedett vele, hogy mi
               történt, mintha Isten tudja, miféle nagy dolog lenne.</p>
            <p>Jutalmul egész nap együtt maradtunk. A Pannóniában vacsoráztunk, már nem emlékszem,
               hogy kikkel? Aztán a Newyork kávéházba mentünk, ahol hajnalig ültünk együtt Gárdonyi
               Gézával.</p>
            <p>Amikor végre hazaértünk és lefeküdtünk, kiflibe hajlítva magam a díván alakjához,
               elgyöngülve és mámorosan a sok élménytől, reszkető aggodalommal megkérdeztem:</p>
            <p>- Sok lesz, ha egy hétig Pesten maradok?</p>
            <p>Apám eloltotta a nap utolsó cigarettáját az éjjeliszekrény márványlapján, megitta a
               tejfehéren felhőző altatót a félpohár vízben. Kicsit gondolkozott, aztán rám
               nézett:</p>
            <p>- Nincs értelme, hogy visszamenj Kolozsvárra. Nincs perspektívája. Jó volt, hasznos
               volt, de elég volt.</p>
            <p>Ez boldoggá tett. A nap sikerét éreztem ebben a mondatban. Viszont ezerféle aggodalom
               tört föl bennem, hogy megint csak a nyakába esem, ahogy lelepleződik régi
               ügyetlenségem. Elszoruló torokkal mondtam:</p>
            <p>- Igen, apa. De miből fogok én itt megélni?</p>
            <p>Az öreg elkattantotta a villanyt. Már a sötétben felelte:</p>
            <p>- Miből? Majd csak valamiből. Azt hiszed, én tudom, hogy miből élek?</p>
            <p>Csönd volt, sötétség. Aztán hallottam, ahogy apám elfészkeli magát a párnán. És
               megint a hangja:</p>
            <p>- Na szervusz, fiam. Aludjunk!</p>
            <p>*</p>
            <p>Ottragadtam apámnál. Egy szobában lakni vele, nagy büszkeség volt, de nem volt
               egészen kellemes. Mégpedig azért, mert rabszolgai módon hozzá kellett idomulni
               lefekvés és fölkelés dolgában. Amikor ő bevette az altatót és eloltotta
               éjjeliszekrényén a villanyt, rám nézve is befejeződött a nap. Vége volt. Még csak nem
               is olvashattam. Ha tudtam, aludtam, ha nem, szöszmötölés nélkül kellett feküdnöm a
               kiflialakú dívánon. És addig tartott az éjszaka, amíg ő föl nem ébredt. Viszont ha ő
               fölébredt, föl kellett kelnem, akármennyire szerettem volna még heverészni. Nem tűrt
               az ágyban.</p>
            <p>- Az is disznóság, hogy én fekszem - mondta, törökösen pöfékelve szivarjából, - de
               két vetetlen ágy már egészen útálatossá teszi ezt a szobát.</p>
            <p>Gyermeki ragaszkodásomnak jól esett, hogy alkalmazkodnom kellett. Hanem már kezdtem
               egy kicsit férfi lenni, önálló szokásaim fejlődtek. Dolgaim támadtak este. Idegessé
               tett, hogy annyira nem vagyok a magam ura. És amit lehetetlennek tartottam volna még
               három héttel előbb is - nemcsak, hogy nem elégített ki ez a tökéletes együttlét,
               hanem nyomasztott, sőt életreszította bennem a kritika parázsát. És halkan, gyáván,
               alattomosan, de nagyon szívósan elkezdtem szabadságharcomat apám néhány tirannusi
               szokása ellen.</p>
            <p>Valami külön, kis szobát szerettem volna. Mindegy, hogy hol, de egyedül. Föltettem
               sunyi módon a kérdést, mintha színtiszta gyöngédségből fakadna:</p>
            <p>- Nem zavarom én apát? Mindig félek, hogy hortyogok álmomban.</p>
            <p>Apám gyanútlanul nézett rám, aranybarna török arcával. Melegen mondta:</p>
            <p>- Olyan csöndesen alszol, mint a nyúl. Néha félek, hogy meghaltál.</p>
            <p>- És ha köhögök? - makacskodtam tovább. - Reggel néha köhögni szoktam.</p>
            <p>- Csak köhögj nyugodtan! - felelte az »öreg«. - Engem nem bosszant az olyan lárma,
               aminek a forrása nem ellenszenves... - és egyszerre egészen más, aggódó hangon
               folytatta, megfeledkezve a maga dolgáról. - Nem szeretem, hogy köhögsz. Felviszlek
               Bálint professzorhoz. Bár nem hiszem, hogy komoly dolog lehetne. Olyan mellkasod van,
               mint egy bivalynak! - le kellett vetnem a kabátom. Apám komolyan nekifogott, hogy
               kikopogtassa a tüdőhangjaimat. Szerette hinni, hogy nagyon ért orvosi dolgokhoz.</p>
            <p>Íme, így változnak a körülmények. Egyszerre milyen felső pozícióba kerültem. Azt
               hiszem, a legtöbb apa és fiú között bekövetkezik az az állapot, amelyben a fiatalabb
               learatja természetes győzelmét. De én biztosan hibás vagyok abban, hogy túlságos
               hiún, túlságos elégtétellel éreztem meg ezt a kettőnk között beállott stratégiai
               átcsoportosítást. Ha igazán jó fiú vagyok, észre sem lett volna szabad vennem
               hatalmam gyarapodását.</p>
            <p>*</p>
            <p>Apró munkamorzsák adódtak. Cikkeket írtam a »Magyarország«-ba. Lehetett valami
               egészen jelentéktelen sikerem. Mert Szakács Andor, aki akkor a lapot szerkesztette, a
               harmadik-negyedik cikk után sokszor jóformán csak azt nézte meg, hogy mennyit ad ki
               nyomtatásban a kézírás, és nyomban kiutalta a honoráriumot. Még ma is emlékszem
               Szakács kézmozdulatára, ahogy előveszi íróasztala fiókjából a piros utalványfüzetet,
               ahogy a tollat bemártja és nyugodt, tiszta írásával kitölti a cédulán a
               rubrikákat.</p>
            <p>Azt hiszem, minden szellemi erőkifejtésben van valami azonosság. A jó írók, - ha már
               csinálják - rendesen jól is kártyáznak. Itt csak apám kivétel. Neki szegénynek
               sejtelme sem volt semmiféle játékról. És mégis játszott, pedig biztosan tudhatta,
               hogy kész prédája mindenkinek, aki kártyázni ül le vele. De már Mikszáthról azt
               hallom, hogy zseniális tarokkista volt. És a magam tapasztalatai is nagyon
               megerősítik ezt a föltevést. Sokat kibiceltem Krúdy Gyulának. A Nyírségi ködök
               írója, ahogy a ködök finomságait megérezte, olyan éles ösztönnel tudta követni a
               kártya titkos érverését. Fölötte ült a kártyának, mint a felhő. Nyomasztotta a
               partnert, fenyegette sötét nyugalma. A pénz mégis csak nagy dolog lehet, hogy azért
               annyian akadtak, akik nyerni mertek tőle. Aztán rengeteget ültem (negyedrészt
               kibicpénzért, háromnegyedrészt tiszta vonzalomból) Szép Ernő oldalán, amikor
               kaszinózott. Ő nagyon elkényesedett. Félek is, hogy megharagszik, amiért hozzá merek
               nyúlni ilyen belső dolgához. Holott csak azért teszem, mert ez is hozzátartozott
               életemhez. Szeretem Szépet, biztosan azért emlékszem húsz év előtt viselt ruháira, a
               nyakkendői színére, vitézkötéses bundájára, cizellált, ezüst cigarettatárcájára,
               amelyben purzicsán volt. Akkori időimnek legjobb percei közé tartozott, ha együtt
               ültünk és nyertünk valami civiltől. Szép is mesterien játszott. Amilyen kicsi,
               olyan ügyes. A játékának alapanyaga finom volt, mint a brüsszeli csipke, akár a
               versei, teliszórva számtalan ötlet élő sziporkájával.</p>
            <p>*</p>
            <p>Elmult néhány hónap. Kezdett a felnőttek közt való jelenlétemnek csemegeszerűsége
               veszteni vonzerejéből. Mind gyakrabban történt, hogy savanyúan néztünk egymásra
               apámmal. Nahát, itt volt megint az állóvíz, kellemetlen, pocsolyaszerű
               áporodottságával.</p>
            <p>Ekkor fordulat következett a sorsomban. Dungyerszky György, az a
               párbajsebhelyes-arcú, kékszemű, bácskai úr, akiről már beszéltünk korábban, meghívott
               a birtokára. Minden zsák megleli a maga foltját. Mert a dolog alapjában véve úgy
               állt, hogy Dungyerszkynek végtelen falusi magányában szüksége volt valami titkár és
               barát félére, akivel beszélgethet is, meg akire rá is bízhat néhány apró,
               elintéznivaló dolgot. Énnekem meg éppen remekül adódott, hogy végre valami tennivalóm
               akad, pláne olyan, aminek még egy kis pompás lustaság színe is van. Így kerültem
               lassanként mind jobban a bácskai milliomos szárnyai alá, akit a rövidség és az
               igazság kedvéért, ezentúl »Gyókó«-nak fogok nevezni.</p>
            <p>Persze, ez nem történt úgy, hogy leszerződtem hozzá személykörüli alkalmazottnak.
               Minden az első meghívásból fejlődött természetesen, símán, zökkenők nélkül. Egyre
               sűrűbben mentem le a Bácskába, egyre hosszabb ideig maradtam odalent. Míg végre
               valóságos otthonommá vált a kölpényi kastély sarok-vendégszobája, mahagóni bútoraival
               és ágyával, tükrös szekrényével, amelynek a tetején, karton kalapdobozban, ott volt
               Gyókó fekete viaszosvászonhúzatú, lószőrforgós ulánuscsákója.</p>
            <p>Nyár volt, amikor először lementem a Bácskába. Jól emlékszem az ókéri vasúti
               állomásra, ahol az állomásfőnök üveggömbös kertjének kerítése mögött várt a kölpényi
               hintó. Sárga, homokfutó, fedetlen hintó volt, Kölber híres gyárából. Minden
               eszembejut most írásközben. A két, piros pej amerikai telivért Sztrelának és Frolának
               hívták. A görbehátú öreg parádéskocsist Jóskának.</p>
            <p>Talán hét kilométer volt az út Ókér és Kölpény között. A fekete föld viola reflekszet
               vetett, izzott a délvidéki nap az árnyéktalan úton, amelyen a por is elsenyvedt
               szinte a hőségben. Trappolt a két piros amerikai. Keresztülmentünk Sóvén, egy kövérre
               hízott, tiszta sváb falun. Végre az utolsó kanyarodónál ott volt Kölpény. Az
               utcakezdő cigányputrik. Aztán maga a hosszú utca. Az eperfák és ákácok árnyékában a
               kis házak kerítése, köcsög a kerítéseken, tavalyi, sárga kukoricafüzérek a tornácok
               alatt.</p>
            <p>Parasztasszonyok jöttek ki a kerítéskapukon. Köszöntek a hintónak. Mindegy, hogy kit
               hoz. A kastélyba hozza. A kastély! A falu közepén, a tágas piacon, amelyen libák
               gágogtak, díszes kerítése mögött, színes virágágyakkal az előterében, büszkén
               világított fehér homlokával az úri ház.</p>
            <p>Csikorgott a kavics a kerekek alatt. Olyan homokos feljárója volt a kastélynak, mint
               Pesten a színházaknak. A lépcső alatt párologva állt meg a két pej telivér, a habos
               zablát harapva.</p>
            <p>Gyókó kint várt a teraszon, drapszín bricseszben, lovaglókamásliban. Marcona arcán a
               nyár verítéke és barnasága. Megölelt, mintha az öccse lennék. Aztán mindjárt ugratni
               kezdett:</p>
            <p>- Na, kíváncsi vagyok, hogy fogod bírni a falut? Mert itt nincsen ám kávéház, teli
               skriblerrel.</p>
            <p>Körülnéztem. A teraszról látni lehetett a piac óriási négyszögét, oldalt a kastélyhoz
               tartozó gazdasági udvart az istállókkal. A két szögleten a két szép templomot, a
               paplakot, a községházát, az iskolát, az utcatorkolatokat. Dél volt. A nap mézszín
               aranyában mozdulatlan forróság. Csak néhány légy zizzenő szárnya. Legyek és sárga,
               csíkos potrohú darazsak döngése. A gruppok felől vaníliaillat, a gazdasági udvarról
               kocsikenőcs szaga és trágyaszag vegyült a termékenységtől vastag levegőbe.
               Teleszívtam a tüdőm a természet meleg erejével:</p>
            <p>- A fenének kell kávéház. Torkig vagyok a kávéházzal.</p>
            <p>*</p>
            <p>Csakugyan, remekül »bírtam« a falut. Addig mindig városban éltem, azt sem tudtam, mi
               az a falu? Pompás szórakozás volt, amíg megismertem új környezetemet. Mi az, hogy
               falu? Milyen emberek élnek ott, milyen szokásokkal? Hogy függ össze a pap a
               jegyzővel, a jegyző a néppel, a nép a boltossal? Hogy ragyog a megyei adminisztráció
               élén az alispán? Mit jelent a főispán politikája? Ki a belügyminiszter? Mi függ a
               földművelésügyi minisztériumtól? Mi a hatalma, joga és kötelessége egy adósságmentes
               nagybirtokosnak? Mi a komló? Mire való a kender? Hányszor kell kapálni a kukoricát?
               Miféle trágyák vannak? Mi az a traktor? Mennyi a napszám? Mikor hasznos a szeszgyár?
               Mit jelent, amikor a járási szolgabíró kiszáll a községháza előtt a
               bricskájából?</p>
            <p>Lassanként tájékozódni kezdtem a végtelen síkságon, amely repülőgépről nézve,
               különböző gabonatábláival olyan lehetett, mint egy óriási sakk. Láttam a tavasz
               angol-zöld arcát, a virágzó gyümölcsfák fehér viharzásával. A nyarat, aranyló
               búzamezőivel és a tropikusan megnőtt kukoricákkal. Tudom, milyen az ősz, amikor jön a
               tarlók borostás szürkeségével. Hogy teszi el magát a természet pihenni, télen, a hó
               hermelinje alá. Hogy süllyed ilyenkor, délután négyre sötétbe a falu. A sötéten,
               derengő hó homályban csak egy sárga csillámon világít a kocsma ablakában a
               pálinka.</p>
            <p>Gyókó hálószobájában volt a család védőjének, Szent Györgynek, aranylapra festett
               képe. A pópát (azt hiszem Jócó volt a keresztneve) Gyókó néha meghívta ebédre. Mindig
               egyedül jött a pópa, a felesége folyton betegeskedett, vagy talán csak szégyelte
               magát. Szakállas, nagy, viaszpirosszájú, szép, falusi ember volt a pópa, mint egy
               megédesített arcú Rasputin. Bejött a kastély halljába. Selyemkalapját alázatosan
               letette a sarokba. Lüszter reverendájából előhúzta a zsebkendőjét, törülgette izzadt
               homlokát.</p>
            <p>- Fene meleg van. Nincs eső. Odasül minden...</p>
            <p>Ebédhez ültünk. És a pecsenyéig, rám való tekintettel magyarul folyt a szó. Aztán az
               első pohár bor után, - hiába volt a ház ura Park-klub tag, magyar nagybirtokos,
               tartalékos ulánus tiszt, pajtása a Trappverseny-egyesület dzsentri urainak, hiába
               hordott angol ruhát és Prix-féle fehérneműt - a vér, a fajta, a leküzdhetetlen benső
               elintézte, hogy egyszerre csak elkezdtek szerbül beszélni. Eleinte egy szót sem
               értettem abból, amit mondanak. Kikapcsolva a dolgaikból, ezer mérföldnyire kerültem
               tőlük ugyanannál az asztalnál. Unatkoztam és nehezteltem. De nem éreztem semmi
               támadást a nyelvükben az én másféle nációm ellen. Szerettem a szerbeket. A sovány,
               fekete parasztokat. Volt bennük valami nyilt és bátor. Férfihomlokot visel ez a
               naptól elszenesedett színű nép. Jól esett, amikor félremagyarázhatatlan apró jelekből
               észrevettem, hogy ez a rokonérzés kölcsönös.</p>
            <p>Bácskai mulatság! Hát ezt is tudom, hogy micsoda. Ismerem a vad hangulatot, amikor a
               duhaj ordítás elnyomja a cigány hegedű vinnyogását. Amikor pertu lesz mindenki,
               összecsókolózik és összevész. Hányszor láttam az asszonyok egér-menekülését,
               becsukózkodásukat a szobájukba, amikor a férfiak már elveszítettek minden zabolát.
               Milyen nevetség, amikor a jegyző négykézláb megy haza az utcán, meszes kabáttal. Hogy
               válik mákonnyá az ital, hogy alszik el a legerősebb is, ráborulva az asztalra,
               amelyen az összegyűrt abrosz csupa borfolt, kidöntve a tócsákba a sótartók
               piros-fehér só és paprika kúpja.</p>
            <p>Sok ilyen borlehelletű hajnalt értem meg, amikor aztán a katzenjammeres házon másnap
               délig nem nyitották ki a zsalukat. De mégis a legtöbbet józan és munkás volt a nap.
               Aludttejjel és vesztfáliai sonkával kezdődött. Folytatódott nagy kocsikázásokkal a
               kövér, kétezer holdon. Kimentünk az amerikai ménesbe. Hallatszott messziről a boxba
               zárt fedezőmén szerelmet követelő csődörnyerítése. Kint a korlátban pedig, a hosszú
               fűben, méltóságosan nagy hasat eresztve legelésztek az anyakancák ideges
               kiscsikóikkal az oldalukon.</p>
            <p>Ültem a kocsin. Néztem, hogy veszekszik Gyókó ispánnal, kertésszel, ménesmesterrel.
               Fürödtem a zsilipnél a Ferenc-csatornában. Néha lementünk egészen a Dunáig, ahol
               nádasai és vadvizei közt szétterülve hömpölygött a hatalmas folyó, mintha a pesti
               kőpartok és hidak vaskapcsai közül kiömölve, kényelmes sóhajjal nyujtóztatná szét
               hullámait.</p>
            <p>Milyen könnyű dolgom volt. Neveket adtam a versenylovaknak. Megfogalmaztam néhány
               privát levelet. Elmeséltem a kényelmes nagyúrnak azoknak a könyveknek a tartalmát,
               amelyekre kíváncsivá tettem. Politizáltunk. Pasziánszot raktunk. Észre sem vettük,
               már elmúlt a nap. Lámpát kellett gyujtani, amelyet körülröpködtek nyáron a
               vacsoravesztő pillék.</p>
            <p>Tíz órakor már kész éjszaka volt. Csillagos éggel, nagy csenddel, tücsökcirpeléssel.
               Gyókó ásított, nyujtotta a lábát a kis segédinasnak, hogy fűzze ki a cipőjét.
               Visszavonultam én is a mahagóni fényű sarokszobába. Meggyujtottam az éjjeliszekrényen
               a két gyertyát. Mosdottam. Aztán odaálltam a polchoz, néztem a könyveket. Válogattam,
               melyiket vegyem hálótársnak az ágyba?</p>
            <p>A Dungyerszkyek birodalma valóságos külön ország volt a Dél-Bácskában. Sokezer hold
               elszórva Szenttamás, Kölpény, Dunacséb, Újvidék, Törökbecse határán. Szenttamáson a
               mag. Az ősi ház puritán udvarával és puritán bútoraival. Ez volt a vagyonalapító ős
               rezidenciája. Gyókó apja, az öreg Dungyerszky Lázár, hatalmas termetű aggastyán volt.
               Kurtára nyírt, fehér hajával, rettentő vállával mozdulatlanul ült az asztalfőn.
               Körülötte evett a család. Ő már esztendők óta nem vacsorázott. Este kellemes, de nem
               hasznos enni. Az öreg úr pedig soha nem az élet kellemes oldalát választotta.
               Biztosan ettől lett hallgatásában is olyan félelmesen tiszteletet parancsoló alak,
               mint Rettenetes Iván.</p>
            <p>Hallottam, hogy Ischlben találkozott Ferenc Józseffel, a királlyal. Hosszú ideig
               sétáltak, beszélgettek. Megkérdeztem:</p>
            <p>- Milyen ember a király?</p>
            <p>- Öreg! - felelt egyetlen szóval Dungyerszky Lázár. Látni lehetett rajta, hogy ez a
               király-találkozás milyen jelentéktelen epizód üzleti útjai mellett, amelyeket a
               megyében tesz, kopott, fekete hintóján, a bakon bocskoros parasztkocsissal,
               fáradhatatlanul, hajnaltól estig, esőben, égető napban. Mintha muszáj volna vásárokra
               járnia, mintha nem is ő lenne a nábob, akinek D. betűs sleppjei száz vagón búzával
               úsznak a Dunán.</p>
            <p>Egyszer ő vitt be Kölpényről Újvidékre. Úgy ültem baloldalán a kopott hintóban,
               mintha egy havas hegycsúcs vetne árnyékot reám. Végiggondoltam, milyen roppant vagyon
               ura. Önkéntelenül felsóhajtottam:</p>
            <p>- Úgy-e, nagyon nehéz gazdaggá lenni?</p>
            <p>Az öreg nábob méltóságos mozdulattal megigazította térdén a fakult pokrócot:</p>
            <p>- Nem nehéz. Ha az ember akarja és rászánja az életét. Persze egy kis szerencse is
               kell, hogy kikerüljük a rossz üzleteket.</p>
            <p>Áhítatosan mondtam:</p>
            <p>- Úgy-e, sohasem tetszett rossz üzletet csinálni?</p>
            <p>A hatalmas öreg benyúlt két ujjával a mellénye zsebébe, előhúzta fekete zsinóron
               függő arany remontoár óráját, megmutatta:</p>
            <p>- Ez volt a legrosszabb üzletem.</p>
            <p>- ?!</p>
            <p>- Azt tudja, úgy-e, hogy régen csak kulcsos órák voltak. Külön kellett bedugni a kis
               lyukba a kulcsot, hogy felhúzhassuk az órát. Aztán valaki kitalálta ezt az újfajta
               szerkezetet, hogy nem kell kulcs, rajta a sróf az órán, azon lehet felsrófolni.
               Mindig sok bajom volt a kulccsal, elvesztettem, untam babrálni vele. Mindjárt
               megvettem hát ezt az órát, amikor divatba jöttek a remontoár-szerkezetek. Persze,
               minden újdonság drága. Ez is nagyon drága volt. Túlfizettem. Ma is bosszant, ha
               eszembe jut. Miért nem tudtam várni? Hat hónap mulva megvehettem volna feléért.</p>
            <p>Visszacsúsztatta a zsebébe az órát. Elhallgatott. Aztán elaludt. Hozzászokott, hogy
               hosszú utakon a kocsin muszáj pihenni. A rossz bácskai út gödrein nagyokat zökkent a
               hintó. De az óriási testű, öreg bosnyák fejedelem vasból lehetett, a feje sem biccent
               félre a nyelvharaptató döccenőkön.</p>
            <p>Gyókó édesanyja a legtöbbet Újvidéken volt. Ha odamentünk, ebéd előtt, meg délután,
               néha angehnt játszottam vele krajcárban. A nyolcvanesztendős, fejkötős dáma, józanul,
               kitűnően kártyázott. Ép volt, jókedvű, még pápaszemet sem viselt. Mindig én nyertem
               egy-két-három koronát. A végén már feltűnt ez a fantasztikus szerencse, figyelni
               kezdtem és észrevettem, hogy a partnerem leteszi a talónba a vélét, eldugja az aduit,
               szóval úgy játszik, hogy veszítsen.</p>
            <p>Megsértődve toltam félre a kártyát:</p>
            <p>- Engedelmet kérek, miért tetszik úgy csinálni erővel, hogy én nyerjek?</p>
            <p>Mint akit rajtacsíptek, hamiskás, békítő mosollyal felelte, kacsintva öreg
               szemével.</p>
            <p>- Hagyja csak. Tudom én, milyen jól esik néha a fiatalembernek a pénz.</p>
            <p>Hát persze, hogy meg kellett őket szeretnem az ilyesmikért, bármilyen messzi esett
               tőlem az életük.</p>
            <p>A sok Dungyerszky-szállás között talán a legnagyobbszabású Dunacséb volt, a szakállas
               Dungyerszkynek, Gyókó öccsének, Gedeonnak a rezidenciája. A kastély körül (úgy tudom,
               a Bezerédyektől vették) nagy, ápolt park terült el, gereblyézett utakkal. Fényűző
               virágágyak a parkban. A sűrű fák lombos fészkében finom kerti bútorok. Gyókó
               agglegény-háztartásában Zsuzsa néni főzött, egy öreg szakácsnő. Itt szakács volt.
               Nagyobb, válogatottabb vendégjárás hemzsegtette a házat, mint Kölpényben, bár ott is
               sokat megfordultak a megyebeli urak. Dunacsébnek azonkívül a ház asszonya adott
               különös ragyogást. Dungyerszky Gedeon felesége egy tekintélyes óbecsei ügyvéd leánya
               volt. »Hölgy«, ahogy ezt a szót régi, sugárzó jelentőségében kell érteni. Az is lett
               belőle. Ma Dungyerszky Dóra, Mária királyné udvarhölgye. Biztosan kitűnően tölti be
               pozícióját. Olyan finom volt, rezervált, szinte illatos, lelkének úri tartalmától,
               hogy az ember örült, ha a legkisebb szolgálatot tehette neki. Jólesett a kesztyűjét
               fölemelni, közelebb adni hozzá az asztalnál a sótartót. A puszta közelségétől
               lovagiasabbnak érezte magát az ember. Tisztán emlékszem fehér alakjára, ahogy a
               kertben áll és szép arcát a napernyő selymén keresztül megszínesíti a nyári fény.</p>
            <p>*</p>
            <p>1914 nyarán egyedül voltam Kölpényben. Gyókó kiruccant valahová a környékre, vagy
               Pesten volt, nem emlékszem már. Magános vasárnap, estefelé, egyedül ültem a kastély
               teraszán és valami lótenyésztési könyvet olvastam, amikor átjött a jegyző.</p>
            <p>Törekvő, sváb fiatalember volt a jegyző. Szőke, Vilmos császár-bajusza majdnem
               fehér:</p>
            <p>- Baj van, pajtás. Ki tudja, mi lesz belőle? Sürgöny jött, hogy meggyilkolták a
               trónörökös-párt!... - és elmondta a szerajevói tragédiát, már annyit belőle, amennyit
               egy szűkszavú, hivatalos távirat nyomán tudni lehetett.</p>
            <p>Zavartan néztünk egymásra. Nem voltunk politikusok, mégis tisztán éreztük a dolog
               jelentőségét, lent a Bácska csücskének e kicsiny falucskájában. Magyar cigaretta
               füstölt a számban, a zsebemben magyar gyufa volt, a kezemben magyar könyv, a terasz
               kőpárkányán a szombat délutáni pesti ujságok. Mégis valami nyugtalanító fogott el.
               Mintha a hátam mögött, a búzakoszorús, szláv szentkép mögött egy egész tenger mozdult
               volna meg.</p>
            <p>A magas kastély-teraszról keresztül lehetett látni a piacon. Láttam a pópát, amint
               végigmegy az utcasoron, aztán viaszpiros szájával, szakállasan megáll a községháza
               előtt, a tér túlsó oldalán. Jött a másik pap is. Hozzácsatlakozott. Beszélgetni
               kezdtek. Ez furcsa volt. Tudtam, hogy normális körülmények közt nincsenek egymással
               jóban. A jegyző követte a szemem irányát. Különös mosollyal mondta szőke bajusza
               alatt, odamutatva a madártávlatban diskuráló emberpárra:</p>
            <p>- Biztosan arról beszélnek. Már tudják...</p>
            <p>*</p>
            <p>Nem olyan atmoszféra volt ez, amelyben falun lehetett volna maradni. Elpárologtam,
               mielőtt észrevették volna. Pesten éltem végig az utolsó hónap hitetlenségét,
               aggodalmát, frivol tipelgetését, ujságizgalmait.</p>
            <p>De mit beszéljem el én is, hiszen mindenki tudja, hogy tört ki a háború végül, a
               mozgósítás menetrendi zűrzavaraival, az eldugott ezüstpénzzel, a kék-sárga
               papírkétkoronásokkal. Hogy jött divatba egy új szín, a katonák friss csukaszürkéje,
               derekukon a vadonatúj, kincstári bőrszíjakkal.</p>
            <p>Én is éppen katonaköteles voltam. Sőt már el is mulasztottam a sorozást a béke
               felelőtlen lustaságában. Pótsorozásra álltam. Be is vettek gyönyörrel. És mint
               kolozsvári születésű legényt, elskatulyáztak az egérszürke parolis, 51-es kolozsvári
               gyalogezredbe.</p>
            <p>Féltem a bakaságtól. Apám is jobban szerette volna, ha a tüzérekhez vagy a
               huszárokhoz vonulok be. Meg is néztem Tiller kirakatában, hogy milyen csinos a
               valódi, hadi huszárfölszerelés. De ahhoz, hogy kivegyenek a szürkeparolis
               gyalogezredből és átosszanak valami más fegyvernemhez, el kellett volna intézni egy
               csomó hivatalos dolgot. Kérvényezni itt, folyamodni ott. Fölmenni a honvédelmi
               minisztériumba. Beszélni ezzel. Előszobázni ottan. Mi azonban nem voltunk olyan
               délelőtt fölkelni szerető emberek. Tolódott a dolog az egyik napról a másikra. Még az
               önkéntespertli ügyét sem intéztük el. És egyszerre csak itt volt a bevonulás
               terminusa. Még örültem neki, hogy nem kell lótni-futni, szaladgálni, hanem az »öreg«
               nyakába szakad egész katonai ügyem elrendezése. Gondoltam, lemegyek szépen
               Kolozsvárra, beöltözöm, ahogy kell, úgyse maradok sokáig baka, megteszi az »öreg« a
               szükséges lépéseket egymagában.</p>
            <p>Észre sem vettem, már lent is voltam Kolozsváron. Ott álltam az ötvenegyesek
               Hunyadi-téri laktanyájának udvarán, bakkancsba-kékbe. Fekete-sárga zsinór a
               nadrágomon, kétfejű-sasos rézcsatt az übersvungomon.</p>
            <p>A háború már derekasan folyt. A kaszárnya homlokzati része kórháznak volt berendezve.
               Jöttek a sebesültszállító vonatok. A gang, az udvar, mintha valami rettentő virág
               hajtott volna ki, teli vércseppes vattadarabokkal, gézfoszlánnyal, ahogy a bakák
               közül egyik-másik elhajigálta a régi kötést.</p>
            <p>Ennek már a fele sem tréfa. Bizony becsíptek. A hadsereg óriási gépezete összetörte
               az egyéniségem. Ámbár, fütyülök az egyéniségemre. Az nem nagyon zsenírozott, hogy
               milyen hatalma van fölöttem egy paraszt frejternek. Megérdemli, ha csillagot tudott
               szerezni. Hanem a kényelem és a tisztaság keservesen hiányzott. Az utolsó másfél
               évben megszoktam a kényelmet, az esztétikus környezetet. És régen, legnagyobb
               nyomor-korszakaimban is irtóztam más ember testi közelségétől. Most aztán
               besavanyítottak. Maga a pokol volt a mancsaftcimmerben hálni, ahol két szalmazsákot
               összetoltak, hogy három baka férjen el a két strózsákon. Az én helyem egy kajlafülű,
               szilágymegyei legény, meg egy cigány katona közt volt. A szilágymegyei fiú
               összekuporodott, mint a sün, úgy aludt. De a cigány fázott, - mert már tél volt - hát
               egészen mellém gurult a pokrócával, hozzám tapadt, a testem melegét keresve. Sokszor
               szinte fölvisítottam idegességemben a hosszú, kínos, álmatlan éjszakában. Nem tartok
               számot kivételekre. Őszintén szerettem bajtársaimat a cúgban, szilaj szemükkel a
               partiumbeli magyarokat és a jámbor, hunyadmegyei, román legényeket, akik
               kétségbeesetten törték kókusz fejüket, hogy bevegyék a német vezényszavakat, meg a
               fegyver alkatrészeinek elnevezéseit. Magam is teli voltam bajjal, de azért görcsöt
               kaptam a nevetéstől, ahogy cigány ágytársam próbálta a délutáni iskolánál kinyögni
               ezt a szót »Verschluss«. Hanem ez nappal volt. Éjjel a mellemre feküdt az
               ingre-gatyára vetkezett emberek sűrű kipárolgása. Negyvenen voltunk a szűk cimmerben.
               A földön sehol egy talpalattnyi szabad hely. Mindenütt szalmazsákok, pokrócok, a
               rukkolás fáradtsága után görcsösen alvó arcok. Hortyogó szájak, szuszogó orrok.
               Valóságos Daumier-rajz az ablakon befehérlő éjjeli hófényben. A fejünk fölött
               megmozdultak a szögre akasztott ruhák, valami zörrent a propiték között, ahogy
               patkányok kutattak a polcon prófunt után. Bolhák csíptek. Sokszor azt meséltem később
               tréfából, hogy ezek a bolhák akkorák voltak, mint egy alma, látszott, hogy húzódik
               össze a muszklijuk, amint ugrásra készen el akarnak pattanni a falról. Hát ez vicc,
               túlzás. De az már sem nem vicc, sem nem túlzás, hogy az ilyen kaszárnyai bolhát
               akkorára tenyészti a jómód, hogy szinte súlya támad. Nem hinném, hogy csak az én
               rémlátásom volt, de hallottam, mintha borsószem hullott volna valahova, hogy koppan a
               bolha, ha valami kemény tárgyra, például a pléhcsajkára pattan.</p>
            <p>És a szag! A szag! A penész, mész és keserű testszag a cimmerben talán még
               elviselhetőbb volt, mint a fertőtlenített folyosók karbollehellete.</p>
            <p>Sokszor támadt olyan érzésem, hogy nem bírom tovább. Még öt perc és megbolondulok.
               Hát nem bolondultam meg. Sőt, messziről visszatekintve látom, hogy nem is volt egyéb
               véresre kapart idegességem, mint jogtalan finnyásság. Mit ugráltam? Miféle címen
               követeltem magamnak jobb körülményeket, mint milliónyi társam? Mi voltam? Ki voltam?
               Haszontalan semmiség. A hadsereg roppant szempontjából még akkora érték sem, mint a
               legutolsó cigány-baka, aki legalább megtesz annyit, hogy örül a reggeli zupának és a
               déli marhahúsnak, amit kioszt a szakács.</p>
            <p>Hanem ez mind későbbi okoskodás. A tény mégis csak az, hogy átkozottul szenvedtem a
               kaszárnyában és két-három kétségbeesett levelet is írtam apámnak: csináljon már
               valamit, hogy emberibb viszonyok közé kerüljek.</p>
            <p>Még csak választ sem kaptam. Magyarán mondva, az »öreg« benne hagyott a szószban.
               Mindössze annyi történt, hogy időről-időre küldött, helyesebben küldetett néhány
               koronát egy rózsaszínű pénzesutalványon, amelyen nem volt soha egy szó szöveg
               sem.</p>
            <p>Más ember, aki önérzetesebben tudja fölfogni magánérdekét, mint én, egész életre való
               neheztelés-anyagot talált volna ebben a dologban. Én azonban még csak rossznéven sem
               tudtam venni az »öreg«-től, hogy ilyen kutyamódon elhanyagol. Nagyon jól tudtam, hogy
               történik az ilyesmi nálunk. Elképzeltem, hányszor határozhatta el apám, hogy: nahát,
               holnap fölkel, elmegy, elintézi a dolgom. Aztán mindig történhetett valami. Későn
               feküdt le. Rossz idő volt, jó idő volt. Valami látogatója jött. Sürgős írnivalója
               akadt. Eszébejutottam, elfelejtett. Végül a jelenvaló élet egyre jobban
               előretolakodott és elhomályosított előtte engem, mégis csak messzi voltam, nem
               hallotta a hangom, nem láthatott testi valóságomban.</p>
            <p>Végül is, mit hányhattam volna apám szemére? Éppen olyan voltam, mint ő. Képtelen
               arra, hogy valamit elintézzek. Miért szaladgált volna a dolgomban az »öreg«? Hiszen
               én magam sem tettem a saját ügyemben egy lépést. Nem idegen helyen voltam
               Kolozsváron, a város teli ismerőssel. Csinálhattam volna valamit. De nekem csak
               annyira terjedt az erőm, hogy panaszkodjak a Thália-kávéházban, ha a szolgálat
               lehetővé tette, hogy pár órára kiszabaduljak a kaszárnyából.</p>
            <p>Egyébként, mint egy jámbor hülye tűrtem és tettem, amit tenni muszáj. Sőt katonaságom
               második hetében elhatároztam, hogy soronkívül bekéredzkedem a legközelebbi marsba és
               kimegyek a harctérre.</p>
            <p>Nem akarok senkit tévedésbe ejteni vitézségemet illetőleg. Ez nem volt vitézség.
               Egyszerűen nem bírtam a kaszárnyát. A szagát, az ízét, unalmát és szabadságellenes
               szabályait. Arra gondoltam, hogy a front biztosan sokkal érdekesebb. Akármit kell
               csinálni, legalább szabadlevegőn vagyok. Olyan lelkiállapotban voltam, amelyet a
               legjobban mégis a pesti argóval tudok kifejezni: »Hogy elesem?! Hát mondják már; el
               fogok esni!«</p>
            <p>Kilestem az alkalmas órát, amikor a századom legrokonszenvesebb tisztje volt a napos.
               Besettenkedtem hozzá a századirodába. Szabályszerűen jelentkeztem.</p>
            <p>A hadnagy - egy-két évvel lehetett idősebb nálam - rámnézett:</p>
            <p>- Mit akarsz?</p>
            <p>Elmondtam, hogy soronkívül szeretném beosztatni magam a legközelebb induló
               marskompániába.</p>
            <p>A fiatal tiszt szárazon kérdezte:</p>
            <p>- Mikor rukkoltál be?</p>
            <p>Kicsit csalódott lettem. Őszintén szólva, olyasvalamit vártam, hogy legalább meg
               fognak dicsérni. Készültem is titokban valami hatásos válaszra. De semmi ilyen dolog
               nem történt. Az iroda fejfájdítóan melegre volt fűtve, nagy bükkfahasábok az
               izzóderekú, kis vaskályha mellett. Rossz, unalmas, hivatal-hangulat. A tintafoltos
               íróasztal mögül savanyúan nézett rám a szürkeparolis fiatalember.</p>
            <p>Kiábrándultan feleltem:</p>
            <p>- Két hete.</p>
            <p>A hadnagy gondolkozott egy pillanatig. Megvakarta az orrát, aztán bosszúsan
               mondta:</p>
            <p>- Szóval még nem vagy kiképezve?! Akkor várj a sorodra, amíg kiképeznek. Nem tudunk
               odakint gyakorlatlan embereket használni.</p>
            <p>Szabályszerűen össze kellett volna ütni a bokámat és kitakarodni a szobából. De én
               csak álltam, hápogtam. Végül nagy kínnal kinyekeregtem valahogy, egy csöppet sem
               katonás módon, hogy nem olyan katona szeretnék lenni, aki csak porszem a többi közt,
               egyetlen szám a millióban. Kivételes szolgálatra jelentkezem. Küldjenek csak ki a
               menetszázaddal. Bármit megteszek, akármilyen veszélyes legyen.</p>
            <p>Bevallom, nem tudtam, mit csinálok, mire vállalkozom? Ha nagyon kutatok magamban, a
               kaszárnyai élettől való fizikai iszonyodáson túl, romantikus természetem is kínozott,
               hogy újra visszakapjam valahogy az egyéniségemet, amelyet a katonaság kollektív
               gépezete összetört. De a fiatal hadnagy szak-szempontból ítélte meg azt a naívságot,
               amit összedadogtam. Talán arrogánsnak is ítélt, hogy olyasvalamit kívánok, amire ő
               maga esetleg borzongó idegességgel gondol.</p>
            <p>Mindenesetre volt benne egy kis méreg, ahogy rámnézett. Nagyobb hajam volt, amint az
               katonáéknál szokásos. A mantlim rendetlen, a derékszíjam ferde, a gombjaim
               homályosak, a rendes, suvikszos, feszes katonabakkancs helyett, a sok strapától
               haldokló, fűzős civilcipő a lábamon. Egészben véve, valami boldogtalan, művész-jelleg
               lebeghetett rajtam. Ordított mindenemről: nem való vagyok az ép, egyszerű, hasznos
               parasztlegények közé.</p>
            <p>A szürkeparolis fiú hozzáfogott, hogy jobban megnézzen. Végül - be kell ismerni, hogy
               nem egészen alaptalan irányban tapogatódzott - megkérdezte:</p>
            <p>- Mi vagy te civilben? Cigányzenész?</p>
            <p>Melegebbre pirultam szégyenemben, mint a tüzes kis vaskályha. Halkan feleltem, mintha
               bűnt vallanék be:</p>
            <p>- Ujságíró.</p>
            <p>A hadnagy meghökkenve, csaknem utálkozva kapta vissza a fejét. Nem tudta, milyen
               álláspontot foglaljon el a mesterségemmel szemben? Gondolkozott. Fölállt. Odament a
               sarokba, kinyitotta a kis Meidinger-kályha lángot lehellő ajtaját. Saját, úri kezével
               rakott a tűzre. Törte a fejét. Hagyott kínlódni a görcsös haptákban. Végül
               felémfordult. Most már nem tegezett, de a magázásán éreztem, mennyire
               fölébreszthettem az idegességét:</p>
            <p>- Ugyan kérem, menjen innen, amíg jó dolga van. Hagyjon békén ezekkel a
               marhaságokkal!</p>
            <p>Hát engedelmeskedtem. Mit csinálhattam volna? Délután ötig csavarogtam a végtelen
               kaszárnyaudvaron. Ötkor kimentem a városba. Parlagi Lajosnál, a színház titkáránál
               volt a civilruhám. Átöltöztem civilbe. Lementem a Thália-kávéházba, odaültem
               Janovics Jenő mellé, aki Farkas Sándor operaénekessel dominózott. Apatikusan
               kibiceltem félnyolcig. Akkor átmentem a színházba, ahol még mindig megvolt a régi
               szabad ántrém. Az »Erdészlány«-t adták. Végignéztem az első felvonást. Visszamentem
               Parlagiékhoz, újra magamra öltöttem az angyalbőrt. Kilenc órára megint a laktanyában
               voltam. Még fizettem a kantinban egy gyors törkölyt a kápláromnak. És tíz perc múlva
               lefeküdtem a szalmazsákra, a cigány cimbalomhordozó és a nagyfülű szilágymegyei
               legény közé.</p>
            <p>A cimmerkommandáns elfújta a babszemnyi kis gyertyát. Megindult az alvás nagyüzeme,
               negyven ember hortyogó kórusán. Kölnivizes zsebkendőt terítettem az arcomra.
               Eszembejutott, hogy talán jó lenne, ha a hadseregben külön fegyvernemet
               létesítenének az olyan kétségbeesett, fél-értékű emberek számára, akik, mint én, nem
               elég szilárdak, hogy kibírják a komoly cselekvés előtt szükséges fáradalmakat. A
               hortyogás egy pillanatnyi szünetében még hallottam, hogy egér kapar a polcon prófunt
               után. Aztán ájulásszerű, süket álomba hulltam.</p>
            <p>Másnap lázasan ébredtem. Úgy rukkoltam ki napokon át, fokozatosan emelkedő
               forróságokkal. A hét vége felé a Bükkben voltunk gyakorlaton. Délben, amikor már
               hazafelé készültünk, elszédültem és orrabuktam a havas domboldalon. Valami
               keserű-meleget éreztem a szájamban. Piros lett a hó, ahol az arcom feküdt. A
               cúgkommandánsom, Purv Demeter szakaszvezető, fölemelt, leporolta rólam a havat,
               lecsatolta a torniszteremet, elvette a puskám. Kétméteres, békebeli altiszt volt a
               Purv, a negyvenéves, havasi férfi bivalyerejének teljességében. Pehelyként vette
               hátára a maga fölszerelése mellé az én cakumpakkomat is. Az intésére két legény
               lépett mellém a cúgból. A két szilágymegyei magyar fiú megfogott jobbról és balról. A
               hónom alá nyúltak, föltámasztották a derekamat. Életemben nem tapasztaltam tisztább
               gyöngédséget és barátságot. Pedig számontartották, hogy nem vagyok az osztályukhoz
               tartozó. »Pardón, fiatalúr, nem szorítom így a derekát?« Nem szorították. Csupa
               finomság volt, a beteggel való bánni tudás ösztönössége, ahogy lesegített a meredeken
               a két szilágysági földműveslegény.</p>
            <p>Most már komolyan beteg voltam. De azért nem jelentkeztem maródira. Nagyon féltem a
               kórháztól. Azt még rosszabbnak gondoltam, mint a kaszárnyát, ahonnan mégis csak ki
               lehet menni pár órára mindennap. A cugom nem tűrte, az altisztjeim, hogy úgy maradjak
               szolgálatban, ahogy vagyok. A szakaszvezetőm összesúgott az őrmesterrel. Raportra
               stimmeltek.</p>
            <p>Reggel nyolckor jött be a kaszárnyába a kapitány. Bement az irodába, kijött az
               udvarra, cigarettázott, a főhadnaggyal beszélgetett. Azalatt a raportosak ott álltak
               a nagy hidegben, sorban a falnál. Lett tíz óra, mire hozzánk jutott a kapitány.
               Odalépett az első emberhez, a háta mögött két altiszt meg az a hadnagy, akinél én a
               marsba kéredzkedtem. Dadogott a sok ijedt »melde gehorsamt«, repült a büntetés:
               egynapi arest, kétnapi, ötnapi, tíznapi kaszárnyafogság, sötét bűnökért, rozsdás
               fegyverért, kimaradásért, leszakadt mantligombért.</p>
            <p>Végre elémlépett a kapitány. Aktív tiszt volt. Szőke, cvikkeres férfi. Olyan közel
               lépett hozzám, hogy éreztem friss borotválkozásának borbélyillatát. Az ideges ember
               sokszor hajlandó valami istenit látni abban a fölöttesében, aki a sorsát a kezében
               tartja. Én is szinte vallásos rettegéssel néztem a tisztre. Irígyeltem még a fodrászt
               is, aki a pufnijával a púdert fölrakta erre a szimpla, polgári arcra.</p>
            <p>A kapitány végignézett, azután oldalt villant a cvikkerje:</p>
            <p>- Mi van ezzel az emberrel?</p>
            <p>Az őrmester jelentette:</p>
            <p>- Beteg és nem akar maródira jelentkezni.</p>
            <p>Ez egy kicsit újszerű panasz volt. A kapitány összehúzta a szemét:</p>
            <p>- Mi bajod?</p>
            <p>Megjelent lelki szemein előtt valamelyik katonakórház szűk vaságyának rabsága és erőt
               adott, hogy elég keményen és szabályszerűen jelentsem: nem érzem magam betegnek.</p>
            <p>Az őrmester azonban a törzsaltisztek bizalmasságával közbeszólt. Elmondta esetemet a
               Bükkben, hogy rukkolás közben elszédültem, hogy a szobaparancsnok fél, hátha valami
               ragadós betegségem van.</p>
            <p>Most a hadnagy is odalépett a kapitányhoz. Súgott valamit. Láttam az arcán, hogy
               megismert. A kapitány rosszkedvűen fordult felém. Megint végigvizitált. Biztosan
               észrevette ő is rajtam azt a haszontalan művész-civil vonást, amely nem volt
               büntethető, holott minden igazi katona biztosan azzá szerette volna tenni a háború
               kollektív megmozdulásának idején.</p>
            <p>Elfintorította az orrát és így rendelkezett:</p>
            <p>- Egy altiszt azonnal kísérje át ezt az embert az első századhoz, az ezredorvos úr
               elé.</p>
            <p>*</p>
            <p>Ilymódon kerültem az ezredorvos elé, aki civilben pesti belgyógyász volt. Kiderült,
               hogy nagyon le vagyok romolva, aktív tüdőcsúcshurutom van. A civil élet, az irgalmas
               tudomány megfogta a féllábam és kezdett kifelé húzni a hadsereg vaskeretei közül.
               Kórházba kerültem. És boldogan konstatáltam, hogy fölösleges volt annyira rettegnem
               ettől az intézménytől. Azt a katonakórházat, ahová engem vittek, a Hunyadi-téri
               Tanítók Házából alakították át új céljai számára. Vöröstéglájú modern épület volt,
               széles, világos folyosókkal, sok ablakkal és levegővel. A kórház vezető főorvosa: dr.
               Lukács Hugó, szocialista és művészhajlamú ideggyógyász-specialista, egyik első híve
               a pszichoanalitikus módszereknek. Katonai parancsnoka: Indig Artúr főhadnagy (a
               »Torockói menyasszony« Indig Ottójának édesapja). Kevés aranyosabb és jóságosabb
               civilt ismertem, mint ez az öreg, sárgaparolis főhadnagy. Valami olyan csinosság és
               honettség volt rajta, mint egy vénkisasszonyon. Olyan pedáns volt a ruhájára, olyan
               jószívű volt, olyan naív. Marokszám tömte a betegeket cigarettával. És a lábát
               lejárta, hogy kihúzhasson a bajból egy sebesült bakát, aki egyszer részeg dühében
               kezet mert emelni reá. Az irodában, egy zenekedvelő, sánta őrmester társaságában,
               Nagy Imre ült, az »Ojság« kitűnő humoristája, Kass Endre ujságíró kollégám (hová a
               pokolba tudott eltűnni), továbbá az a bizonyos öttevényi Nagy Lajos, akit valaha
               szakállban ismertem meg és aki leberetválva emlékeztetett a fiatal Novellire.
               (Mellesleg szólva, színésznövendék is volt, mielőtt ujságíró lett volna belőle.) Azt
               hiszem, eléggé éreztettem már az atmoszférát, hogy az olvasó megnyugodhasson: ilyen
               emberek között nem történhetett semmi bajom. Volt a Tanítók Házában egy nagyon csinos
               önkéntes-szoba. Képeslapokból kivágott Rubens- és Van Gogh-reprodukciókkal a falon.
               Hat fehérre festett vasággyal, hat könnyebben sebesült, vidám fiatalemberrel. Ezek
               közé kerültem. Kártyáztunk, könyveket kölcsönöztünk egymásnak, vicc-versenyt
               rendeztünk, kompótért intrikáltunk, kiszökdöstünk a városba, bab- és
               lencsevacsoráinkat odaajándékoztuk a duplagyomrú, sebesült parasztlegényeknek. Még
               kaprisz-párnánk is volt a figyelmes Molnár Irma kisasszony jóvoltából, aki az
               önkéntes gondnoknői tisztet töltötte be.</p>
            <p>Remek élet volt. A civilből katonaruhába öltözött doktorok tudták, hogy ki fia-borja
               vagyok? Nem kellett szólnom, könyörögnöm, protekciókat keresnem, az egész testület
               minden tagja, akinek a sorsomhoz a legkisebb köze volt, egyöntetűen úgy találta, hogy
               nem való vagyok katonának. Biztosan elég lett volna, hogy kiszuperáljanak, a
               tényleges bajom: lyukas tüdőm, örökös lázasságom és rendkívüli idegességem. De a
               biztonság kedvéért minden orvos, aki csak hozzám ért, puszta barátságból
               megajándékozott a reszortja betegségével, föl, egészen a legsúlyosabb szervi
               szívbajig. Így aztán haza is küldtek a szuperen. Addig pedig lógtam a
               Tanítók-kórházában. Olvastam, malmoztam az őrmesterrel. Este Nagy Imre védnöksége
               alatt kivonultam a városba. Beethoven-muzsikát hallgattam kedves házaknál. Teáztam
               ugyancsak kedves familiáknál. Eljártam néha szegény Szeszák Ferenc szobrász műtermébe
               bohém-összejövetelekre. Civilbe öltözve politizáltam a Kikakker-kávéházban olyan
               magasrangú katonák asztalánál, akiktől a századom tisztjeinek sorsa függött. Végre
               elérkezett a szabadulás hivatalos pillanata.</p>
            <p>Évek mulva, amikor már a tapasztalataim kellő távolságba kerültek, fölfogtam,
               mennyire nem gyerekjáték volt a magyar parlament hosszú küzdelme, amellyel a
               honvédség kereteinek kibővítését követelte. Ma már tudom, mi a tartalma ennek a
               szónak: »Honvédség». Láttam az én féreghelyzetemben, hogy mennyire megköt egy
               hadsereg formájában szervezett népet, ha nem a maga nyelvén vezénylik és nem a saját
               szimbólumai alatt kell harcolnia. A kétfejű sasos rézcsatt igen dekoratív volt a
               derékszíjakon, a fekete-sárga is nagyon esztétikus színösszetétel. De, hogy tudjon
               velemenni ezekkel a dolgokkal az olyan tömeg, amelynek igazán nem vált vérévé sem ez
               az alak, sem ez a szín?</p>
            <p>Hanem azért megilletődve gondolok a Monarchia tragikus ármádiájára. Igazi, egyöntetű
               lelkesedés, céltudatos mozgás nem is lehetett benne, heterogén összetételénél fogva,
               és mert vezetősége alapjában véve alája volt rendelve a nagy német vezérkar
               prepotenciájának. Annál nagyobb dolog hát, annál kitűnőbb nevelésre és férfiasabb
               tulajdonságokra vall, hogy ideális ambíció nélkül, puszta kötelességtudásból olyan
               becsülettel és szívóssággal állotta meg helyét egészen a legutolsóig.</p>
            <p>Végül, ahogy én be tudtam vallani, ismerje be legalább a sok lógós, bujkáló, dekkoló,
               az előnyösen elhelyezett kedvezményesek, a monturdepókban ásítozó és
               hadtápállomásokon lapuló ügyesek szédületes rajával együtt, hogy ebben a bánatos
               ármádiában megvolt a hajlam arra, hogy keresztülengedje szitáján azt a pelyvát, amely
               semmi módon sem akart közösséget vállalni sorsával. Nem tudom, hogy magyarázzam meg:
               úgy éreztem, mintha valami süllyedni készülő roppant hajó, fájdalmas ködkürtje dudált
               volna utánam, amikor katonaruhámat végérvényesen visszaszolgáltattam az
               ezredraktárnak. Én nem tettem semmit. Meg sem mozdultam. Maga a hadsereg volt, amely
               mammut ormányával - ahogy az elefánt meg tudja keresni a porban a tűt - fölemelt és
               félrehárított útjából.</p>
            <p>Sokszor hallottam azóta embereket dicsekedni vele, hogy milyen ügyesen bújtak ki a
               háborús szolgálat alól. Én nem vagyok sem harcias, sem katonás. A békét szeretem és a
               szabadságot. Sohasem vágyakoztam snájdig bricseszek és aranyzsinórok után. A háborút
               sem találom áldásos mozgalomnak, mégis örökké szégyelni fogom, csökkent értékem érzem
               benne, hogy nem voltam komolyan tagja annak a szerencsétlen legyőzött k. u. k.
               ármádiának, amely oly nyomtalanul elmerült a világban, mint a Titanic az Óceánon.</p>
            <p>Amikor visszaérkeztem Pestre, apám kitörő lelkesedéssel fogadott. Én tudtam, hogy
               szeret, hogy aggódott értem, ha nem is írt. Ő viszont tudta, hogy én mennyire
               tisztában vagyok érzéseivel és természetével. Mostmár a Royalban lakott. Megint csak
               ágyat vetettek a szobájában, a dívánra. Grandiózusat beszélgettünk az első éjszaka.
               Megtudtam, hogy Pista és Jancsi öcsém már tüzértiszt és kint van a fronton. Illés
               pedig - tizenhétéves volt - most készül soronkívül bevonulni.</p>
            <p>Pest nagyon furcsa volt akkor. Valami duzzadt, lázas, beteges lüktetést mutatott.
               Bővében volt minden, aminek nem volt értéke. Az emberek nyakig úsztak a papírpénzben,
               a műkávéban, a falevéllel töltött, német cigarettában. Mindenki milliomos lett. Egy
               ócska nadrágért annyi pénzt adtak, amennyiért valaha villát lehetett építeni
               Balatonkenesén. Viszont nem volt kenyér, hús és tej. Szórványosan megkezdődött az
               élelmiszerboltok előtt a szatyoros asszonyok ácsorgása. A színházak és a boltok
               zsúfolva voltak. A gyárak kéménye sűrű füstgomolyokat ontott. Zenék, dalok, viccek
               születtek. A felület remekül mutatott: mint a tüdővészesen a pirosság. Csak egészen
               kis jelek árulták el, hogy itt valami titkolandó dolog van, valami végzetes
               szerencsétlenség készülődik.</p>
            <p>Hőfer szakadatlan győzelmeket jelentett. És a naív utca csakugyan a feszülő erő
               diadalmas boldogságát érezte, amikor fölvonulni látta az első, friss,
               csukaszürke-menetszázadokat, a halálszagú papírvirággal a bakák sipkáján. Pedig nem
               kellett sok fantázia hozzá, hogy az ember elképzelhesse: a másik oldalon, odatúl,
               ugyanez történik és az angol, francia, orosz, olasz vasuti vonalakon ugyanilyen
               friss-hús szállítmányok végtelen sora vándorol a frontok földhányásai felé.</p>
            <p>Ebben a normán kívüli állapotban, amelyben keresett cikk lett multunk
               legelhanyagoltabb portékája, a betű is, Lázár Miklós megalapította a »Déli
               Hírlap«-ot. Apám személyének varázsa révén oda kerültem, mindjárt akkora fizetéssel,
               amire álmomban sem mertem volna gondolni. De még meg se kóstolhattam jóformán a
               rendszeres munka, a rendezett élet előnyeit és hátrányait, egészen úrrá lett rajtam a
               tüdőcsúcshurut, amelyet a katonaélet körülményei váltottak ki. A hőmérsékem állandóan
               38 körül járt, lefogytam, szédültem, egyre többet köhögtem.</p>
            <p>Betegség! Beteg emberrel törődni. Ez mindig apám specialitása volt. Most aztán
               fölkelt délelőtt. Elmentünk Bálint professzor klinikájára. A tanár megnézett,
               kikopogtatott. Aztán a vizsgálat végén - hozzám nem szólt egy szót sem - karonfogta
               apámat és félrevonta a sarokba. Halkan diskuráltak egy darab ideig. Kétségtelenül
               arról, mit kellene velem csinálni?</p>
            <p>- Nagyon nagy baj van? - kérdeztem egy kicsit ijedten, amikor a professzor
               elbúcsúzott tőlünk a folyosón.</p>
            <p>Az »öreg« ragyogó arccal magyarázta:</p>
            <p>- Egészen egyforma a strukturánk. Te most szakasztott olyan állapotban vagy, ahogy én
               voltam a te korodban. Semmiség. Megúszod. Elmégy a Tátrába. Mondhatom neked, hogy
               irígyellek. Nincs a világon senkinek jobb dolga, mint egy jómódú tüdőbajosnak. Félek
               is, hogy túlságosan meg fognak hizlalni! - és ahogy egymásmellett mentünk, a szeme
               sarkából vizsgálni kezdett, mintha azt kutatná, hajlamos vagyok-e a hízásra.</p>
            <p>Apám beszédéből egy mondat különösen érdekelt. Hogy »milyen jó dolga van a jómódú
               tüdőbetegnek«. Majdnem figyelmeztettem rá, hogy hiszen én nem vagyok jómódú. Aztán
               mégis csak lenyeltem, amit mondani akartam. Éreztem, hogy ebben valami igaztalan
               panasz lett volna a multakra vonatkozólag. Meg azt is éreztem, hogy ezentúl csakugyan
               máskép lesz. Körüllengett a talmi bőség illúziója, amely délibábjaival csalódásba
               ejtett akkor mindenkit.</p>
            <p>Bár, ami velem történt, nem is volt illúzió. Igazán jónak mondható körülmények között
               töltöttem sok-sok hónapot a Tátrában. Ó-Füreden és Lomnicon, a Grand Hotel és a
               Palace kényelmében.</p>
            <p>Az »öreg«, ahogy mondani szokás, »teli volt pénzzel«. (Akkoriban ment a Magyar
               Színházban a Lyon Lea, ha behúnyom a szemem, ma is látom Gombaszögi Fridát fényes,
               fekete selyemruhájában és Ódry grandiózus rabbifiguráját.) Számolatlanul kaptam tőle
               a pénzt, a lap is kiutalta a fizetésemet. Dungyerszky Gyókó meg éppen olyan
               arányokban támogatott, mellette töltött titkári működésem jutalmaképpen, hogy
               olyanféle bőségbe kerültem, mint egy milliomosfiú.</p>
            <p>Finom ruhákat csináltattam és nagyon finom fehérneműket. A szegény, kövér Horváth
               Tutyutól, akinek nagyon peches lóversenyszezónja volt, vettem két szíjas, angol
               bőröndöt. Elsőosztályú vasúti bérletjegyem volt, hálókupét váltottam (életemben akkor
               először) a Tátra-gyorsra. Krúdy Gyula utazott velem együtt. Azt mondta, hogy ideges
               és ki szeretné magát aludni. De én azt hiszem, csak az a baja volt, hogy pénze van,
               ami nyugtalankodott a zsebében.</p>
            <p>Kiszálltunk Poprád-Felkán a vonatból és míg a tátrai villamos indulására vártunk,
               beültünk a vasúti restaurációba egy krigli sör mellé.</p>
            <p>Napos reggel volt, a pályaudvarról tisztán látszott a Magas-Tátra kéklő hegygerince.
               Krúdy ismerte a csúcsokat. Az a Jégvölgyi-, az a Szalóki-, az a Gerlachfalvi-, az a
               Lomnici-csúcs, magyarázta és óriási lusta kezének roppant mutatóujját fölemelte a
               távoli csúcsok felé.</p>
            <p>Körülöttünk a nyaralni tóduló úri közönség csicsergett. Persze, csupa pesti.
               Hegyvidéki túristának öltözött, síkföldi kereskedők, szvetterben és cvikkerrel az
               orrukon. Knickerbokerek, börberik, szíjon lógó kodakok, elegáns útikosztűmben hangos
               nők. Zsivajgó gyerekek és egész fürtökben fiatal lányok, akik akkoriban kezdték el
               soványra tenyészteni magukat.</p>
            <p>Krúdynak egyre jobban nem tetszett ez az egyveleg. A kezefejével megtörülte habos
               bajuszát, a roppant hegygerinc lábánál elterülő, ködös tájék felé intett és a honvágy
               melegével mondta:</p>
            <p>- Arra van Késmárk.</p>
            <p>Ez az ő édes vidéke volt, amerre a vörös postakocsi utazott az ősz pasztellszín
               hangulatában, csendesen álmodó kisvárosok macskakövein.</p>
            <p>Addig kínzott, amíg fiákért fogadtunk és elindultunk Késmárkra.</p>
            <p>- A Grand Hotel nem fut el, - magyarázta egy kicsit ellenséges gúnnyal, dörmögő
               basszusán Krúdy - holnap is el tudunk oda jutni.</p>
            <p>Nem bántam meg a kirándulást. A bükk magasságköréből a fenyvesek régiójába jutottunk.
               Gyönyörű erdei utakon ment a fiáker. És maga Késmárk is, mint a tündérregében, úgy
               bontakozott ki, meghatóan kicsiny arányaival, finom fatemplomával, a tiszta, kis
               zipser házak között.</p>
            <p>- Na, végre, itt a fogadó! - szólalt meg Krúdy Késmárk főutcáján. - Telepedjünk meg
               egy órácskára.</p>
            <p>Behajtottunk a »Freier«-vendéglő udvarára. A kocsis kifogott, zabos-tarisznyát
               akasztott a lovai fejére. Mi pedig bementünk a ragyogóan tiszta, kis
               étkezőhelyiségbe, amelynek falait a versengő sörgyárak színes reklámjai
               ékesítették.</p>
            <p>Ringlit rendeltünk, sört, zónapörköltet. Krúdy rettenetesen értette a liturgiáját az
               ilyen vendéglői tartózkodásnak. Már abban is szakértelem volt, ahogy a sóskiflijét
               eltörte. Élvezte, hogy annyira ismer itt mindent. Tudta, hogy a békésen söröző
               vendégek kik, micsodák? Melyik tanító, melyik kereskedő, melyik hivatalnok a
               városnál, a teljesen egyforma emberek közül.</p>
            <p>Úgy dicsekedett vele, hogy milyen jó a pörkölt, milyen friss a sör, milyen kövér a
               vendéglősné, milyen tiszta a pincérlány, mintha az övé lenne az egész fogadó.</p>
            <p>Nagyon szerettem Krúdyt. Szerettem hallgatni mély hangjának dörmögését. De néhány óra
               mulva mégis őrületesen elúntam magam, hiszen nem való volt az én ritmusomnak ez a
               hely. Pedig ott maradtunk egészen estig, sőt éjszakára is. Krúdy zseniálisan tudta
               húzni az időt. Tízóraival, ebéddel. Kizaklatta lustaságából a szőke pincérlányt.
               Csakugyan olyan volt, mint a vörös postakocsi regényes utasa. A tekintetével
               odavonzotta asztalunkhoz a kövér vendéglősnét, sőt magát a gazdát, Freier urat.
               Németül beszélt velük, holott nem tudott németül. Bólogatott, hallgatott. Nehéz
               szemének pillantásával kigombolta a szelid pincérlány nyakán a blúzt, aki elpirulva,
               reszkető kézzel tette elé a kriglit. Odaragadtunk. Sör sörre jött. A múlni nem akaró
               délután ólmos csöndjében végre is kitörtem:</p>
            <p>- Drága, jó Gyula bácsi! Menjünk már innen a frászba, hisz meg kell itt őrülni az
               unalomtól!</p>
            <p>Krúdy lassan, a sörtől való kábulat súlyosságával fordította rám tekintetét.
               Csöndesen mondta:</p>
            <p>- Hallgass! Nem hallod, milyen szépen zümmögnek a legyek az ablaküvegen!?...</p>
            <p>Beesteledett. Megvacsoráztunk. Krúdy átfordult a sörről borra.</p>
            <p>Tíz óra körül váratlanul fölállt. Fogta a botját:</p>
            <p>- Na, gyerünk! Elég sötét van már hozzá, hogy lányok után nézhessünk odakint!</p>
            <p>Csakugyan sötét volt. Tíz óra. Hadivilágítás a városon. Sehol egy lélek, sehol egy
               világos ablak. Végre egy pislogó gázlámpa alatt megláttuk a rendőr árnyékát. Krúdy
               odament hozzá és olyat kérdezett tőle, hogy a jámbor öreg rendőr kitátotta a száját
               bámulatában.</p>
            <p>Mit cifrázzam? Ne ijedjen meg a nyájas olvasó, csupa erkölcsös dolog fog kijönni
               belőle. Krúdy azt kérdezte a rendőrtől, népies nyelvén nevezve a szót, hogy merre van
               Késmárkon az örömtanya?</p>
            <p>A késmárki rendőrön látszott, hogy föl van háborodva és legjobban szeretne erkölcsi
               prédikációt tartani nekünk. De végül teljesítette, ami hivatalos kötelessége és
               megmagyarázta, merre kell mennünk. </p>
            <p>Nekivágtunk a sötétségnek, amíg inkább ösztönből, mint ésszel, kijutottunk a város
               szélére, ahhoz a házhoz, amelynek falát világszerte csúnya ábrákkal szokták
               telefirkálni az utcakölykök.</p>
            <p>De itt nagyon sötét volt, nem látszott sem fal, sem kapu, sem lámpás. A fekete égen
               kis negyedhold, mint egy fehér ostyahártya. A fényénél éppen csak annyit lehetett
               sejteni, hogy valami furcsa, nyomott épülettömeg elé jutottunk. Rozzant, kis fahídon
               lehetett odajutni a kapu elé, mert árok, vagy patak, talán a Poprád eltévedt ága
               övezte körül az épületet.</p>
            <p>Dörömböltünk a kapun, amire odamentről, az udvar kerítésén át, ébredő aprójószág
               lármája felelt. Libák kezdtek gágogni, tyúkok kotyogni. Végül izgatott disznóröfögés
               vette át minden fölött a vezényletet.</p>
            <p>Már azt hittük, hogy rossz helyen járunk, amikor fény gyulladt odabent, a láncos kapu
               csikorogva kitárult. És az álomtól dagadtarcú asszonyon, aki a küszöbön állt,
               gyertyával a kezében, kétségtelenül megláttuk, - igen, ez az a hely, amit
               kerestünk.</p>
            <p>Pedig inkább parasztasszony volt, mint rosszféle nő. Munkától eldurvult, darabos,
               nagy test. De az arcán, a papucsán, ahogy a kendőjét viselte, rajta volt valami abból
               a jellegből, amelyet a leghatalmasabban Maupassant látott meg a Telier-ház
               leányain.</p>
            <p>A dagadtarcú boszorkány rosszkedvűen bebocsátott bennünket az udvarra, amely -
               amennyire a sötétben látni lehetett - olyanféle volt, mint egy kis falusi vendéglő
               kertje, primitív lugassal, festetten, kerek faasztalokkal.</p>
            <p>A disznók röfögtek, a libák gágogtak. Egy másik gyertyaláng közeledett az udvaron. A
               gyertyafényben álmos, boglyas, ijedten kiváncsi, pepitaszoknyás, fél-paraszt lány,
               mezítláb. Megállt előttünk, zavartan féllábra állt, dörzsölni kezdte mezítelen
               talpával csupasz lábszárát.</p>
            <p>Nagyon furcsa kezdett lenni ez az »amolyan« ház, amelyben, minden szokás ellenére,
               tíz óra után néhány perccel, már aludt az egész személyzet.</p>
            <p>Kérdezősködtünk. Amire kiderült lassacskán, hogy jó helyen járunk. A ház az, aminek
               gondoljuk, de forgalom hiányában lassacskán átalakult önellátó testületté. Ki járjon
               az erényes zipser vidéken az ilyen helyre? A diákot kicsapják, ha megcsípik. A tanár
               fél a diáktól. A tisztviselőnek nincs pénze. A boltosok fiai huszonegyéves korukban
               házasodnak. Vigéc erre alig vetődik. Végül jóformán egészen elszoktak a vendégtől. És
               mert élni csak kell valamiből, ápolt, kis veteményeskertet csináltak az udvarukból,
               tyukászattá fejlesztették a majorságukat. Zöldséget, csirkét, tojást szállítanak
               erre-arra. Inkább csak ebből élnek. Korán feküsznek, korán kelnek. Maguk kapálnak,
               gyomlálnak a tulajdonukon. Jól vannak, boldogok. Az egyik nyitott ajtón be lehetett
               látni valamelyik lány kamarácskájába. Fehérre volt meszelve a fal a szobácskában,
               búboskemence a sarokban, tarkadunyhás ágy, az ágy fölött rózsafüzér a falon.</p>
            <p>Ezen a helyen csak vasárnaponként, alkonyatkor van egy kis mozgás, amikor eljönnek
               táncolni egyet a bátrabb iparoslegények. Nagy szenzáció volt hát a mi érkezésünk.
               Egyre gyűlt a sereg az udvaron. Mind boglyasan, kendősen, mezítláb. A mesterség öreg
               harcosainak vitriolmarta arcán harag látszott. Már meglelték nyugalmukat, minek
               bolygatják őket fel ebből a nyugalomból? A fiatalabbak bámultak álmos szemükkel, mint
               a borjacska.</p>
            <p>Tanácstalanul néztünk egymásra.</p>
            <p>- Mit lehet itt csinálni? - kérdezte Krúdy dörmögő hangja.</p>
            <p>- Van kugli! - felelte az egyik veterán gránátos és mindjárt föl is lobbantotta a
               kuglinál a karbidlámpa lángját.</p>
            <p>Hát kugliztunk. A borjacskák állították a babákat. Mennydörögve, csattanva repült a
               golyó a dob deszkáján. Fölvertük az egész környéket. Húsz kutya kezdett egyszerre
               ugatni a fekete estében.</p>
            <p>Amilyen egy helyen megülő ember volt Krúdy, az ördög tudja, meddig maradtunk volna
               ottan. Csakhogy nem volt bor. Mindössze szódavizet, vagy kracherlit tudtak adni.
               Olyan langyos, pirosra festett folyadékot, üveggolyósnyakú flaskákban.</p>
            <p>Ettől Krúdy fölháborodott. Otthagytuk a fantasztikus házat ásítozó leányaival. A
               kendős Ftatateeta, aki bebocsátott bennünket, föltette utánunk a kapuláncokat.</p>
            <p>Visszamentünk a fogadóba. Igazán szép, tiszta, fehér volt az ágy, fodormenta illatú.
               Lefeküdtem. És a nyári, nyitott ablakon át álombasüllyedésemig hallottam Krúdy
               dörmögő diskurálását. Ő lent maradt az udvaron a csapossal, aki kinyitotta az
               ajtót.</p>
            <p>Nem tudom, mit tudott csinálni egész éjszaka? Talán ivott, mulatott a csapossal? De
               úgy találtam reggel az ágyában, ahogy nagy dorbézolás után szokott lenni az ember. Le
               se volt vetkőzve rendesen. A nappali, keményített, plasztrónos ing volt rajta, kezén
               az összetört, bivalyszem-gombos manzsetta. A gyertyacseppes éjjeliszekrényre kiszórva
               a holmija. Ő maga hosszú testével oldalt feküdt az ágyon, hortyogott iszonyatosan, a
               térde közé fogva a paplant.</p>
            <p>Alig tudtam lelket verni beléje:</p>
            <p>- Gyula bácsi, az Isten szerelmére, induljunk már innen valahova!</p>
            <p>Kinyitotta a félszemén súlyos pilláját. De az arcát nem mozdította a párnán, úgy
               dünnyögte fél arccal, fél szájjal, ellenségesen, egész világa és zsenije, gyilkos
               város és mondénség gyűlöletével:</p>
            <p>- Te csak eridj. Nekem nem kell a Tátra. Én még mulatok itten egy kicsikét, aztán
               visszafordulok hazafelé.</p>
            <p>Még jobban befelé mozdult, ropogott rajta a kemény ing, mintha egy ledöntött jegenye
               hengeredne meg. Annyit megtett, hogy elbúcsúzott.</p>
            <p>- Na, szervusz!... - aztán elaludt. Egy darabig még ott álltam. Néztem és sajnáltam
               hatalmas, sápadt fejét a párnán. Végül mégis otthagytam. Nem jó csatlós vagyok az
               ilyen borban úszó kalandozáshoz.</p>
            <p>*</p>
            <p>Ilyen intermezzó után jutottam végre a Tátrába. A roppant hegyek oldalában, a
               szakadékok közelségében, amelyben tajtékzó vízesések sisteregnek, a felhők fölött, a
               beláthatatlan fenyvesek között, első pillanatra szinte impertinensnek tűnt előttem a
               vad természet testébe plántált civilizáció. A ledöngölt vörösföldutak, a virágágyak
               thujaszegélyei, a bazárok, kávéházak, a cifra villák mind, mintha valami tolakodásról
               fecsegtek volna. Nem is láttam jól hirtelenében, kiké ez a hely? A betegeké, vagy a
               szórakozást kereső gazdagok sajátították ki maguknak?</p>
            <p>Összekeveredik itt minden. Divat, gazdagság, vidámság. Friss pisztrángot sütnek a kis
               kocsma teraszán. Este tánczene száll és parfőm az erdők gyantaillatában.
               Könnyelműség, flört, kacagás, teniszlabda repül a napsugárban. De százlépésnyire
               ettől, az újfüredi, régi szanatórium balkonsorán és nyitott teraszain száz meg száz
               nappali fekvőhelyet lát az ember, pléddel és párnával. Megannyi mind külön kis
               csatamező, amelyen valaki birkózik az életéért. Köhintést hallani, krákogást. Mintha
               savanyútejszagot kellene ideképzelni a svájci stílusban épült házcsoport köré. És
               milyen félelmesen tűnnek föl az erdőbe vágott széplaki úton a sportkosztűmben sétáló
               baszedovosok kiduzzadt szemükkel, mintha tágrameresztenék rémületükben a
               szemgolyóikat.</p>
            <p>Én nem voltam olyan nehéz eset, hogy az igazi betegek közé kerüljek. Éppen csak
               tessék-lássék feküdtem néha délelőttönként. Aztán barnára sütve a havasi naptól,
               belekeveredtem az örömbe. Nem is volt más dolgom, minthogy a passzióimat
               keressem.</p>
            <p>Nem mondom, hogy rossz élet volt. Nagy varázsa van annak a gondtalan lustaságnak,
               amelyben az is óriási munkának számít, ha valaki elszánja magát, hogy
               megnyiratkozzék. Jó dolog ácsorogni a hotel kapuja előtt, a plateaun, várni, hogy
               miféle nők érkeznek? Kettesben sétálni a tarajkai úton. Beljebb húzódni valakivel az
               útról az erdő homályába, leülni a fenyőtűszőnyegre és csókolózni. Várni az ebédre
               hívó gongot, megnézni az asztalon a francia menükártyát. Megfürödni és átöltözni
               estére. Bridzsezni vacsora után. És végül éjjel lábujjhegyen settenkedni a hotel
               sötét folyosóján valami szoba felé, ahol parfőmmel bepermetezve, kigyult füllel
               leskelődik a kilincs mozdulására az a mindenre elhatározott, okos nő, aki éppen csak
               annyit akar az embertől, mint amennyit az ember kíván őtőle.</p>
            <p>Ebből a szempontból az anyag gazdag. A kellemes, kis láz, a sok nappali fekvés, a
               mesterségesen bő táplálkozás fölcsigázza a vágyat. Mit kezdjen az éjszakájával az
               olyan elkényeztetett asszony, aki nappal nyolc órát szundikált a heverőszékén?
               Természetes dolog, hogy ilyenkor simábban megy a könnyelműség. Csak éppen szerelemre
               nem szabad gondolni. Ez valami más. Valami szenvedélyes viszketegség ez, amely a
               beteljesedés után már el is mult, már más után bizsereg, sokkal inkább
               szerencsétlenül, minthogy erkölcstelennek lehetne nevezni.</p>
            <p>A szerelemtől ott is csak féltem. De a sok példa, a lustaság, a bőség, az ifjúság,
               mégis ébren tartotta bennem a kíváncsiságot, hogy lássam, mint húzza le négyszemközt
               a harisnyáját az a hölgy, aki olyan hűvösen és tartózkodóan ül finom kosztűmjében a
               hallban, mintha arról sem tudna, hogy test is van a világon.</p>
            <p>Legelső ifjúságom naív diáknyomoraiban, amikor a tisztelettől haldokoltam egy jó
               kesztyű előtt is, mindig úgy képzeltem, hogy a gazdag és előkelő nők közelébe roppant
               nehézségek árán, a halálos szenvedély kivívásával lehet csak jutni. Rá kellett
               jönnöm, hogy az a bizonyos ügy a magasabb régiókban is éppen olyan egyszerű, mint
               lent a mélyvízben, ahol már ismertem a halászatot. Éppen csak meg kell tanulnia az
               embernek a modor és módszer néhány formaságát. Tűrni, azt kell ebben a női világban.
               Eltűrni az elviselhetetlenül unalmas »lelkivilágokat.« Lenyelni az affektációt. És
               alárendelni a férfiúi szabadságot annak az elkényeztetett igénynek, amely vak és
               elbizakodott hozzá, hogy az ember arcán meglássa a kétségbeesett kifejezést, »torkig
               vagyok veled, eridj már innen!«</p>
            <p>Mindebből ne gondolják, hogy valami nagy nőcsábász voltam. Szó sincs róla. Több
               pechem volt, mint szerencsém, sőt sokszor igazán kómikusan jártam. De az olyan
               párosodásra berendezett Noé bárkájában, amilyenek a luxusfürdők hoteljei szoktak
               lenni, még a púpost és a bénát is eléri a siker. Nekem is volt hát néhány sikerem,
               amelyeket azonban inkább a hely természetrajza, mint egyéniségem varázsa
               magyaráz.</p>
            <p>Nem akarok hálátlan lenni a ritka, finom pillanatok iránt. De legtöbbször olyan
               kényelmetlen utóíz maradt a számban, mintha rossz ételt ettem volna.</p>
            <p>Mikkel dicsekedhetem? Ilyenekkel például:</p>
            <p>Hajnali negyed négy. A hölgy, aki éppen szóban forgott, még ott ül a szobámban, az
               ágyamon, éjjeli köntösben. Mezítelen lábáról negédesen a szőnyegre ejtette kis
               papucsát. Merengve nézi lakkozott körmét. Vészterhes pillanat, látszik, hogy
               mindjárt megszólal, valami »lelki dologban«, pedig én már igazán nagyon szeretném, ha
               elmenne. Szeretnék fogat mosni, hálóinget ölteni, lefeküdni rendesen, tudom, hogy
               kilenc órakor felkölt a tenisztréner. Drukkolok magamban, hogy a hölgy is álmosodjék
               el. De ő nem álmos, olyan friss, mint a csíz. Persze, délután hatig aludt. És még
               csak nem is beteg, makkegészséges, érzem, úgy kétvállra tudna fektetni, hogy
               nyekkennék belé.</p>
            <p>Végre megszólal, a semmibe révedezve, mintha roppant mélységből és messzeségből hozná
               szavait:</p>
            <p>- Szenzációs! Én, így, ahogy hallja, minden idegszálammal Alfrédbe vagyok szerelmes.
               És mégis magával lettem jóba. Mivel tudja ezt megmagyarázni?</p>
            <p>Magamban ezt gondolom: »Először is hazudsz. Másodszor bánom is én Alfrédet, hiszen
               tudom, hogy - bármi történt - rá éppen úgy fütyülsz alapjában véve, mint énrám, nem
               törődsz te senkivel a világon sajátmagadon kívül. Harmadszor, azt sem bánom, ha
               igazat mondasz, nagyon álmos vagyok, eridj már, az ég szerelmére, vissza a szobádba,
               hajnalodik, még meglát valami koránkelő szobalány, amikor végigsettenkedsz a
               folyosón«. Ezt szeretném felelni. Dehát ezüsttel tanultam enni, kényszer rajtam az
               udvariasság. Minélfogva abból a hangnemből válaszolok, ahogy ő kezdte.</p>
            <p>Itt nincs segítség. Bele muszáj esnem abba az alaptalan és hosszú diskurzusba, amely
               »lelkivé« próbálja tenni a történteket.</p>
            <p>Végre elmegy, miután melegre ülte az ágyam és elvette a fél éjszakámat.</p>
            <p>Délelőtt már levelet kapok tőle a teniszgrundon. Hat, sűrűn írt, kibetűzhetetlen
               oldal. Miért nem mondta el éjjel? Miért nem hív félre most? El sem tudom olvasni az
               írását, mi az ördögöt akarhat? Úgy nyomaszt az egész, mint a rossz idő. Délben nem
               tudok rendesen ebédelni. Ott ül az étterem másik sarkában, köteles vagyok érzelmes
               pillantásokkal telegrafálni vele. Húsz apró megbízást ad. Szerezzek neki spirituszt,
               mert nem lehet kapni a telepen. Törhetem a fejemet, honnan szerezzek? Poprádról?
               Kassáról? Uzsonna után sétálni akar, amikor én Weisz bácsival szeretnék alsózni.
               Rátelepedik a szabadidőmre. Untat, emészt, idegessé tesz. Végül, két hét után, egy
               diadalmasan kiválasztott pillanatban úgy mutatkozik előttem, annak a bizonyos
               Alfrédnek, vagy akár másvalakinek az oldalán, hogy látnom kell: el vagyok ejtve.
               Hiszen nagy megkönnyebbülés, annyi bizonyos. Egye meg a fene az egész dolgot. Hanem
               olyan gyönge az ember, hogy mégsem esik jól. Fáj, meg van szúrva egy kicsit a hiúság.
               Az ember huszonötéves korában olyan igényes, azt szeretné, ha minden nő naftalin közé
               tenné el magát utána.</p>
            <p>Ezek nem jó dolgok voltak. Mindig kényelmetlenül éreztem magam, mint akit hónaljban
               vág a kabátja. Éreztem, hogy nem jó, amit csinálok és mégsem tudtam szakítani a
               szokásaimmal. Azt hiszem, a tétlen élet együttjárója ez. Muszáj mindenkinek
               lezülleni, aki nem csinál semmit, pláne, ha gazdag.</p>
            <p>*</p>
            <p>Ahogy a hónapok multak, egyre nyugtalanabbá lettem. Az ember hamar megszokja a
               bőséget. Nekem őszinte pillanataimban még lelkifurdalásaim is voltak, hogy a
               grafikonom olyan magától mozgott föl a nélkülözésből a jómódba. Nem tettem semmit
               érte. Nem vittem keresztül terveket, jóformán el sem határoztam semmit soha. Valami
               egészen kis mozgást végeztem, mint aki nem úszik, éppen csak fönt szeretné magát
               tartani a vízen. Néha megdöbbenve bukkantam rá, hogy még mindig nincs semmiféle
               célom. Sőt, nemcsak célom, alapjában véve vágyam sincs. Nem akarok semmit elérni. Nem
               is vagyok kíváncsi a magam dolgaira, sokkal jobban érdekel, ami rajtam kívül,
               körülöttem, más emberekkel történik.</p>
            <p>Általában mindig elégedetlen vagyok magammal. De sokszor szinte tűrhetetlenné
               fokozódik bennem ez az érzés. Akkor is úgy volt, hogy minden ok nélkül kiestem az
               egyensúlyomból. Nem bírtam a hegyet, az időt. Dühített, ha meleg volt, átkozódtam, ha
               esett az eső. Idegességemben összevesztem a barátaimmal.</p>
            <p>Volt a hotelben egy fiatal szobaleány, akit megszoktam és szerettem. Az egyszerre
               eltűnt. Kérdezősködtem, hogy hova lett? Elmondták, hogy meghalt. »Tüdős« volt
               titokban szegényke. Csakhogy az ilyen prolinak semmi az a kis láz, amit a gazdagok
               rémülten néznek a hőmérőn. A lány nem panaszkodott. Vikszelte a padlót, mosta az
               ablakokat, porolta a szőnyegeket. Egyszer aztán nem tudott fölkelni. Mire az orvos
               megnézte, már vége is volt. Láttam feküdni, mielőtt elvitték, a szuterén
               cselédszobájában, ahogy a társnői felöltöztették, vaságya elé odakészítve kis
               koldusmotyóban minden holmija, amit majd örökösei kapnak. Hogy a szeme ki ne nyíljék,
               két régi rézkrajcáros volt a pillájára téve, mintha odatúl is fizetni kellene majd a
               révnél. Néztem: szabályos ember volt, mint a többi. Keze, lába, haja, viaszba dermedt
               arcán finom orrocska. És egyre képtelenebbnek éreztem, hogy erről a telepről, amely
               éppen az ő betegsége elleni küzdelemre van berendezve, hízókurzusokkal,
               kvarclámpákkal, számtalan orvosság minden raffinériájával, úgy kell elmennie, hogy
               kísérlet sem történt a megmentésére. Bár igaz, hogy ő szegény, még csak ki sem merte
               nyitni a száját, amíg élt, hogy segítségért kiáltson.</p>
            <p>Nem akarom azt hazudni, hogy a lány halottaságyánál hirtelen rádöbbentem életem
               céljára. Az ilyesminél sokkal cselekvőképtelenebb vagyok. De az valóság, hogy
               egyszerre egészen ellenszenvessé lett előttem, önmagammal együtt, a hely. A márvány a
               mosdómon, a selyemplümó az ágyamon. Valami prostituáltat éreztem az egész vidéken.
               Mintha a nap, a hegyek fenyveseinek gyógyító lehellete ki lenne sajátítva, valami
               szűkebb klikk számára, hogy ne csinálhassa azt, amit csinálni tudna.</p>
            <p>Nem hiszem, hogy jobb lennék, nagylelkűbb és emelkedettebb bárkinél. Inkább rémület
               fogott el, vagy kétségbeesés. A földöncsúszó gyöngeség érzése. Nem a jóság, a
               sorsközösség önző átérzése tette, hogy annyira szolidáris voltam a halottal.</p>
            <p>Megszólalt az ebédre hívó gong. Beültem a nagy étterembe, ahol virág volt az
               asztalokon. De a falat nem ment le a torkomon. Visszaloccsantottam a kanalat a
               levesbe. Végigsiettem az üveges, fedett folyosón, föl a recepcióba. Megkerestem a
               titkárt.</p>
            <p>- Drágaságom, csináltassa meg a számlámat. El kell utaznom.</p>
            <p>Kis ezüstgyopár volt a vidám fiatalember gomblyukában. Gyanútlan derűvel fordult
               felém:</p>
            <p>- Na, ne beszéljen?! Ilyen hirtelen? Miért?!...</p>
            <p>- Sürgönyt kaptam! - hazudtam elpirulva.</p>
            <p>*</p>
            <p>Amikor visszaérkeztem Pestre, a Monarchián már mutatkoztak a feloszlás jelei. A
               »pacifizmus«, amely még nagyon bátor állásfoglalás volt egy évvel előbb, kezdett jó
               politikai üzlet lenni. Mint a spirochéta a vérben, a mindenfajta élelmiszer-jegyek
               szaporodása, világosan mutatta az ország állapotát. Nagy esemény volt egy igazi
               babkávé. Ismerőseim körében jóformán csak Beöthy László szívott már egyiptomi
               cigarettát. Csakhogy mindez a baj még mindig belé volt ágyazva abba a mesterséges,
               lázas duzzadtságba, amely a gombamód szaporodó vállalkozások hemzsegésével, a
               hadigazdagok rajának boldog arcával, szinte megtévesztő életerőt mutatott.</p>
            <p>A »Déli Hírlap« roppantul megnőtt közben. Százezres példányszámú, hatalmas, fürge,
               éleshangú lap lett belőle Lázár parancsnoksága alatt, aki olyan volt, mint egy
               energikus kis vastuskó. Nem is tudnám már megmondani, hogy milyen pártárnyalatú ujság
               volt? Összezavar, hogy kitűnő redakciója olyan egymástól távoleső egyéniségekből
               volt összeállítva. Bár ez nem is fontos. Annyira sajátsága minden igazi ujságnak,
               hogy az élet leglényegesebb kérdéseiben pártokfölötti.</p>
            <p>A startnál Lendvai István írt sűrűn vezércikket. Bámultam rendkívüli készségét. Ki
               volt téve az óra eléje az íróasztalra, tíz perc alatt tudott egy fulmináns vezető
               cikket írni. Mindennap láttam Pető Sándor finom, mágnás-papos profilját. Én tudtam,
               vajjon ő tudott-e róla, hogy egyszerre három kiadóhivatali kisasszony volt belé
               szerelmes? Még a közepe felé is bejött néha Márkus László, mint a Niebelung-monda egy
               civilbe öltözött, szőke germánja. Valami sűrűbbet és súlyosabbat hozott magával, mint
               az ujságirodalom, ahogy hatalmasan letelepedett valamelyik szabad íróasztalhoz.
               Aztán egyre jobban az ellenzék felé csúszott a lap. A tokerámószerű Fráter Aladár,
               rejtélyes szemüvegével az orrán, kaján ötleteket eszelt ki az elvaduló cenzura ellen.
               Megszólalt a harcias Göndör, Pestre átstimmelt, dantoni hangon ostromolva a kormányt.
               Különösen szegény Szterényit. És észre kellett venni Róbert Oszkárt, aki hisztérikus
               görcsöt kapott, ha nem írhatott olyan szélső hangon a városi panamákról, ahogy kedve
               tartotta.</p>
            <p>Végül elkapta az egész ujságot a tajtékzó politikai áradat. Lázár megszűnt szerkesztő
               lenni. Jöttek homlokegyenest ellenkező irányú hullámok. Fehér lett a lap, vörös lett
               a lap. Megszállták a Fabik-különítmény tengerészei, írt kongregációs szellemben,
               legutoljára pedig átalakította a kommün a címét Vörös Katonává.</p>
            <p>Én nem sokat éreztem ebből a földrengésszerű ingadozásból. Ugyanúgy nem volt közöm a
               politikához, mint Melának és Gizinek, az ördögien ügyes gépírókisasszonyoknak. A
               szerkesztőség kevésbbé színdús derékhadában húzódtam meg, nem is tudom már pontosan,
               kik között. Az esztétikusunkra, Kárpáti Aurélra, a derék Puszta Bélára, a romantikus
               Barabás Lórándra, gentlemani gyorsírónkra, Molnár Kálmánra és a dadogó-hadaró Müller
               Menyhértre emlékezem csak világosan, hiszen velük a lap megsemmisülése után is
               maradt valami kapcsolatom.</p>
            <p>Azonkívül nem is voltam jelentékeny sróf a Déli Hírlap gépezetében. Kártyáztam,
               lóversenyre jártam. Olyan hanyag, lusta és bliccelő voltam, hogy más szerkesztő
               biztosan kidobott volna. Csakhogy Lázár »barát« volt, az apámé is, az enyém is.
               Megmaradt hát a személyes szigor területén. Összeszidott, üldözött, nevelt, ami végre
               olyan családivá tette az összefüggésünket, hogy amikor megvált a laptól és lement
               Balatonfüredre pihenni, félig-meddig otthagytam az állásomat és utána mentem.</p>
            <p>Egészen régen, amikor csak egy ruhám volt, nagyon hozzátapadt élményeimhez az a ruha,
               amelyet éppen hordtam. Miután évszámokra nehezen emlékszem, úgy is határozom meg
               bizonyos korszakaimat: »amikor azt a barna seviott-ruhát viseltem«, »az az év, mikor
               az a csíkos ruhám volt«, satöbbi. - A Déli Hírlap idejében megszűntek a ruhagondjaim.
               Kezdtem tulságosan is visszacsinosodni. Ezt az érát inkább az örök álmatlanság
               korának nevezhetném.</p>
            <p>Képzeljék csak el: hajnali ötkor-hatkor jártam haza, holott reggel fél nyolcra már
               bent kellett lennem a redakcióban. És még hozzá a Margitszigeten laktam, egészen a
               legvégső csúcsán, a nagyszállodában, a szerkesztőség pedig a Rökk Szilárd-utcában
               volt, valóságos kirándulás az út. Azt mondhatná valaki, hogy miért is mentem haza?
               Hiszen ilyen módon nem tölthettem még egy órácskát sem az ágyban. Nem is töltöttem.
               Sokszor csak tíz percet értem rá aludni. Csakhogy, mint gyakorlott lump, jól tudtam,
               hogy nem ér semmit, idegen helyen, fotöjben, dívánon, vagy összetolt székeken
               szundítani. Az ilyesmi csak összetöri az embert. Mérhetetlenül fontos az egész nap
               hangulatának szempontjából, hogy az ember hazamenjen, levetkezzen és lefeküdjön a
               rendes ágyába. Ha csak öt percet van az ágyban, éppen csak annyi időt, amennyi idő
               alatt a panírozott szeletet megforgatják a zsírban, már az is sokat jelent.
               Kinyujtózott az ember, hálóinget, paplanmeleget érzett, pillanatra bele is ájult az
               álomba. És utána a tuss, szájmosás, fehérneműcsere, az öltözködés egész szertartása
               azt szuggerálja a fáradt testnek, hogy itt rendes, reggeli fölkelés történik, rendes,
               álomban töltött éjszaka után.</p>
            <p>Ha volt pénzem, konflist hozattam. Ez szerencsés eset volt, jól kialudtam magam a
               hosszú úton, a Szigettől a Rökk Szilárd-streetig, szinte frissen ugrottam ki a
               szerkesztőség kapuja előtt a kocsiból. Konflis nélkül komplikált volt az ügy. Ébren
               muszáj volt lennem, amíg a hoteltől a szigeti lóvasút megállójáig gyalogoltam. De a
               lóvasúton már aludtam. Aztán megint következett egy kis éber-szakasz a hídon, a
               villanyosig. Majd a villanyoson újra alhattam. Nem baj, ha zsúfolva volt, tudtam
               aludni, mint a denevér, az állóhelyek bőrfülén lógva. Miattam zökkenhetett a kocsi,
               lökdöshettek, préselhettek, én csak aludtam, talán még hortyogtam is. A kalauzok már
               ismertek, tudták, hogy bérletem van, nem ébresztettek föl, csak ahol le kellett
               szállnom, a Nemzeti Színház sarkánál.</p>
            <p>Hanem persze ez mind kevés volt. Így aztán egész nap megragadtam minden alkalmat,
               amikor aludni lehet. Aludtam a szerkesztőségben, aludtam délben a korzón, aludtam a
               babámnál, a borbélynál, aludtam riportközben Wlassics előszobájában, sőt még
               kártyaközben is aludtam egy verset, amíg a partnerem osztott. Csak éppen éjszaka nem
               tudtam aludni, tizenkét óra után mindig éber lettem, mint a pitypalaty. A végin
               apámat is megijesztettem ezzel a szokásommal. Egy ferblipartiban játszottam vele és
               elaludtam hívás közben, három alsóval a kezemben. Az »öreg« megrázta a vállam,
               ijedten mondta a kompánia felé.</p>
            <p>- Én még ilyet nem láttam! Nónája van ennek a fiúnak!</p>
            <p>*</p>
            <p>A háború vége felé két új taggal frissült föl a Déli Hírlap szerkesztősége: Zilahy
               Lajossal és Egyed Zoltánnal.</p>
            <p>Egyed is Erdélyből származik, Désről. Ismerem a pedigréjét. Tudom, hogy az apja
               milyen szilaj ember volt, egyszer puskát fogott valami nagy grófra, aki az
               önérzetében megbántotta. Az informátoraim szerint a nagyapja meg éppen olyan rabiátus
               hírben állt, hogy mindenki reszketett tőle a városkában. Magyar dolmányban, fokossal
               járt a legidősebb Egyed, az emberek letértek előle a járdáról a kocsiútra, ha
               észrevették arcán azt a pulykanyak vörösséget, ami azt jelentette: na, megint haragos
               kedviben van az öreg. Így hát nem csodálkozom az unoka duhajságán. Ez nála nem
               felvett modor, akarnámkodás. Ilyen őszintén százfokos spiritusz Egyed, éget is,
               gyógyít is. Ilyennek született, nem csinálódott rája biztonsági fék. Még nekem is
               muszáj volt egyszer verekedni vele, pedig, azt hiszem, szeretjük egymást. Igaz, hogy
               szinte már a dulakodás alatt ki is békültünk és egy konflison mentünk haza, a
               Margitszigetre.</p>
            <p>Zilahy, úgy tudom, Bécsből jött hozzánk a Rökk Szilárd-utcába, valami katonai
               alkalmazásból. Uniformisban volt, gondolom, zászlós. Emlékszem a ruhájára, extra
               blúz volt rajta, fehér nadrág, sárga, gombos félcipő. Sovány fiú volt, nagyon
               öntudatos és jómodorú. Hamar »földolgozta« magát a lapnál. Nekem legjobban tetszett
               geszti riportja, amelyben megírja, hogy őrzik bihari lovaslegények a meggyilkolt
               Tisza Istvánt, aki utolsó éjjelét tölti otthon, a kastély hálószobájában
               fölravatalozva. Akkoriban nem volt divat Tiszát szeretni. Valósággal megragadott hát,
               hogy Zilahy olyan nyiltan és bátran meri kifejezni vonzalmát az idők szelének iránya
               ellen. Később a mindent számontartó közvéleményben »fehér«-nek osztályozták Zilahyt
               e szép cikk miatt. De én azt hiszem, hogy nem politika volt a riportban, hanem talán
               a tragikum sötét szépsége vonzotta az írót. Vagy inkább csak ugyanaz az emberi
               becsületesség működött benne, amelynek szent lelkétől eltöltve, e nehéz időkben,
               egyre merészebben és harcosabban ott látom Zilahyt a szegények és üldözöttek
               oldalán.</p>
            <p>Minden szerkesztőségben kis kottériák alakulnak. Én Egyeddel és Zilahyval voltam
               akkoriban a legsűrűbben együtt a kollégák közül. Emlékszem rá, hogy az októberi
               forradalom éjszakáján nálam is aludt a Szigeten Zilahy. Reggel elmondta, hogy szokása
               ellenére, írt egy verset. Fel is olvasta. És az egész úton befelé a szerkesztőségbe,
               végig a versről beszéltünk. Csak úgy mellékesen törődtünk a forradalommal, amely
               akkor tört ki, frissen. Még egészen új látvány volt a röpcédulákkal teliszórt utca és
               a tisztek lecsillagtalanított gallérja.</p>
            <p>Korábban, még, a háború dereka táján, amikor csak a foglalkozásom engedte, lementem a
               Bácskába Gyókóhoz. A Dungyerszkyek abban az időben nagy kutyaszorítóban lehettek.
               Szerbek voltak fajukra, anyanyelvükre és vallásukra nézve. Az érzésük amoda húzott,
               az érdekeik pedig hozzánk kötötték őket. Meg kellett védeniök nagy vagyonukat, amely
               már méreteinél fogva is ki volt téve az államhatalom kezeügyébe. El kell ismerni,
               hogy ügyesen, becsületesen és nyiltan csinálták. Nem hízelegtek és alakoskodtak,
               szinte a hallgatásuk beszélt arról, hogyan éreznek. A lojalitásuknak inkább
               cikornyátlan tettekben adták bizonyosságát. Sok hadikölcsönt jegyeztek, a két fiú
               megválasztatta magát munkapárti képviselőnek. Amiben még valami őszinteség is volt.
               Elég közel állottam hozzájuk, sokszor hallottam a habzóan sovén, szláv-nacionalista
               Gedeont, Tisza Istvánról rajongani. Ezek a szerbek nem olyanok, mint akik színlelni
               tudnak. Ha mondta, hát érezte. Végre lehetséges, az ember szíve akkora, annyi
               mindenféle érzés elfér benne.</p>
            <p>Érdekesek voltak ezek a késői bácskai látogatások. Nagy színjáték játszódott előttem.
               A rezón és szenvedély küzdelme, önkéntelen drámaisággal megrendezett jelenetekben.
               Sohasem fogom elfelejteni Gyókó kétségbeesett pillantását, amikor kénytelen volt néha
               meghívni az etapp-területen tartózkodó tiszteket búzakoszorús, Szent-Györgyös házába.
               Milyen vacsorák voltak, pópával, jegyzővel, katonákkal. Hogy ült ott a
               legveszedelmesebb titok a paprikáscsirke és a pezsgő fölött. Milyen halálsápadt lett
               egyszer a házigazda arca, amikor egy gyanútlan, a helyi viszonyokban teljesen
               tájékozatlan német kapitány felállt vaskeresztes mellével a pecsenye után és (éppen a
               déli front volt aktuális) pohárköszöntőt mondott Szerbia pusztulására. Nem is tudom,
               mi történt volna, ha a döntő pillanatban B. úr, a zombori főszolgabíró, mintha csak
               mámoros pajtáskodásból tenné, be nem fogja a tenyerével Gyókó száját:</p>
            <p>- Ne felelj ennek a németnek, öregem. Frankfurti ember. Meg sem értené, amit mondanál
               neki!</p>
            <p>Egy nap bent voltunk Újvidéken. Vidám kompánia verődött össze az Erzsébetben. A meleg
               elől behúzódtunk a kávéház hűvös mélyébe. Igazi délelőtti hangulatot csináltunk.
               Ringlit ettünk, söröztünk. Mindenféle ember volt a társaságban. Szerb, magyar.
               Ügyvéd, doktor, birtokos, haltenyésztő, patikus, huszártiszt, képviselő. Volt ott egy
               őszülő szerb ügyvéd is, már nem emlékszem a nevére, valami becéző néven szólították a
               barátai.</p>
            <p>Ez az úr nem akart sört inni velünk, azt mondta, hogy pepszinje van. A pincér akkor
               rakta be éppen a rámákba a friss bécsi ujságokat. Az ügyvéd fogta a Pressét,
               elkezdett olvasni valami cikket, amíg mi ott cseveteltünk körülötte. Egyszerre csak
               láttuk, hogy sírva olvas, reszket a kezében az ujság. Borzasztó látvány, amikor egy
               bajuszos, meglett férfi sír. Megdöbbenve néztünk rá, elhallgatott a nevetgélés,
               koccintás.</p>
            <p>A szerb ügyvéd felállt, letette az ujságot a székre:</p>
            <p>- Bocsánatot kérek, nem tudtam uralkodni magamon! - mondta csendesen és hátrament a
               vízcsaphoz, hogy megmossa összekönnyezett arcát.</p>
            <p>Észre kellett vennünk, hogy valamit olvashatott, ami ennyire fölizgatta. Fogtuk a
               lapot, hát láttuk, hogy hosszú cikk van benne a szövetséges seregek diadalmas
               szerbiai előnyomulásáról. Úgynevezett színes riport volt. Jótollú zsurnaliszta
               írhatta, szinte érzett belőle a felgyujtott faluk füstszaga, ahogy beléfullad véres
               sarába egy egész ország.</p>
            <p>Így megtudtuk, hogy mi történt. Hosszú ideig csönd volt. Végre fölállt a huszár.
               Rendes, jó, zömök magyar neve volt. Az volt ő maga is; rendes, jó, zömök, magyar fiú.
               Odament az öreg fiskálishoz, aki még mindig a vízvezetéknél babrált a zsebkendőjével.
               Összecsettentette előtte a sarkantyúját. Aztán átölelte. De valahogy olyan furcsán,
               kedvesen, ahogy nőt szokott megölelni az ember. Meg is csókolta, majd hízelegve
               odaszorította friss, barna képét az ügyvéd nikotintól zöld, bajuszos arcához:</p>
            <p>- Sose zsenírozza magát, kedves doktor úr. Nem szégyen sírni az ilyesmiért. Nagyon
               jól megértjük mi, milyen cudar dolog lehet, itt ülni velünk a napos oldalon, amíg
               odaát ázik az atyafisága az esőben!</p>
            <p>*</p>
            <p>Közben bekövetkezett a vég, annak a furcsa, lázas duzzadtságnak még zajosabb, még
               nagyobb prosperitást hazudó körülményei között. Minden többet ért, mint a pénz.
               Ázsiója volt a színházjegynek, a lisztnek, a szivarnak. Mindennek, ami valóságos
               anyag, megfoghatóbb érték annál a fikciónál, amit pénznek neveznek.</p>
            <p>Az emberek hajmeresztő összegekben kártyáztak. Miután a legtöbb kaszinóban záróra
               volt, egész csomó gazdag civil vétette föl magát a hatósági kivételeket élvező
               Otthon-körbe. Nem tudom, minek nevezzem ezt az időszakot? A klub fény-érájának,
               virágkorának? Ez szempont dolga. Annyi azonban bizonyos, hogy az ujságírók akkoriban
               láthatták legvilágosabban a pénz szédítő áramlását, új, Esterházy-utcai fészkükben,
               miután a régi, kedves, dohányutcai házat eladta a konjunktúrában összezavarodott
               vezetőség.</p>
            <p>Biztosan nem magam vagyok, rajtam kívül millió, meg millió ember érezte a háború vége
               felé a friss levegő szükségét, idegesítő elkopottságát a régi jelszavaknak. Olyan
               szép volt az, amit a béke igért. Béke! Szabadság! Csak éppen ezeknek a nagy
               illuzióknak a beteljesülésében volt valami kiábrándító. Nem is tudom, hogy mi? Talán
               a jóakaró, de érezhetően dilettáns politikai vezetésnek gyeplőt elengedő,
               nyugtalanítóan gyönge és megint csak szónokoló, megint csak jelszavakon nyargalászó
               tehetetlensége.</p>
            <p>Nagyon szerencsétlen természet vagyok. Nem tudok kritika nélkül együtt menni azzal az
               irányvonallal, amelyet az aktuális hangulat kijelöl. Például nem tudtam együttérezni
               a diadalmas német ármádia érccsörömpölésével, amikor sikereinek teljében kiásta a
               Champagne szőlőtőkéit és hosszú ágyúival a reimsi katedrálist lövette. De amikor
               ennek a seregnek Romániában elhelyezett csapatrészei a beteljesedett fátum után
               fölkerekedtek, hogy bánatos sípszavukkal visszahömpölyögjenek távoli hazájukba,
               elhagyogatva útjukon autóikat és hadiszereiket, meg tudtam indulni ezen a
               sípszón.</p>
            <p>És Mackensen! Ha régebben találkoztam a fényképével illusztrált lapokban, halálfejes
               huszártábornoki díszéből, mindig valami középkorit és kegyetlent éreztem. De akkor
               este, amikor a kőbányai pályaudvaron láttam az öreg svédet, akit félig-meddig
               letartóztattak hatóságaink, végigfutott rajtam a hideg. Ujságírói kötelességem
               teljesítettem, riport volt, hogy megnézzem. A rosszul világított pályatesten egy
               messzi sínre volt kitolva a generális kocsija. A generálisé? Én csak egy szürke
               köpenyes, kemény öregurat láttam pillanatra megjelenni a kupé ablakában, akinek a
               szeme azt fejezte ki, hogy meg van sértve és nem érti, ami vele történik.</p>
            <p>Ezt az esetet apámmal is megbeszéltem. Ujságoltam neki, hogy Mackensent, aki
               visszatérőben volt a keleti frontról, hazafelé, Magyarországon föltartóztatták
               útjában.</p>
            <p>Az »öreg« összecsapta a kezét fölháborodásában:</p>
            <p>- Ordináréság! Kinek a fejében születhetett meg ez a boldogtalan idea?!</p>
            <p>Akkoriban a Rudas-fürdőben lakott az »öreg«. Klastromi cellához hasonló, puritán
               szobácskája volt. Fehérre meszelt falak, éppen csak a legszükségesebb bútorok.
               Szegény apám, amilyen pompásan nézett ki, olyan igénytelen volt alapjában véve.
               Szivarban a legmagasabb vágya a trabukó volt, ételnek a szalonnát szerette a
               legjobban. Természetének egyetlen fényűzése, hogy szeretett lustálkodni, henyélni
               délig az ágyban, eregetni a füstöt. Ha lehet, ott is ebédelni - felkönyökölve a
               párnán. Nem fontos, hogy mit - szalonnát, azután inni rá egy sillerfröccsöt,
               feketekávézni, megint elszundítani, amíg a szobában ott zümmögnek körülötte alkalmi
               vendégei.</p>
            <p>Ebből a szempontból ideális tanyahely lett a Rudas. Egy kicsit távolesett a
               főforgalomtól, nem dugta föl minden pillanatban az orrát valami alkalmatlankodó.</p>
            <p>Aztán ott volt a házban a gőzfürdő. Az »öreg« felvette délben a szalmapapucsát,
               hálóingre az überciherjét, lecsoszogott a fürdőbe. Olyan volt ő is, mint egy török,
               amilyen fajtának a budai basáik a Rudast építették. Állt a jó meleg bazenben, nedves
               törülköző a fején, mint egy turbán, kényelmesen locsolgatta a mellét. A gőzfürdői
               párás homályba kék-sárga-piros fényfoltokat vetett a kupola üvegablaka. Locsogott a
               víz, szállt a gőz, izzadt a forróságban a lyukacsosra ázott kőfal. Olyan volt a hely
               a déli órákban, mint valami szalón, összegyüjtve medencéiben az akkori magyar közélet
               nevezetességeit. Mindenki járt oda, aki a jót szereti. Bedő Móriccal andalgott a
               langyosban apám, vagy Wolfner Tivadarral, vagy pláne Wekerlével, aki kéjesen
               merítette belé tekintélyes testét a meleg hullámokba. Néztük, hogy pazarolja a tussok
               vízsugarát a kötényke nélkül fürdő Kállay Tamás. Őt nagyon szerette az »öreg«, majd
               mindennap figyelmeztetett rá:</p>
            <p>- Nézd csak, micsoda jó figurája van ennek a Tamásnak. Ezt nem tudjuk utána csinálni,
               mi zsidók, hogy így megőrizzük a termetünket!</p>
            <p>Hanem ez a Rudas-idő boldogságának utolsó pár hónapja volt.</p>
            <p>Jött a kommün!</p>
            <p>Szörnyű olcsó dolog volna most kritizálni az elmult időket. Nem is panasz vagy
               dicsekvés akar lenni, ha elmondom, hogy semmi módon nem találtam a helyem a
               bolsevizmus alatt. Az a világ csupa hivatal és csupa szervezkedés volt. És én sohasem
               tudtam hivatalokban boldogulni, sem megszervezhető nem vagyok. Nem is volt még
               kenyérjegyem sem, mindössze éjjeli kimaradási engedélyt tudtam csípni magamnak. És
               csak az mentett meg az akkori élet sok kellemetlenségétől, hogy volt egy kis, jó,
               meleg, eldugott kékpénzem, amelyet még az »átkozott kapitalizmus« utolsó
               pillanataiban sikerült nyernem a még átkozottabbnak bélyegzett »Chemin de fer« nevű
               játékon.</p>
            <p>Nyár közepe volt. Ernyesztő meleg Budapesten. Nekem ordíthattak a propagandaplakátok
               az utcán. Irtózatosan úntam magam a fülsiketítő lármában és izgalomban, amelyben
               alapjában véve minden úgy maradt, mint a régi világrend idején. Az ügyesek és az
               erőszakosak boldogultak, a slemilek lecsúsztak. A nők szerelmeskedtek, a tolvajok
               loptak, a stréberek stréboltak, éppen csak jól föl volt kavarva a fazék, az alja a
               tetejére, a teteje az aljára került.</p>
            <p>Egyszerre csak ragyogó ötlet jutott az eszembe. Azért van nyár, hogy az ember
               nyaraljon. Fogtam magam, lementem egy sínautón Siófokra. Szabad portyázó voltam,
               semmiféle beutalásom a világon. Nem is kaptam sehol szobát. Mérgelődve álltam
               kofferem mellett a Hullám-szálló kapujában.</p>
            <p>Hát amint éppen a legnagyobb kínban törtem a fejem, hogy mitevő legyek, kijön a
               hotelből Karinthy, fehér nadrágban, kackiásan, mint egy valódi fürdővendég.</p>
            <p>Kiderült, hogy ott nyaral Siófokon, éppen a Hullámban lakik, kétágyas szobája van,
               megosztja velem, ha nem találok mást, egye meg a fene ezt a jegyrendszeres világot,
               amelyben cédulás engedély kell még a napsütéshez is.</p>
            <p>A londiner mindjárt föl is vitte a szobájába a cókmókom. Mi meg elmentünk fürdeni,
               kellett vagy hatféle jegy a kabinhoz, meg a rongyos úszótrikóhoz.</p>
            <p>Siófok nagyon érdekes hely volt akkoriban. Ott volt a második vörös hadtest
               főhadiszállása. A főhadiszállás egyik Pullmann-vagónjában lakott a hadtest vezére,
               Pogány József, egykori ujságíró kartársam. Sárga vászonból készült egyenruhát viselt
               az összes vezéri csillagokkal és stráfokkal. Mindig csodálkoztam rajta, ha láttam.
               Rendben van: előadták a drámáját a Nemzetiben, népbiztos lett, szónokolhat a
               parlamentben - de miért éppen tábornok? Micsoda furcsa lelki mozzanat révén
               ambicionálja, hogy generális legyen? Mi indokolja azt a napoleoni mozdulatot, ahogy a
               kezét hátrateszi kövér hátán, vagy ahogy bedugja elől, nyersvászon zubbonyának a
               nyílásába? Alapjában véve félnem kellett volna tőle és inkább mulattam rajta
               titokban. Cudar dolog a hiúság, könnyen beleviszi még a legokosabb embert is abba a
               komikumba, hogy olyan pózt vegyen föl, amely nem is a lelkéhez, hanem inkább a
               testéhez, nevettető módon nem illik.</p>
            <p>Ma sem értem, miféle erő tartotta fönn hadseregében ezt a vezért? Hiszen alkalmi,
               civil vendégein kívül, akiket meghívott sovány ebédjéhez a vonatára, nem volt
               senkije, csak egy fiatal adjutáns, aki sétáin féllépéssel követte, amint a
               fejedelmeket szokás.</p>
            <p>Sajnos, nem sokáig gyönyörködhettem a Balatonban. Az a bürokrácia, amelynek örök
               kötelessége, hogy a felebarátait macerálja, fölfedezte, hogy nincs beutalásom a
               siófoki fürdőtelepre. Talán föl is jelenthettek valami buta fecsegésért, nem tudtam
               kinyomozni, mi van a dolog hátamögött? Elég az hozzá, hogy egy reggel, nyolc óra
               körül, amikor még az igazak álmát aludtuk Karinthyval a Hullámban, erélyesen
               kopogtattak az ajtónkon.</p>
            <p>Nem is mondhattuk »szabad«, már be is lépett a küszöbön két bőrszíjas, revolvertáskás
               terrorista. Borzasan ültünk föl az ágyban, dörzsöltük a szemünket. Mi az ördögöt
               akarnak ilyen jókor?</p>
            <p>Hát értem jöttek, öltözzem azonnal, visznek magukkal.</p>
            <p>Ez messziről szerfölött vészes dolognak látszik. Meg is írhatnám úgy, ha kedvem lenne
               füllenteni és ha nem lenne itt Karinthy, aki tanuskodhatik, hogy az atmoszféra éppen
               nem volt fülledt. A terror gyermekei hol elvtársnak, hol szerkesztő úrnak
               szólítottak, még inkább én voltam az, aki fenyegettem őket. Vidám veszekedés
               közepette öltöztem. Húztam az időt, egy óráig fésülködtem, csakhogy szekírozzam a két
               legényt, akik a falnak támaszkodva várakoztak.</p>
            <p>Hanem végül mégis csak menni kellett. Egyenesen kikísértek a pályaudvarra, ahol már
               várt egy toloncolásra ítélt sorstársam. Egy Balogh nevű csillagtalan katonatiszt,
               akinek ugyanolyan bűne volt, mint nekem, cédula nélkül akart fürödni szegény a
               Balatonban.</p>
            <p>Karinthy is eljött az állomásig. De már Pestre nem utazhatott velem. Részint nem volt
               pénze, részint neki meg Siófokra szóltak az ellátási jegyei. Azonkívül egyszerre két
               hölgynek is kurizált a telepen, de már csak az egyiknek a keresztnevére emlékszem,
               úgy hívták: Erzsi.</p>
            <p>Mégis azt kell hinnem, hogy vagy velem, vagy Baloghgal volt valami más baj is a
               beutalási szabálytalanságon kívül, mert egy vöröskatonát küldtek velünk, hogy
               kísérjen föl Pestre és a Déli-vasút pályaudvarán adjon át bennünket valami
               nemtudommicsodának.</p>
            <p>A vöröskatona famunkás lett volna, ha hagyják dolgozni. Sovány ember volt, rettentő
               nagy, száraz kézzel, olyan himlőhelyes arccal, hogy a kis hegedések a bajuszát és a
               szemöldökét is megritkították. Rosszkedvű természetnek látszott, hallgatott,
               ellenségesen nézett ránk. Ha cigarettával kínáltuk, nem fogadta el. Hiába próbáltuk a
               szívét meglágyítani panaszunkkal, hogy milyen disznóságot csináltak velünk ok nélkül,
               nem is felelt. Végül komolyan félni kezdtünk tőle, átkoztuk a malőrünket, hogy a
               világ sok jó embere közt éppen egy ilyen cvibakszáraz bestiát fogtunk ki magunknak.
               Már a végefelé közeledett az út, amikor a himlőhelyes vöröskatona a zsúfolt vagón
               egy csöndesebb helyére terelt bennünket. Megijedtünk, mit akar tőlünk ez az
               ellenszenves ember?</p>
            <p>A famunkás ránknézett, fáradt proletárarcával:</p>
            <p>- Mindjárt Budafokra érünk. Szálljanak ott le, elvtársak, bemehetnek a városba
               villamoson. Majd én azt mondom a pályaudvaron, hogy megszöktek.</p>
            <p>Hallgattunk, gyanakodtunk, azt hittük, csapdába akar vinni bennünket az őrizőnk.
               Aztán egyszerre átéreztük, hogy nincs itt semmi baj. Ez a himlőhelyes munkás a
               legderekabb embereknek abba a fajtájába tartozik, akik nem szokták színeskedő
               szavakkal kísérni cselekedeteiket.</p>
            <p>- Köszönöm szépen! - mondtam meghatottan.</p>
            <p>Balogh becsületesebb lélek volt nálam. Aggodalmasan kérdezte:</p>
            <p>- Igen ám, elvtárs, de nem lesz magának ebből baja?</p>
            <p>Az őrünk megvetően félrehúzta himlőpusztította, fakó bajuszát:</p>
            <p>- Maga csak sose féltsen engem, mert tudja meg, hogy velem mégse mernek úgy ugrálni,
               mint ahogy magukkal ugrálnának!</p>
            <p>Ezen udvariasan nevettünk, ahogy a tanár viccén nevet a diák. És én megint
               megpróbáltam cigarettával kínálni.</p>
            <p>Eltolta a kezemet:</p>
            <p>- Legalább húszszor mondtam már az úton, hogy nem vagyok dohányos.</p>
            <p>Jött Budafok.</p>
            <p>Mielőtt leugrottunk volna, Balogh még odafordult a kísérőnkhöz:</p>
            <p>- Legalább a nevét mondja meg, hogy ha lehet, visszaszolgálhassuk elvtárs úrnak a
               szívességet!</p>
            <p>A nagykezű famunkás legyintett:</p>
            <p>- Mit koptassam a szám? Még elbeszélnék valahol, csak bajom lenne belőle! - felelte
               szárazon, aztán elment az ajtótól, eltűnt. A vonat is elindult, ott álltunk a
               budafoki állomáson, megszabadulva.</p>
            <p>Hazacipeltem villamoson a kofferem, aztán elmentem ebédelni a Nemzeti Kaszinóba.
               Ugyanis a kaszinó nyilvános éttermének a konyhájában a bennfentesek kaphattak
               bécsiszeletet, meg paprikáscsirkét, palacsintát, meggyeslepényt, persze rendes
               kékpénzért. Kint az étteremben tököt, gerslit, kukoricakenyeret ettek az avatatlanok.
               De hátul, a konyhában, jó világ volt. Ragyogóan meg volt terítve a hosszú
               konyhaasztalra. Ott lobogtak a közelben a tűzhelyek, sisteregtek a tepsik. Kedvessy
               úr, a tulajdonos, hófehér szakácssapkában járt-kelt intim vendégei között. Aznap
               éppen Németh Juliska ebédelt ott Barabás Lóránttal, meg az elegáns László Jóskával
               együtt. Ebéd után elmentünk a Fiume-kávéházba, ahol babkávét és tejszínhabot lehetett
               kapni titokban. Végül fölmerészkedtem az Otthonba. Hallgattam, mit beszélnek a
               kollégáim. Megtudtam, hogy a román támadás, amely röviddel előbb indult meg a felső
               Tiszánál, rohamosan terjed délfelé. A katonai szakértők arról suttogtak, hogy
               Szolnok, az egész Tisza-vonallal együtt aligha lesz tartható a rendes, szervezett
               hadsereggel szemben. A nagy változás előszele éreztetni is kezdte hatását. A
               polgáribb színezetű ujságírók kacér pillantásokat kaptak néhány kartársuktól. Viszont
               el kell ismerni, hogy akadt sok hajlíthatatlan jellem is, akik idegesen, de elszántan
               várták a bekövetkezendőket. Általában nem volt nagy fölfordulás. A többség békésen
               lórumozott az asztaloknál és itta azt a keserves műkávét, amelynek még az emlékétől
               is égfelé áll a fejemen a haj.</p>
            <p>*</p>
            <p>Úgy is történt, ahogy a szakértők susogták. A vörös hadsereg összeomlott, jött a
               román megszállás, idegenszerű trombitajeleivel, a sebes tempóban marsoló szuronyos
               őrjáratokkal. Én akkoriban a Ritzben laktam, ahova az őrült nagyravágyásnak egy
               képzelődő pillanatában költöztem be. A Ritz volt abban az időben Budapest szíve, az
               élet középpontja. Ott laktak a villámgyorsan megérkező antantmissziók vezetői.
               Emlékszem a karneolból faragott Gorton tábornokra, fekete selyemszalagos
               monoklijával. Hiába, az angolok a legelegánsabbak, mellettük minden más katonai
               parádé naívság. A hotel halljában hemzsegtek a legkövérebb síberek és lánckereskedők.
               Igazi börböris, hamukék, rezedazöld, rózsadohányos s kurtapipás antantélet hullámzott
               a Mária Valéria-utcában. Hidegre fordult az idő, felbukkant Becker Bébi kis autója,
               párducbőr takaróval a hűtőjén. Kivirágzott a szomszédban a Gresham-bár Steed ezredes
               aranyrojtjainak protektorátusa alatt. Divatba jött a jazz, az amerikai ital. És
               tőzsde nélkül is emelkedni kezdtek a magánforgalomban az értékpapírok árfolyamai.</p>
            <p>De én nem sokat tapasztalhattam az újrapezsdülő életből. Spanyolos lettem és Sulczer
               doktor, akinek érkezését mindig úgy vártam a láz meleg függönyei között, mint az
               angyali látogatásokat, beszállított a Jendrassik-klinikára. A klinika teli volt a
               járvány miatt. Fehér, vászon spanyolfalakkal csináltak nekem valami
               különszobafélécskét az egyik nagyteremben. Átkozottul sokáig feküdtem, sőt állítólag
               majdnem meghaltam, amitől abszolúte nem borzong utólag sem a hátam, azóta már Isten
               tudja, milyen érdekes dolgokon mentem volna keresztül, ha csakugyan meg találtam
               volna halni.</p>
            <p>A betegség nyomasztó unalmából, mint az oázisokra, úgy emlékszem vissza Jendrassik
               tanár látogatásaira. Büszke vagyok rá, hogy néhányszor sikerült ott tartanom ágyam
               mellett a hivatalos orvosi viziten túl, két-három perces privát diskurálásra is. A
               betegségem alatt történt, hogy Nádas Sándor meglátogatott. Csak a terem ajtajáig
               jött, onnan vetett egy pillantást messzi kalickám felé. Hozott egy üveg otthoni
               szilvakompótot, aminek az ízére most is emlékszem. Engem nem igen kényeztettek, addig
               pláne kevés gyöngédségben volt részem, úgyhogy a dolog rendkívül meghatott. Tudom,
               milyen nehéz ügy beteget látogatni. Hát én nem is akarom ezt a szilvakompótot
               elfelejteni. És ha néha vérmes pillanatok merültek föl kettőnk között, mindig
               igyekeztem annak a befőttnek az édességét idézni a nyelvemen, hogy a vonzalmam ne
               veszítse el meleg zamatát.</p>
            <p>*</p>
            <p>Minden propagandaszín, legyen az akár fehér, fekete, akár vörös, szörnyű módon
               unalmassá válik idővel. Én is torkig voltam már Pest közelmultjának egész politikai
               légkörével és szóvilágával, amikor egy éjszaka (éppen haza igyekeztem az Otthonból a
               Ritzbe) ismerős trombitaszót hallottam a Múzeum-körút sarkán. Megálltam. A
               trombitajelek elhallgattak, de sűrű patkócsattogás közeledett a Kálvin-tér felől. És
               egyszerre csak föltűnt a rosszulvilágított utcán egy lovascsapat. Huszárok voltak,
               vegyes ruhában, vegyes fegyverekkel, hiszen nem is lehet más az, olyan sereg, amelyet
               jóformán pénz nélkül, egyik napról a másikra kellett megszervezni. De ezen a vegyes
               csapaton vidáman virított a honvédhuszárok piros nadrágja, fehér menteprémje, a
               legények hátán ismerős tempóval keresztbekötve a karabély. Istenem, éppen elég
               katonát láthattunk az utolsó esztendőkben. De ez egészen más volt. Annyi
               viszontagságos hónap után olyan esemény, amely új történelmi fejezetet jelentett az
               ország életében. Hiszen az éjszaka félsötétjében a sűrű patkócsattogással menetelő
               szakasz, egy addig ismeretlen formációnak, a Budapestre vonuló nemzeti hadseregnek
               egyik első élcsapata volt.</p>
            <p>Az ember szinte röstelli bevallani az ilyen érzékenységet. De csakugyan, majdnem
               sírtam. Másrészt a huszárok ismerős színe, formája, a hetyke tartású legények, a
               fejük, a fülük, az orruk, ahogy a kantárt odaengedik lazán, ahogy a nyeregtakarót
               összehajtják, ahogy a csipőjük ring a ló lépésének ritmusára, olyan üde és vidám
               érzést keltett a szájamban, mintha friss őszibarackba haraptam volna.</p>
            <p>A néma áhitattal bámuló csődületben egy ismerős pincér izgalmaskodott mellettem:</p>
            <p>- Nem tudnak egy biciklit szerezni? Előrerohannék vele! Fölverném a házakat! Úgy
               illik, hogy kivilágított ablakok várják mindenfelé ezeket a huszárokat.</p>
            <p>Sok olyan történelmi helyzetről olvastam, amely hasonlított a mienkhez. El voltam
               tehát készülve rá, hogy a restauráció nem fog fájdalom nélkül végbemenni. Emberi
               sorsunkhoz tartozik hozzá, hogy a politikai dekorációk viharos kicserélődése közben
               sok egzisztencia pusztul el. És idő kell, amíg létrejön az a türelmesebb légkör,
               amelyben képtelenséggé válik sok olyan erőszakosság, amelyek szinte jellemezték a
               változás első szakaszát.</p>
            <p>Mondom, sok mindenre el voltam készülve, de arra nem, hogy 1919 őszének hónapjaiban
               üldözöttnek lássam apámat. Mert azzá vált, annyira, hogy a kenyérkereső lehetőségei
               is megsemmisültek.</p>
            <p>Komplikált dolgok ezek. Nem lehet miattuk senkit és semmit okolni. Nem is volt semmi
               tárgyi oka ennek a szerencsétlenségnek. Talán csak az lehetett a baj, hogy apám nagy
               ember volt. Túlságosan »meglátszott« abban az időben, amelynek fölszabadult
               szenvedélyei céltáblának való figurákat kerestek maguknak.</p>
            <p>Szegény, meghalt már. Nincs szüksége rá, hogy igazolják. De a portréjához tartozik,
               hogy elmondjam, mennyire magyar volt. Az ilyesmi nemcsak a származástól, a születés
               helyétől függ, hanem az ízléstől is. Születhetett valaki az Alföld közepén és olyan
               lélek nő föl benne, amelynek ez az ország kevés és idegen. De apámnak mindene volt
               Magyarország, mindazzal, ami benne előfordul. Olyan volt az ízlése és az igénye, hogy
               imádta a magyar tájakat, a magyar ízeket, a nemzet minden osztályát, a parasztját
               éppen úgy, mint az uraságait. Nem is tudott máskép, csak magyarul és író volt, hát ha
               minden mást tagadnak is, azt csak be kell ismerni, hogy az érdekének valamennyi szála
               annyira idekötötte, mint ahogy a kecskeméti gyümölcstenyésztőnek fontos, hogy jó idő
               legyen a határa fölött. Emlékszem rá, milyen sóvár honvággyal jött haza ritka
               külföldi útjairól, hogy törte meg az ebédnél a kenyerét: végre magyar búzából csinált
               kenyér! Hogy tudott beszélni mindenről, ami magyar. Egerről, ahol született, az egri
               templomok harangjairól, a kömlői lányok szépségéről, a magyar úr kemény
               eleganciájáról. Úgy ette a szalonnát, mint a magyar paraszt, bicskával, lassan,
               utánaszelve tempósan a kenyérből. Meg is vagyok győződve róla, hogy nem volt az
               életében sem nő, sem barát, a gyerekeit nem szerette közelről sem úgy, mint azt a
               millió részből álló valamit, amelyet »magyarság«-nak neveznek. Kritikája sem volt
               ezzel a fogalommal szemben. A pártjára állt, a saját maga vérsége ellen. Olvassák
               csak el a »Dadát«-t. Imádatában elment a legszélsőbb határig. Minden cikke csak erre
               tendált. Osztrák huszártábornoki díszében fölkutatta Fejérváry Géza báró pompás,
               magyar személyiségét és még ma is emlékszem egy briliáns írására, amelyben diadaltól
               ragyogva veri agyon Heves görögdinnyéjével az ananászt.</p>
            <p>És éppen itt érte támadás, ok nélkül és kivédhetetlenül, mint ahogy valakit megver az
               eső... Hiszen az élet olyan rettentő, pokoli zűrzavarában annyiszor állít szembe
               barátot a baráttal. Honnan tudhatták azok, akik bántották, hogy kit bántanak? Nem
               mehetett oda mindenkihez, hogy megmutassa a lelkét és felolvassa az írásait, mint
               ahogy az ügynökök viszik magukkal a mintakollekciójukat.</p>
            <p>Más talán föllázadt volna a helyében, ő szegény, csak összetört és kétségbeesett
               keresztjének súlya alatt, amely méreteiben szinte hozzáért Lear tragédiájához.</p>
            <p>Emlékszem, egyszer az Otthon nagytermében diskuráltam valakivel az ajtónál. Jött
               kívülről az apám. Még nem láttam, ő sem láthatott engem. Csak a hangját hallottam,
               ahogy a pincért megkérdi;</p>
            <p>- Nem volt még itt a keresztény fiam?</p>
            <p>Elámultam a csodálkozástól: hát így hív a hátam mögött... És ami annyi esztendőn
               keresztül nem jutott eszembe, most ismét fölmerült bennem éles kérdésével, mi vagyok
               valóban, zsidó, keresztény?</p>
            <p>Hiszen keresztény voltam. Keresztényibb ölből nem is jöhetett volna valaki a világra
               nálam. Nagyanyám szilajul protestánsnak nevelt, konfirmáltam, gyermekéveim minden
               emléke a legmagyarabb hit földjén találja gyökereit. De itt van az apám, akivel éppen
               úgy összefüggök, mint anyámmal. Akinek a szemem köszönhetem, a képzeletem erejét.
               Elhagyjam? Döntsek magamban úgy, hogy keresztény vagyok? Fogadjam el mindazokat az
               előnyöket, amelyek azzal járnak, ha az ember a többségi táborhoz tartozik? Ej! Azt
               hiszem, nem lett volna bennem egy csöppnyi anyám karakteréből, ha úgy határozok
               akkor, hogy meg kell tagadnom sorsom veszélyesebb felét.</p>
            <p>Nekitámaszkodtam az ajtó mellett a falnak, a kártyázó, füstben és lármában úszó
               kaszinói teremben. Behúnytam a szemem és fölidéztem magamban anyám arcát, amint
               megszoktam, hogy minden nehéz pillanatomban hozzáforduljak. Jóságos szellem ő. Nem
               váratott magára, megjelent azonnal előttem nemesen sovány arca, barna hajának ősz
               csíkjával. Lestem finom kezének mozdulatát, merre utasít? Milyen áldás, hogy amikor
               csak tetszik, így szembenézhetek vele, elmúlása után is. Minek köszönhetem?
               Gondolom, apámnak. Tőle örököltem a fantáziának érzékeny tükrét, amelyben mindig
               megjelentethetem azt az arcot, amelyet a világon a legjobban szerettem. Milyen
               furcsa. Csaknem világosan hallottam akkor anyám hangját, minden gyöngéd
               árnyalatával:</p>
            <p>- Most egy kicsit hosszabb pórázra bocsátlak, fiam. Nem bánom, hanyagolj el egy darab
               időre. Állj oda egészen apád mellé. Szüksége van rád... Egy kicsit eltűnök, fiam. Nem
               baj! Majd előkerülök újra. Visszakövetellek magamnak, ha rend lesz, vagy úgy
               fordulnak a dolgok, hogy bennünket fognak üldözni!</p>
            <p>Mindez így történt. Azaz ilyenformán. Nem vagyok elég jó író hozzá, hogy egész
               mélységét és szorongatottságát vissza tudjam adni annak a percnek. És mégis semmi sem
               lett belőle. Apám belépett az ajtón, meglátott, felém jött. Köszöntünk egymásnak.
               Szerettem volna valamit tenni, vagy mondani, ami kifejezhetné előtte bensőm. De a
               nyelvem nem volt felvágva, az eszem nem működött. Nem tudtam kitalálni mást, mint azt
               a csacsiságot, hogy kártyázni hívtam apámat:</p>
            <p>- Jöjjön, apa, játsszunk hat parti dardlit.</p>
            <p>De ő, szegény, még ennek is örült. Tréfásan kikötötte, hogy előre be kell tenni
               minden partira a pénzt. Kártyát hozattunk, leültünk egymással szemben. Már nagyon
               sovány volt, zilált. Szívszorongva néztem, milyen elhanyagolt. A mellénye csupa hamu,
               a nyakkendője kopott, a könyökén kifeselve a kabát ujja. Úgy játszottam vele, ahogy
               az öreg Dungyerszkyné játszott velem annakidején. Ha négy felsőm jött, lenyeltem.
               Eldobáltam a kvintjeimet. Nyerjen. Boldog voltam, milyen diadalmas nevetéssel húzza
               ki a pénzt, hogy írja föl a partit sugárzó győzelemérzéssel. Hanem ez csak rövid
               fölvillanás volt. Végig sem játsztuk a hat partit. Apám egyszer csak eltolta a
               kártyát, oldalt fordult a székén, lehajtotta a fejét, mint akin olyan bánat lett
               úrrá, ami összetöri egész valóját.</p>
            <p>Ott ültem előtte némán. Nem mertem szólni. Vigasz, szeretet, együttérzés, mind
               benneszorult a torkomban, apám roppant fájdalma előtt.</p>
            <p>Isten látja lelkem, én küzdöttem. Elkövettem mindent, ami csak telt az erőmtől, hogy
               leküzdjem az ingerültségét, amelynek villanyos felhői egyre jobban gyültek a
               lelkében. Nem is tudom, hogy miért haragudott meg rám? Miért taszított el magától?
               Amikor tárgyi okot nem szolgáltattam rá. Belül pedig annyira vele éreztem, amint soha
               addig az életemben. Ha apámat normális mértékkel lehetne mérni, azt gondolnám, ami
               végre is emberi dolog, hogy életének mélypontján sértették szép ruháim, amelyeket
               kártyán nyert pénzen csináltattam, bosszantották apró magánügyeim sikerei, amelyek
               olyan természetesek, amikor az ember még benne jár a huszas években. De erről nála
               szó sem lehetett. Sokkal nagyobbszabású egyéniség volt, sokkal melegebb. Azonkívül
               természetének minden erejével ifjúságpárti. Nem magának követelte ő az ifjúságot. Nem
               tudok senkit, aki olyan büszkeséggel tudott volna rezignálni, mint éppen ő. Apám
               mindenütt szerette az ifjúságot, ahol csak megnyilvánult. Miért ne tűrte volna éppen
               bennem? Hasonlítottam is rá egy kicsit, halványabb és másodosztályúbb kiadásban,
               ahogy az első teára, ha gyöngébb is, mégis emlékeztet későbbi leöntése.</p>
            <p>Hiába kutatok magamban és a régi dolgokban, nem tudok más indokolást találni,
               minthogy ez megint csak az az apály és dagály volt, amely elmúlt esztendőink során
               szinte szabályosan váltakozó időben hol közelvitt hozzá, hol elragadott tőle, olyan
               erővel, hogy mindig tehetetlen falevélnek éreztem magam hullámain.</p>
            <p>Énrajtam nem múlt. Csak ő szakított velem, én napról-napra kétségbeesettebben éreztem
               hozzátartozásomat. Azelőtt szerettem apám előtt önálló véleményeimet, külön
               egyéniségemet fitogtatni. Szerettem szembenállani vele, mint a kő, amint elborít és
               szétporlik rajtam haragjának tajtékzuhataga. De akkoriban lemondtam minden
               büszkeségről. Az ízlés és tapintat határán túl, szinte nyivákolva próbáltam
               visszajutni a közelébe. Nem sikerült. Hosszú, alázatos levelet írtam neki. Nem is
               válaszolt. Biztosan el sem olvasta.</p>
            <p>Néhányszor láttam még. Egészen ezüstfehérre őszülve, tatárosan megnőtt szürke
               bajuszával, elpusztulva és fölmagasodva. Próbáltam úgy állni, hogy ő is meglásson és
               megszánjon. Elfordította rólam a tekintetét, mint az ótestámentumbeli hajlíthatatlan
               öregek. Úristen, mi lehetett ez? Csak szerelmesek között szokott ilyen végletekben
               formálódni az érzés.</p>
            <p>Aztán a barátai elvitték Bádenbe, hogy meggyógyítsa legalább a szívét, amelyet a sok
               altató, a nikotin és a szenvedélyesen keresett izgalmak időnek előtte súlyosan
               megrongáltak.</p>
            <p>Amikor Pista öcsémtől meghallottam, hogy apám elutazott, egyszerre roppant
               magányosságot éreztem. Akár egy kéthetes kutyakölyök, amelyikről levették a nyakörvet
               és szabadjára engedtek a zűrzavarban. Pedig abban az időben apám már nem jelentett a
               számomra anyagi támaszt. A kemény gyakorlat végre kifejlesztett bennem valami
               akrobatikus ügyességet, amely elégnek igérkezett hozzá, hogy fönntarthassam magam az
               életben.</p>
            <p>*</p>
            <p>Akrobatai ügyességről beszéltem az imént? Hamar kiderült, hogy mégsem volt elég.
               Összeomlottam.</p>
            <p>Akkoriban nagyon nehéz volt munkából élni. A tőzsde és a spekuláció ontotta a pénzt.
               És akinek volt valami kapcsolata a spekulációval, betegre kereshette magát. De a
               munka? A dolgozó tömeg, amely szimpla munkával küzdött a kenyérért, azt hiszem,
               keservesen meg fogja emlegetni az inflációs időket, amelyekre néhány tízezer ember
               úgy emlékszik vissza, mint az aranjuezi szép napokra.</p>
            <p>Nekem duplán rosszul ment akkor. Az üzlethez nem volt érzékem. És valami
               fölkavarodott bennem, dolgozni sem tudtam, hogy legalább egy kis romlandó
               papírkoronát keressek a cikkírás kőkemény fáradtságával. Meg voltam babonázva, a
               kártyaszerencse is elhagyott. És rohamosan belezuhantam abba a kétségbeejtő
               állapotba, amelyben valakinek nincsen jövedelme, sem pénze, pedig hozzászokott a
               pazarláshoz.</p>
            <p>Jórészt elfelejtettem már kora ifjúságom nyomorszakértelmének trükkjeit. Millió
               megaláztatás közt éltem a mások kártyázásának hulladékaiból. Még a bátorságom is
               elveszett, hogy magam hazárdírozzak. Jövő? Ambíció? Nem volt nagyobb perspektívám egy
               órányi távolságnál, a vacsoránál, a cigarettánál. Spilerek közt, spilerek
               észjárásának nívójára züllve tengődtem, mialatt még mindig ott laktam a Ritzben, mert
               nem tudtam kiköltözni, nem volt hozzá pénzem. Szinte röhögnöm kellett, amikor
               hajnalban lefeküdtem Dunára néző, angol-ampir szobámban, tőszomszédságában a francia
               követnek, ahogy letettem fejem a monogramos párnára, eladósodva az épület tetejéig.
               Egy vas nélkül. Sőt remény nélkül, hogy bárhonnan egy krajcárt csikarjak.</p>
            <p>Az olyan finom helyen, mint a Ritz, rendesen hosszú türelmet mutatnak az adóssal
               szemben. Ez hozzátartozik a vállalat úri tapintatához. Én azonban nem vártam végig
               azt a folyamatot, amíg a hitelem végleg kimerül. Még az adósságok gyülekezésének
               legelején összeszedtem minden erőm, megmondtam nyiltan a hotel direktorának, milyen
               kalandorízű dolog ott laknom; a pénzem elfogyott és még csak ötletem sincs, honnan
               fogok új pénzt szerezni?</p>
            <p>Az igazgató intelligens ember volt. Még mulattunk is rajta, hogy az élet milyen kósza
               helyzeteket teremt. Kiköltözködtem. Már újra nem volt, csak egyetlen, kitűnő, angol
               kofferem, a kofferben egy sötétszürke fresco ruha, hat bécsi selyeming. A többi
               holmim eladogattam lassanként, amikor az anyagi sorsom rosszrafordult. Följárogatott
               hozzám néhány barátom, mutogattam a ruháim, a fehérneműim. Akkoriban nagyon nehéz
               volt angolszövetet, jó inganyagot találni. A gavallér benyúlt a kasznimba, sóváran
               mondta:</p>
            <p>- Szeretnék én is ilyet csináltatni. Mennyibe kerül egy ilyen ruha a szabódnál?</p>
            <p>Blazirtan feleltem, hogy már elfelejtettem. Szó szót követett. Néha elzápult, de
               sokszor sikerült a vásár. És én még évek mulva is találkoztam a Váci-utcán egy-egy
               hűtlenül eladott, máson sétáló zakómmal, amint szemrehányóan tekintett rám a messzi
               idegenből.</p>
            <p>*</p>
            <p>Megpróbáltam Becsbe költözni. Nem sikerült. És egy nyári estén, a vonatról
               visszaérkezve, úgy álltam a Margitszigeten, hogy nem tudtam, hol hajtom le éjszakára
               a fejemet? Már nem emlékszem rá pontosan, hogy történt, de tény, hogy ezen a válságos
               estén költöztem Kárpáti Aurélhoz, aki akkor a szigeti Kis-szállodában lakott. Ma is
               megmagyarázatlan előttem az ügy legtöbb lelki részlete. Mert a dolog úgy állt, hogy
               Kárpáti meg én kétségtelenül rokonszenveztünk egymással. De nem hiszem, hogy szó
               lehetett volna közöttünk valami különösebb, szenvedélyesebb vonzalomról, amely eggyé
               kíván forrasztani két baráti életet. Megvallom őszintén, nincs a világon három ember,
               akinek a kedvéért meg tudnám felezni a szobámat. Mindjárt valami csudaszerűt is
               éreztem benne, hogy barátom odaenged a dívánára. Visszapillantva a multra,
               szeretném, ha az igazság az volna, hogy nem az én helyzetem kétségbeesett
               agresszivitása, hanem Kárpáti türelme és szívessége intézte ilyen módon a dolgot.</p>
            <p>Gyuri bácsi fölvitte a kofferem a tágas szobába, amelynek a falai teli voltak aggatva
               Boromisza Tibor és Tipary Dezső (mind a ketten ott laktak a Kis-hotelben)
               bekeretezetlen olajfestményeivel. Karola, egy finom orrú, úrias, fekete szobalány
               megvetette az ágyam. Újra volt fészkem.</p>
            <p>Iparkodtam gyöngéd és hálás lenni. Csaknem úgy igyekeztem magam a barátom alvási
               idejéhez tartani, mint amikor az apámmal laktam együtt. Emlékszem, ha köhögtem,
               ijedten dugtam a párna alá a fejemet, hogy föl ne ébresszem.</p>
            <p>Aztán észrevettem, hogy Kárpáti türelmesebb, mint szegény »öreg« volt, meg az álma is
               elég masszív. Erre elvadultam és hajnalban jártam haza. Óvatosan kinyitottam az
               ajtót, lábujjhegyen settenkedtem a fekvőhelyemhez. Villanyt nem kellett gyujtani. A
               margitszigeti hajnal opál fénye öntötte el már a művészjellegű szobát. Láttam a
               világosságban, hogy alszik Kárpáti, nyugodt, sápadt feje a párnán, a keze szabályosan
               a takarón, hortyogás, szuszogás, mozgolódás nélkül, mintha csak behunyta volna a
               szemét, hogy jobban gondolkozhassék.</p>
            <p>Tudom, hogy az élet milyen hajszál véletleneken múlik. Szinte el sem képzeltem, mi
               történik velem, hol üthetek tanyát, ha Kárpáti helyett valami izgága, vagy önző
               természetű emberrel találkozom a kritikus pillanatban. Ezért szűnni nem akaró
               élénkséggel éreztem, mennyire le vagyok kötelezve. Meg is próbáltam, hogy udvaroljak
               neki, amennyire szerény lehetőségeim megengedték. Nem tudom, emlékszik-e még rá,
               néhányszor dinnyét, vagy valami másféle gyümölcsöt vittem haza hajnalban, hogy
               meglepjem vele, mert tudtam, hogy szereti a gyümölcsöt. Nem volt sok, de többre nem
               tellett és szóval hálálkodni képtelen lettem volna.</p>
            <p>Elég hosszú ideig tanyáztunk együtt. Később, amikor valamennyire magamhoztértem
               pénzügyi ájultságomból: feles alapon. Az én vérem meglehetősen sós, mégsem emlékszem
               rá, hogy lett volna közöttünk egyetlenegyszer nézeteltérés, vagy bármiféle incidens,
               ami pedig olyan könnyen származik két különböző életberendezésű ember
               együttlakásából. Dehát gondosan vigyáztam magamra. És még ma is nagyon jól esne, ha
               valami módon biztosan megtudhatnám, hogy nem voltam szállásadó barátom terhére.</p>
            <p>*</p>
            <p>Jött a tél. Kárpáti beköltözött a városba. Én kint maradtam a Szigeten, de a szép
               nagy szobából átmentem a szálloda legkisebb, legolcsóbb kamrácskájába. Pici volt az a
               szoba, mint egy egérlyuk. Moszkitóhálós, szimpla ablakkal a Duna jégtorlaszai felé. A
               rozzant ablakrámán befujt a szél. Amikor este hazamentem és levettem a kalapom, a
               hajam lobogtatta a szél bent a szobában. Volt egy dühös, kis vaskályhám, amelybe nem
               lehetett befűteni, mert megsültem volna tőle elevenen, a parányi lyukban. Igaz, hogy
               nem is fűtöttem. Honnan vettem volna a szenet? Hiszen nem volt sokkal több pénzem,
               mint kint a fák zuzmarás ágain károgó varjaknak.</p>
            <p>Van is ebből az újabb jég-korszakból néhány szükség-találta szabadalmam. Például, ha
               az ágyban, este olvastam kopasz kis villanykörtém fényénél, a karom nem tarthattam
               kint, a takaró fölött, megfagyott volna. A paplan alá dugtam tehát a kezem. A párnán
               ott feküdt arcom mellett a könyv, és amikor az oldal végére értem, mindig a
               nyelvemmel forgattam tovább a lapot. A hideg miatt rendesen ruhástól feküdtem le. A
               paplan alatt vetkeztem, úgy dobáltam ki a takaró alól a földre a nadrágom, a
               harisnyám. Reggel pedig, valami hasonló öltözés után, átrohantam a fürdőbe, ahová
               volt ingyen jegyem. Ott csináltam igazi toalettet. Biztosan ismeri mindenki, milyen
               fényűzéssel van építve a szigeti fürdő. Bazilika. Valóságos templom-hajó mindenik
               kabin. Császárhoz, püspökhöz, milliomoshoz illik ez a hely. Mulattam is rajta, hogy
               éppen nekem utalja ki a sors, hogy jég-síromból kikelve, ott öltözzem föl
               kristálytükrei előtt.</p>
            <p>Forogtak az évszakok. Édes, meghitt bohémtanya volt a Kis-szálló, az öreg portásnak,
               Gyuri bácsinak fejedelmi jogara alatt, aki már Arany János mellett is londinerkedett
               valaha. Sokáig lakott kint két festő. A tatárkülsejű Boromisza Tibor, aki olyan volt,
               mint egy pogány vallás szertartásvezető fiatal papja. Őt ritkán láttam, titokzatosan
               visszahúzódott mindenki elől. De már Tipary Dezsővel megoszthattam gondjait és
               ambícióit. Rajta láttam leginkább, milyen borzasztó végzet művésznek lenni. Mit
               törődik azzal a fizető polgárság, hogy egy embertársa arra használja minden erejét,
               mi módon lehetne a legjobban vászonra tenni egy nyári délután világítási hangulatát?
               És a szívem összefacsarodott, milyen kevés kellene egy művésznek. Néztem Tipary
               hosszú, cinóber nyakát, kopaszra borotvált madárfejét, amint, mint valami
               Chaplin-szerű figura, fölváltva sóvárog egy nagy tubus kremzerveisz, vagy egy
               szalonnás rántotta után. Kiköltözött Kerpely Jenő hosszú termetének és kosztümhöz
               való nagy arcának méla melegével. Világhírű volt már, de korántsem független a
               gondoktól, amelyeket valami gordonkahúrról zengő, mély türelemmel viselt. Neki csak
               piánói voltak. A felesége, Jojó, volt helyette is izgatott, szép piros szájával,
               dupla érzékenységű idegrendszerével. - Egyszer egy borzasztó, havas éjszakán, csak a
               farkasok hiányoztak a tájképből, gyalog mentünk végig a Szigeten Zsolt Bélával. Úgy
               emlékszem rá, hogy barkochbát játszottunk. És anélkül, hogy tudnám miért, mintha láz
               lepett volna el, hirtelen olyan heves vonzalmat éreztem iránta, hogy egy pillanatig
               azt hittem, belőle válik életem legjobb barátja. - Úgy tudom, a Margitszigeten
               töltötte a mátkaság és a mézeshetek romantikus időszakát Gaál Franciska és Lestyán
               Sándor. Igen tetszetős pár voltak. Lestyán csinos, ápolt, jóindulatúan könnyelmű
               fiatalember. Gaál Franciska vöröshajú, kis tündér. Nagyon is jól értettem, hogy
               milyen szép, milyen ritka opálosfényű bőre, mennyire kedves finom kis arca, amelyet
               egészen az ember szívéhez visz közel néhány rakoncátlanul elhelyezett szeplőcske. De
               nekem a külsejénél sokkal jobban tetszett a belseje. Megéreztem, milyen acélos
               akaraterő, milyen győzelmi ambíció van ebben az izmosan karcsú, kis színésznőben.
               Jóleső tudat, hogy valaki ennyire ép, amikor ezen a pályán a legtöbb ember hitét és
               büszkeségét olyan hamar szétrombolja a csalódásokkal teli élet.</p>
            <p>A végtelenségig folytathatnám így, ha volna rá helyem, hiszen majdnem mindenkire
               annyi melegséggel emlékszem vissza, mint egy tágabb családra. Milyen kedves volt
               például a madárhangon beszélő, kanáriszerű trafikosné, aki azt csipogta, amikor
               elvette a tíz Drámáért a pénzt: - Köszi szépen! Huberné, a szigorú főszobaasszony. A
               már említett öreg portás: Helyes Gyuri bácsi, büdös pipájával és aprópénzre
               megpumpolható szívével, amint kitotyog meleg ágyából kaput nyitni az éjjel érkező
               lump lakóknak. A fürdőiroda derék tisztviselői, akik fizetésre serkentő hivatalos
               leveleket írtak a késedelmeseknek, de úgy mosolyogtak hozzá, hogy az ember szinte
               érezte: na, nem baj, majd csak elintéződik valahogy a dolog. El is lehetett intézni
               mindig, majdnem mindent. Az igazgatók közt, akiket különböző politikai érák alatt
               neveztek ki a Margitsziget élére, nem akadt egy olyan rideg ember sem, aki nem ment
               volna el a türelem végső határáig azzal a bohémcsapattal szemben, amely olyan
               szegényen, derülten és felelőtlenül lakott kint, mint egy verébraj.</p>
            <p>Kezdett nekem is lassankint földerülni. Akkor meg pláne kisütött a nap, amikor az
               iroda zöld ajtópárnás igazgatói szentélyét Dombora Árpád foglalta el.</p>
            <p>Egész nevén így: dr. ó-bitai Dombora Árpád. Őt már régen ismertem, közös hazánkból,
               Erdélyből, azután a Tátrából, ahol, mint határrendőralezredes, az egész környék
               közbiztonsága fölött uralkodott. Energikus ember volt Dombora. Agyafurtan eszes,
               pompás típusa a székely nemesnek, kissé megszínesítve valami gascognei vér
               kalandosságával. Szőke, kékszemű. Ha kell, tüzes, ha muszáj, jéghideg. Kemény az
               ellenséghez, gyöngéd a jóbaráthoz. Nem kellett neki sokat magyarázkodnom, éles
               ösztönével tüstént fölfedezte, micsoda helyzetben vagyok és ravasz mosollyal regényt
               rendelt tőlem, a Margitsziget újonnan kreált propaganda-lapjába, amelyet Krúdy Gyula
               szerkesztett. Előleget is kaptam, el is kezdtem írni a regényt teljes
               jóhiszeműséggel, de nem juthattam túl három folytatáson, megszűnt a lap, miután
               kiderült, hogy túlméretezett reklám a Sziget arányaihoz.</p>
            <p>Dombora okos volt, mint a nap. Megtanulhatta viharos életében, mi a kártya, azt is
               tudhatta, ki vagyok én partnernek? Mégis kiforszírozta az alkalmat, hogy leüljünk
               pikézni vagy kaszinózni. Persze, a legtöbbször én győztem. Muszáj volt. Nagyon
               odafigyeltem, nekem az életet jelentette, ami neki csak játék. Tette magát, hogy
               dühös:</p>
            <p>- A fene egye meg a disznódat! - mondta fizetés közben. - Nem is játszom veled ezután
               soha többet az életben, legföljebb hatszor hetenkint!</p>
            <p>Friss volt, fiatalos. Tíz évvel volt idősebb nálam és tíz évvel mutatott fiatalabbat.
               Nem is hittem el, amikor pár év előtt, egy hétfőn este, valaki azt az ujságot hozta
               vacsoraasztalunkhoz, hogy meghalt. A torkom összeszorult, egy kicsit én is
               meghaltam vele, hiszen annyi emlékem fűződött hozzá és amit kevés embernek árult el
               kemény életében, én ismertem legbensőbb lelkének gyémántértékét.</p>
            <p>*</p>
            <p>Egyáltalán a Sziget levegője jót tett nekem, írtam lombjainak árnyékában egy nagyon
               hosszú, szinte regényszerű elbeszélést, amelyet sok viszontagság után a »Társaság«
               vett meg. A lap akkor fénykorát élte Endrődy Béla szerkesztése alatt. Neki olvastam
               föl az Otthon elnöki szobájában a novellát. Néha fölnéztem a kézírásból és a szemem
               találkozott a fiatal szerkesztő elegáns arcának kedves tekintetével. Jólesett, hogy
               figyel, hogy türelmes. Általában nagyon jólesett, hogy a kéziratot neki adhatom át.
               Hiszen a novella jóformán első szépirodalmi kísérletem volt, olyannak éreztem, mint
               egy gyönge kisgyereket, irtóztam volna antipátikus kézre bízni.</p>
            <p>Endrődy zsebredugta a kézírást. És egy darabka papíron, ott mindjárt, minden
               teketória nélkül kiutalta a honoráriumot, amely kétszer annyi volt, mint amennyit
               legvérmesebb képzelődésemben remélni mertem.</p>
            <p>Így tengtem-lengtem, vacilláltam. Elmult a tél, a tavasz. Megint jött a nyár, a
               Margitsziget grupjainak buja kivirágzásával.</p>
            <p>Találkoztam Pista öcsémmel, aki elujságolta, hogy sokhónapi távollét után, másnap
               este hazaérkezik az »öreg«. Nem tudom pontosan leírni, amit éreztem. Az apa és fiú
               viszonyában nem fér el ennek az érzésnek sem a mérete, sem a minősége. Még azt
               mondhatnám leginkább, hogy úgy voltam, mint aki vissza készül tapadni saját
               személyiségének nagyobbik, fontosabbik részéhez, amelytől valami véletlen
               elszakította.</p>
            <p>Megbeszéltem a testvéreimmel, hogy másnap este együtt megyünk ki mind az öten apánk
               elé a pályaudvarra.</p>
            <p>Úgy is volt, ott álltunk a sínek melletti aszfaltnyelven, sorban, amikor a bécsi
               gyors beérkezett. A testvéreim lesegítették apámat a vagón meredek lépcsőjén. Még
               soványabb volt, mint amikor elment. A haja tiszta fehér ezüst, a feje reszketett,
               egész megtört alakja végtelen szenvedésekről beszélt.</p>
            <p>Néztem, hogy öleli meg négy fiát. Megpróbáltam én is eléje állni. Rámnézett, a
               tekintete elsötétedett, elfordította a fejét. Nem volt mit tenni. Látnom kellett két
               mozdonyfütty között, hogy valami végzetes alakulásban mániává csontosodott benne a
               harag.</p>
            <p>Mintha tüzes bélyeget sütöttek volna az arcomba, úgy álltam a pályaudvari lármában.
               Nem tudtam, mit tegyek? Hiszen nem volt bűnöm, amiért bocsánatot kérhetnék. Az volt a
               baj, amilyen vagyok, a külsőm, a bensőm. Nem valami tettemért haragudott, engem
               magamat nem akart valamiért magához engedni apám.</p>
            <p>Borzasztó volt, mintha valakit saját maga tagadna meg. Senki nem tudhatta nálam
               pontosabban, mit érez, hogy húzza a nehéz átmeneti kabát a vállát, hogy ízlik neki a
               szivar, amely akkor is ott füstölgött két ujja között. Hiszen én az ő hatalmas
               személyének második kiadása voltam. Hígabb, gyöngébb, silányabb változatban, de
               ugyanolyan hússal, bőrrel, vággyal és ízléssel fölruházva, mint apám.</p>
            <p>A kocsiszerzés, poggyászszállítás izgalmában két öcsém, Pista és Jancsi időt
               szakított és egy pillanatra visszaszaladt hozzám. Részvéttel néztek rám:</p>
            <p>- Nem kell így elkeseredni. Idő kérdése. Holnap vagy holnapután kibékítjük az
               öreget.</p>
            <p>De én már tudtam, hogy ez reménytelen ügy. Nem hánthattam le magamról sajátmagamat.
               Pedig az volt a baj - amilyen vagyok.</p>
            <p>*</p>
            <p>Most kínos időszak következett. Apám ugyancsak a Margitszigetre költözött, ahol én
               laktam. A délutáni tanyája neki is az Otthon volt, mint nekem. Körülbelül
               ugyanazokkal az emberekkel érintkezett, mint én. Ugyanegy bakkaratasztalhoz ültünk
               le, megpróbálni a szerencsét.</p>
            <p>Eleinte azt hittem, hogy ez a sűrű érintkezés végül mégis csak a békéhez fog vezetni.
               Aztán ez a reményem is letört. Észrevettem, hogy napról-napra jobban idegesíti apámat
               a jelenlétem. Nem tudott napirendre térni fölöttem. Foglalkoztattam. Hallottam, hogy
               mennyit beszél rólam, de valahogy úgy, hogy ne kelljen kimondani a nevemet. »Hogy
               megy neki?« »Dolgozik valahol?« »Egészséges?« »Van szeretője? »Mondják meg neki,
               hogy nem haragszom, de most már mindig így akarok vele maradni!« Ilyeneket beszélt
               apám a hátam mögött. Én még hosszú hetekig megpróbálkoztam a messziről való
               könyörgéssel és minden alkalmat fölhasználtam, hogy néma tekintetemmel ostromoljam
               apámat. Semmi sem sikerült, illetőleg, minden kísérletem visszafelé sült el. A
               legtöbbször az történt, hogy apám elment onnan, ahova én megérkeztem. A Szigeten a
               vendéglői terasz legmesszibb pontját kereste ki attól az asztaltól, ahol én szoktam
               enni. Ha észrevette, hogy ránézek, szinte elpirult, a feje reszketni kezdett. Be
               kellett látnom, hogy hiába minden. A szeretetem és könyörgésem jeleivel csak üldözöm
               apámat. Nem lehet küzdeni szenvedő és fölizgatott fantáziája ellen, amely valami
               tragikus tévedéssel éppen engem választott ki irtózata tárgyául. Még van is
               sötétségében valami gyönyörű, hogy éppen engem, aki, az alkatomnál fogva, talán a
               világon mindenki közül a legerősebben tartoztam hozzá.</p>
            <p>Az ember nem tud tartósan kétségbeesett lenni. Bennem is győzött a józanság.
               Beláttam, az apám iránt érzett, egyre jobban tisztuló szeretet diktálta, hogy az lesz
               a legjobb, ha nem is mutogatom előtte magamat. Hiszen ha lát, csak fölizgul és
               elszomorodik. Hát ne lásson. Igen ám, de Pest nagyon kicsiny város. És ennek a
               kicsiny városnak ugyanazon az erezetén voltam kénytelen mozogni. Fölfogtam, hogy itt
               nincs más segítség, nem adhatom át neki a területet máskép, mintha elszakítok minden
               kapcsolatot régi barátságaimmal, megszokott környezetemmel, kialakult szokásaimmal
               és más városban ütöm föl a sátorfámat. Nem volt könnyű operáció, nagyon belé voltam
               már építve Budapestbe, amelynek ismerős környékén egy kis vicinális biztonságával
               töfögött a mozdonyom. De mégis alá kellett vetnem magam a műtétnek, ezt követelte a
               becsület és a gyöngédség, amelyet apám iránt éreztem.</p>
            <p>Gondolkozni kezdtem, hová menjek? És a sok idegen hely közt egyszerre fölsugárzott
               Erdély és Kolozsvár. Ott sem volt már élő kapcsolatom, hasznos ismeretségem. De
               legalább tudtam, hogy merre van. És emlékeztem levegőjének ízére. Elhatároztam, hogy
               kivándorolok Budapestről, »haza«, Kolozsvárra. És a döntés után elfogott az a
               sóvárgás és bizsergés, amely ösztönszerűen lép föl a szerencsés ötletek
               kíséretében.</p>
            <p>Három derék barátom (Dombora, Halmos Robi és Leveleki László) összeadta azt az
               útravalót, amely a vállalkozás kezdeteihez szükséges. Bepakkoltam nemes patinát
               szerzett angol kofferembe. Útlevelet szereztem. És 1922 őszének egy gyönyörű napján
               fölültem a kolozsvári gyorsra, hogy békét szerezzek apámnak és új életet
               sajátmagamnak.</p>
            <p>*</p>
            <p>Akkor még órákat kellett a határokon vesztegelni, (szinte fizikai zökkenést éreztem
               Biharkeresztes után, a semleges földsávon, amikor elhagytam Magyarország területét).
               Késő este érkezett meg a vonat Kolozsvárra. De azért látni lehetett már a
               Ferdinánd-úton, mennyire megnőtt a város. Tízszeres forgalom, mint régen. Zsivaly.
               Rikkancsok, akik a román ujságok neveit kiáltozták. Sűrű, kivilágított boltok azon az
               útvonalon, ahol azelőtt híre-hamva sem volt semmiféle üzletnek.</p>
            <p>Mindig első dolgom, hogy kipróbáljam a trafikot, ha új országba érkezem. Meg is
               állítottam a konflist, amelyen ismeretlen célom felé döcögtem, hogy cigarettát vegyek
               egy utcai bódéban. A bódéban egy kövér öregasszony kuksolt, aki a régi, erdélyi
               nyájassággal tájékoztatott a román dohányjövedék világában. Vásároltam egy skatulya
               cavallát, meg egy skatulya regált. Rágyujtottam. Szippantottam egy mélyet az új
               füstből és körülnéztem az utcán. Egy bádogosbolt volt ott a közelben, kifestve a
               cégérre »tinichigiu«. Ez hát a bádogos, oda is volt írva a »tinichigiu« alá,
               magyarul: bádogos. A trafik, olvastam a bódén, »tutungeria«. Tutun - dohány. Nem is
               rossz, gondoltam, van valami ínycsiklandó fantázia a szóban. Mindenesetre kedvesebb,
               mint a német tabak = trafik, az offenzív kétfejű sassal a két szó között.</p>
            <p>A bódé fala tele volt ragasztva plakáttal. Egymás mellett a magyar színház és a román
               színház színlapja. Megnéztem mind a kettőt. A román színházban a Carment adták aznap
               este, a magyarban a Toscát játszották. Két opera egy nap!? A tiszteletem egyszerre
               óriásira nőtt Kolozsvár iránt. Szinte a kalapom levettem a meghatottságtól. Hiszen ez
               olyan hely, ahol talán megélhet az ember, aki valami irodalomfélével szeretné
               megkeresni a kenyerét.</p>
            <p>Nem is csalódtam. Fejlett publicisztikai élet pezsgett akkoriban Kolozsvárott. A
               Newyorkban olyan hangulat, mint egy pesti irodalmi kávéházban. Mindjárt az első este
               találkoztam Ignotussal, aki akkor a »Keleti Ujság«-nak volt szellemi vezére és
               főmunkatársa. Ignotus nagyon kedvesen bánt velem. Ott, a kávéházi márványasztalnál
               megmagyarázta, hogy miféle erők állanak az ujságja hátamögött és érdeklődött, mi szél
               vitt Erdélybe? Őszintén megmondtam, hogy kenyeret szeretnék keresni. Egy pillanatig
               gondolkozott, mert nem volt a szavával játszó ember. Aztán olyan melegen mondta, hogy
               ezt már biztosan az apám számlájára kell írnom: keressem föl másnap a redakcióban.
               Nem igérhet semmi biztosat, de azt megigéri, hogy mindent el fog követni az
               érdekemben.</p>
            <p>Rendkívül jól esett, ami történt. De nem került sor rá, hogy a szívességét igénybe
               vegyem. Mert másnap délelőtt már határozott és igen tisztességes ajánlatot kaptam az
               »Ellenzék«-től, amely Erdély magyarságának másik, erősen fejlődő orgánuma volt,
               konzervatív ujság, körülbelül olyan színezetű a hangjában, mint a Budapesti
               Hírlap.</p>
            <p>A lap szentegyházutcai kiadóhivatalában, egy tejüvegajtajú kis boxban, beszéltük meg
               a szerződés föltételeit Grois Lászlóval, a lap főszerkesztőjével. Grois elegánsan
               nagyorrú, sovány fiatal férfi volt. Volt benne valami forsytei önérzet és
               választékosság. Látszott rajta, olyan ember, aki szeret tárgyalni és a világ dolgai
               között rendkívül fontosnak tartja a gentlemanség formaságait.</p>
            <p>A megegyezés anyagi része simán ment, vita nélkül. De egyszerre csak Grois a
               következő furcsa mondattal lepett meg:</p>
            <p>- Figyelmeztetnem kell a szerkesztő urat, hogy itt Erdélyben, különösen a mi
               lapunknál, a jellem csaknem olyan fontos, mint a szorgalom és a tehetség.</p>
            <p>Pillanatig sem gondolkoztam rajta, hogy mit jelenthet ez a titokzatos perspektívákat
               ébresztő mondat. De nagyon tetszett a dolog. Romantikus színt adott az állásomnak és
               sokáig tartott, hogy bizsergő izgalommal vártam, mikor jön el már végre az alkalom,
               amelyben szükség lesz a jellememre is, nemcsak a szorgalmamra.</p>
            <p>Az »Ellenzék«-et akkoriban dr. Balogh Artúr egyetemi tanár szerkesztette. A
               professzor borotvált profiljának élességével, szótlan, száraz eleganciájában egészen
               az angol férfi hatását keltette. Nagyon meg kellett nézni, hogy az ember észrevegye
               néhány apró gesztusán, hamar megfékezett mosolyán egyéniségének magyarabban meleg
               árnyalatait. Egészben véve szeretetreméltó ember volt, aminthogy az egész
               szerkesztőség csupa szeretetreméltó és erősen a gentlemanség felé sóvárgó alkalmi
               ujságíróból állott. Sarzsiban mindjárt Balogh után következett dr. Szegő Imre ügyvéd,
               Peielle Ernő, egy ragyogóan feketeszemű, pirosszájú és fessbajuszú szépfiú, aki a
               rendőri riportot csinálta, holott nem sok idővel előbb még dragonyostiszti
               uniformisban sétált a Fő-téren. Nagy György, a konok becsületnek kissé merev és
               fájdalmas ábrája, Pálos István, egy szőke lurkó, aki a kisebbségi egyházak ügykörét
               látta el. A volontőrünk Végh József volt, a bölcs unitárius püspöknek, Ferenc
               Józsefnek az unokája, félig még gimnazista, a csikónövekedés vonzó korában. És végül
               ott voltam én, egyelőre meg nem határozott munkakörrel, a gyanakvó figyelem
               mikroszkópja alatt, szívemben azzal a szilárd elhatározással, hogy meg fogok felelni
               minden követelménynek, mert ott akarok maradni Kolozsvárott, amelyet most újra
               visszaszerettem, talán még nagyobb erővel, mint első kirándulásom alatt.</p>
            <p>Csakugyan, majdnem mindenkit szerettem egész környezetemben. Senki nem volt az
               ebédutáni fekete hosszú ujságíróasztalánál a kávéházban, akiben ne éreztem volna
               valami értéket. Az intelligens emigránsok, a szenvedélyes soviniszták, a passzív
               művészek, mind beleültetve és átnevelve Erdély termékeny földjébe, nagy optimizmus
               képét mutatták. Az egész országrész magyarsága akkor fogott hozzá, hogy megteremtse
               külön irodalmát és művészetét. Mindennapra jutott egy folyóiratalapítási terv, egy
               képtárlat. Mély barátságok születtek. Váratlanul kiderült papokról és tanárokról,
               milyen született zsenijük van az íráshoz.</p>
            <p>Olcsóság volt és bőség. Nem volt kicsinyállású zsurnaliszta, aki el ne mehetett volna
               az önápolásnak addig a határáig, hogy az »Ideál«-ban maniküröztesse meg a körmét.
               Valaki írt egy könyvet? Jó üzlet volt kiadni. Ott ült a kávéházban egy csomó
               bankvezér, meg lehetett szólítani akármelyiket, készségesen vette elő a ceruzáját és
               előjegyzett a legdrágább példányra, félbőrkötésben, egyenesen az ő nevére nyomtatott
               etikettel.</p>
            <p>A magyar nyelv. Erdély roppant komolyan vette ezt a két szót akkoriban. A bonton-hoz
               tartozott a Magyar Színházba járni. Tele volt a színház? Együtt járt ezzel, hogy jó
               is volt tehát. Aminthogy a nagy példányszámú ujságok is soha nem képzelt színvonalra
               emelkedtek. És az erdélyi ujságírók szervezete, az egészséges anyagi alapon
               kifejlődve, példátlan erő és becsület értékét jelentette.</p>
            <p>Nem szabad azonban azt hinni, hogy ez a bőség és föllendülés olyan volt, mint valami
               szüreti mulatság. Éppen az volt benne a szép, hogy a magyar kisebbség minden
               kulturális és gazdasági megmozdulása fölött valami tiszta komolyság lebegett.
               Méhmunka folyt, mézgyüjtés, a szükség időszakára, amely nemsokára el is érkezett
               egész Európa gazdasági krízisének nagy apályával, amelyben minden összeomlott, ami
               nem volt nagyon jól megalapozva.</p>
            <p>Hanem ez későbbi dolog és túl is haladja ennek a kis emléksorozatnak a kereteit. Ami
               idetartozik, nem lehet több annál a benső vallomásnál, hogy nagyon jól éreztem magam
               és olyan erővel próbáltam odatapadni Kolozsvár talajához, mint az osztriga egy
               kellemes szikla oldalára.</p>
            <p>Kezdett valami önérzetfélém támadni, valami határozott érzésem, hogy jogom van a
               világon egy kis helyre, ahol megvethetem a lábam. Alig mult el nap valami kellemes
               meglepetés nélkül: váratlanul fölemelték a fizetésem, nyertem a kártyán, egy nő
               szépen visszanézett az utcán, megszólalt a telefon, vacsorára hívtak valahová,
               fölvettek a kaszinóba. Nem tudom, lehet, hogy csak az én olcsó természetem teszi, de
               őszintén bevallom, hogy nekem sok örömet okoztak a társadalmi boldogulás apró jelei.
               Sőt, nemcsak a szellemi erőtér, hanem az anyagi valóság is, amely e dolog mögött
               olyan reálisan állt: a pompás ebédek és vacsorák végtelen sora.</p>
            <p>Úristen! Micsoda örmény ebédeket ettem végig Beteg Lacinál, hogy nem lehetett utána
               fölállani, az ember szinte félájultan ült az asztalnál, a feketekávé gyilkos
               enyhítésére várva. Milyenek voltak Poór Lilinek, a színház drámai hősnőjének
               vasárnapi lakomái, amelyeket a »sorsüldözötteknek« adott. Hogy szállta meg az agyamat
               a töltött gomba és a kacsa párája, alig volt erőm a pamlagig mászni, ahova ledőltem,
               mint egy meggyilkolt cethal, amíg a társaság edzettebb része ébren maradt a
               büszkevállú, szőke háziasszony körül ramslizni. És nemcsak ezen a két helyen,
               mindenütt, ahova mentem, Erdély ízeinek zuhataga ömlött. Tárkony és gyömbér, dupla
               tejfel, havasi málna, buzsenyica és szamosujvári kolbász. Erdély százféle, pompás
               almája. Keserű gomba, palacsinta ordával töltve és alul az étlapon, a tészták között,
               levante édességei, dulcsásza és borban főtt kompót, amelyre olyan istenien esett a
               cukor nélkül főtt, sűrű, török fekete.</p>
            <p>Gondolom, milyen nevetséges lehetek ezzel az ételrajongással. De ha egyszer ez az
               igazság. Egy kicsit kikoplalt, karcsú fiú voltam, amikor lementem Kolozsvárra.
               Szerencsés napokon volt valami kitüntetés abban, ahogy a nők megnéztek. És tizenöt
               kilót híztam odalent. Jóformán kidagadtam az emberi formámból. De istenúgyse nem
               bánom. Kaptam valami derék ólmot, jobban meg tudok állani a lábamon és úgy érzem
               magam, mint egy lokomotív, amelyet örökre befűtöttek Erdély fűszereivel.</p>
            <p>A munkám olyan természetű volt, hogy meg kellett ismernem Erdély társadalmának minden
               rétegét. A kültelkekre jártam, nyomorriportot csináltam, láttam azokat az elesett
               embereket, akik gödrökben laknak és szeméthulladékon élnek. Színházi kritikát írtam,
               megtanultam, milyen nehéz anyagi eszközök és általában exisztenciális nyugalom nélkül
               színházat csinálni. Elküldtek árvizekhez, hogy beszámolót írjak a katasztrófáról.
               Egyben egyházi riporter is voltam. Följártam az erdélyi nagy magyar egyházak
               kancelláriáiba. Tapasztalhattam, milyen erőteljes, a nép, az egész mai világ életével
               szorosan összefüggő szervezettség van a templomok látható homlokzata mögött.
               Találkoztam püspökökkel, prelátusokkal, kanonokokkal és esperesekkel, akik a maguk
               helyén olyanok, mint a hadvezérek vagy a bankelnökök. Ott ülnek reverendásan az
               íróasztalaik mellett, nehéz pénzügyi problémákat kell megoldaniok, nagy közösségek
               végtelen fontosságú terheit viselik vállaikon, hátul és névtelenül, őrizői és
               harcosai a hit régi aranykincseinek.</p>
            <p>Nem lehettem olyan vakmacska, hogy ne vegyem észre, mint kapcsolódik össze minden,
               valami végtelen láncba, egyház és árvíz, pénz és politika, mennyire függ a színházi
               segédkarmester fizetése Kolozsváron egy tőle ötszáz mérföldre élő államférfiú röpke
               ötletétől.</p>
            <p>Laktam özvegyeknél, kereskedőknél és kishivatalnokoknál. Majd hosszú vándorlás után
               összeköltöztem Kuncz Aladárral, a Farkas-utcai református kollégium egyik tanári
               házába, talán ugyanabba a lakásba, amelyet egykor Gyulai Pál foglalt el. A református
               tanárt, aki kiadta nekünk udvarra néző, árnyas szobáját, Nagy Jenőnek hívták.
               Kemény, magas, szőke férfi volt. Valóban feje a családjának. Szívós és irgalmatlanul
               szigorú. Sokáig kellett a szemébe nézni, hogy az ember észrevegye tekintetének mélyén
               masszív jóságát. Nagyon szerettem a tanárt, egész családjával együtt. A feleségét,
               akiben annyi gyöngéd emberség volt és türelem. Jólesett nézni, hogy pillant a
               gyermekeire, hogy teszi a tányérjukra az ételt. Szinte rösteltem magam családi
               melegük körében magános terméketlenségem miatt. Azt hiszem, az asszony enyedi lány
               volt. A testvére, Áprily Lajosnak, a költőnek a felesége. (Áprily azóta Pestre
               költözött és - elhallgatott. Megfoghatatlan, hogy miért? Ebbe nem lenne szabad
               belenyugodni. Az ilyen tehetséges embert, ha másképpen nem megy, kínozni kellene,
               hogy verseket írjon.) Voltam is egyszer náluk Nagyenyeden, a Bethlen-kollégium évzáró
               bálján. Csak egy napig voltam ott, jóformán csak a báli éjszakán. De soha nem fogom
               elfelejteni a virágos dombjai közé bújt városka szőlőillatát. A meghitt szegénység
               kereteibe foglalt emberek derűjét és a bálon táncoló tisztabőrű leányok kristály
               mosolyát.</p>
            <p>Az árnyas szobában, ahol együtt laktunk Dadival, - ez volt Kuncz Aladár becézőneve -
               egyetlen nagy szekrényben tartottuk a holminkat. Ez a közösség sokszor elkeseredett
               vitákra vezetett. Zsebrevágtam az utolsó tiszta zsebkendőjét, kilyukasztottam a
               harisnyáit, felkötöttem a kravátlijait. Ő meg ugyanezt tette velem. Valami ördög
               lakott bennünk, mindegyikünk a másik holmiját szerette viselni. Nem is tudom már,
               hogyan bírtuk ki annyi ideig együtt, hiszen örökösen veszekedtünk. Nem is veszekedés
               volt már az, valósággal gyilkoltuk egymást. Intrikáltunk egymás ellen. Sokszor olyan
               sértéseket vágtunk egymás arcába, hogy egy csiga dühbe jönne tőle. És mégis
               elválaszthatatlanok voltunk természetünknek valami kikutathatatlan sajátossága
               miatt. Én ezerszer mondtam magamban, biztosan ő is ezerszer elhatározta, hogy:
               »nahát, elég volt ebből az alakból.« De ahogy egymásra néztünk, muszáj volt nevetni.
               A nyakán volt a nyakkendőm, a nyakamon volt a nyakkendője. Gyógyíthatatlanul össze
               voltunk keveredve, kémiai művelet kellett volna, ami elválasszon bennünket egymástól.
               Emlékszem rá, hogy egyszer majdnem összeverekedtünk, úgy nézett ki a dolog, hogy ez
               már egész életre szóló szakítás. Holott egy óra mulva aláírtam a váltóját, ő meg
               jótállt értem a szabójánál. Ha valahová odaszokott az egyikünk, odaszokott a másik
               is. Ha nekem megtetszett egy lány, neki is rögtön megtetszett, örökösen marakodtunk
               és rivalizáltunk. De mit ért a béke egymás nélkül, udvarolni sem tudtunk jóízűen, ha
               nem volt ott a »másik«, fenyegető és serkentő árnyéknak. Határozottan éreztem, hogy
               valamiért irígykedik rám. De én is csak így voltam vele. Irígyeltem rendkívüli,
               személyes varázsa miatt. Nem ismertem férfit, akiben annyi báj lett volna, mint
               benne. Még most is elfog a méreg, ha visszaemlékezem rá - majdnem mindig legyőzött és
               elhomályosított. Egyszer elvittem egy kedves familiához, ahol nekem régi, pelyhes,
               baráti fészkem volt. Elvittem, hogy bemutassam, amire persze rögtön kitúrt.
               Státszvizitre mentünk, délben egykor. Engem hazaengedtek, de őt ott-tartották ebédre.
               Ott ebédelt és már az ebéd alatt olyan mélyen belefúrta magát mindenki szívébe, hogy
               amikor észrevették, hogy álmos, lefektették a szalondívánra, aludjon egyet. Nyár
               volt, meleg volt, fürdőt csináltak neki, hűsítse le a tuss. Fürdött, tussolt,
               uzsonnázott, elnyerte kártyán mindenki pénzét, összetegeződött az egész családdal.
               Amikor este visszamentem vacsorázni, már ő volt a régibb barát, én az idegen,
               odaterítettek neki az én helyemre a háziasszony jobboldalán.</p>
            <p>Nem tagadom, sokszor fájt, amit velem csinált, dehát biztosan ezerszer megszúrtam én
               is. És rá kellett jönnöm, hogy igazi, nagy bajban mindig számíthatok rá, majdnem
               jobban, okosabban és hűségesebben, mint sajátmagamra.</p>
            <p>Végül pedig, amikor beteg lett, nem hiszem, hogy valaki nálam égőbb sóvárgással
               vágyott volna rá, hogy meggyógyuljon. Nem tudtam, mihez fogjak nélküle? A kezem-lábam
               volt, megszoktam, hogy rajta mérjem az örömeimet és bánataimat. És mikor meghalt,
               szép, nagy könyvének, a Fekete kolostornak megszületése óráiban, szinte nem is
               hittem, hogy ami történt, valóság. A temetésén sem akartam belenyugodni, hogy ez így
               lesz már ezután, mindig - nélküle. Nem mulik el nap, hogy föl nem idézném magamban
               vonzó alakját. Még mindig nálam van egy zöldpettyes nyakkendője, amelyet valósággal
               elloptam tőle. És ha ritka, áhítatos alkalmakkor felkötöm ezt a nyakkendőt, szinte
               fizikai ingert érzek, hogy meghaljak. Végre is nem mehetek utána máskép. Nem baj, ha
               meghaltam, csakugyan megkeresem, akárhova lett, biztosan lesz egy dívánja, amire
               lefekszem és, mint annyi éven át, újra hallom alvó lélegzetét.</p>
            <p>Kunczcal egyszerre lettünk belső barátai az Óváry-háznak. Ennek a háznak legendás
               híre volt Kolozsváron. Ahányszor elmentem a Monostori-úton rácsos kapuja előtt,
               amelyen keresztül látszottak mély kertjének ápolt bokrai, mindig nagy kíváncsiság
               fogott el: milyen lehet belül? Annyit hallottam róla. Ismertem látásból a ház urát,
               akit messziről valami jókedvű herkulesnek néztem. És tudtam a ház asszonyáról, hogy
               a leánya a régi kolozsvári egyetem egyik legnagyobb hírű orvosprofesszorának. Ennek a
               háznak minden vendégén volt valami próba. A nemességnek, a műveltségnek, a
               tehetségnek vagy legalább a furcsaságnak valami megkülönböztető jegye. Nem is
               tagadom, hogy nyomasztó lámpalázat éreztem azon az estén, amikor először voltam
               meghíva ennek a háznak a szalonjába. De ez a lámpaláz nagyon is hamar elmult. Mintha
               mindenütt selyemhez érnék, amerre fordulok, úgy voltam ott az első viziten, nem is a
               magam jóvoltából, hanem inkább véletlenül, aminthogy az ember életét majdnem mindig
               véletlenek intézik.</p>
            <p>Persze most már könnyű beszélni, a ház, az elmult tíz év alatt lakóival, rokonságával
               és barátaival együtt életem gerince lett. Akármennyit kószálok összevissza, ha
               megkérdezik, hol vagyok otthon, a Monostori-úti ház kerti szobája jelenik meg
               előttem, vadszőlős ablakával a rózsagrup fölött. De csakugyan úgy volt, hogy már az
               első estén éreztem, amikor a ház ura kibocsátott a kapun és a rácson át kezet fogtunk
               - még végtelen sokszor fogok végigmenni ezen az úton.</p>
            <p>Hanem ezek mind későbbi dolgok. A ház leírása - amely jószívű zűrzavarával leginkább
               a »Háború és béke« Rosztov grófjának családi világára emlékeztet engem - más
               képsorozatba tartozik. Még csak szerdai és pénteki vendég voltam a Monostori-úton,
               amikor egy forró augusztusi délben a szerkesztőségi szolga sürgönyt tett elém az
               íróasztalra. Sokáig, rettegve néztem a sürgönyt. Ki sürgönyözhet nekem? Nincs a
               világon senkim és semmim. Egy pusztai farkas nem lehetett »ügytelenebb«, mint én
               abban az időben.</p>
            <p>Végre felbontottam. Ez volt a sürgönyben:</p>
            <p>»Apa meghalt. - Pista öcséd.«</p>
            <p>*</p>
            <p>El voltam készülve erre a hírre. Pontosan tudtam mindent apámról. Tudtam, milyen a
               szobája a szanatóriumban. Tudtam, kik vannak körülötte. Szinte láttam, hogy ül az
               ablak mellett, fél tehetetlenül, folytonos morfiuminjekciók mesterséges
               tompultságában, gyógyíthatatlanul szétrombolt szívével. És mégis olyanféle állapotba
               kerültem, mint a tetanuszgörcs, amikor elolvastam a sürgönyt. Alig volt erőm, hogy a
               hivatalos dolgokat elintézzem, amelyek a pesti utazáshoz szükségesek voltak.</p>
            <p>*</p>
            <p>A katolikus temetés latin szólamaiban és karénekeiben van valami enyhítő balzsam, a
               protestáns férfias belenyugvással vállalja a Teremtő megmásíthatatlan akaratát. A
               zsidó gyászszertartás grandiózusan kegyetlen, mintha a keserű nép örömét lelné
               sebeinek marcangolásában.</p>
            <p>Mily szörnyű volt minden, a pap hangja, a fekete drapériák ezüstcsillagjaikkal és a
               zokogó gyülekezet a mézillatú augusztus temetőkertjének foglalatában.</p>
            <p>Ott álltam négy testvéremmel, kalap az én fejemen is, közvetlenül a koporsó mellett.
               Nincs ember, aki egészen át tudná magát adni a gyásznak. Bennem is volt helye más
               érzésnek. Például emlékszem, hogy valami hálaféle fogott el, valami szeretet, az erős
               összetartozás tudata apám családja iránt. Jólesett, hogy ott állhattam testvéreimmel
               a feketére festett tölgyfapadban a ravatal előtt. Végre teljes joggal mondhatták
               volna, hogy maradjak kint vagy álljak hátra, a ritus parancsa kegyetlen, nem tűri meg
               szabályainak áthágását.</p>
            <p>Néztem magam előtt a fakoporsót, amelyet olyan kurtának találtam, hogy borzongó
               képzelődéssel arra gondoltam; csak fölhúzott térddel és összehúzott vállal férhet el
               benne apám. Néztem a koporsót és rettegve gondolkoztam: hogyan lehet, hogy a gyönyörű
               ember, aki benne fekszik, akinek a világ minden paradicsomi örömét fölkínálta, olyan
               egész mélységében szomorú és gyötrelmes végződésű életet tudott csinálni, hatalmas
               tulajdonságainak kincseit szerteszórva.</p>
            <p>Jött az egyházi ember. Sötétfényű, érthetetlen szavakat mormogott. És ahogy ott
               álltunk sorban a testvéreimmel, a késével beléhasított egymásután mind a négy öcsém
               kabátjának a hajtókájába. Végre elém ért, fölemelte a kezét, megfogta az én ruhámat
               is, de a kis mozdulat a késsel - elmaradt. Biztosan így döntötték el azok, akik a
               temetést rendezték, minden apró részletét előre megbeszélve.</p>
            <p>Ó, hiszen igazuk volt, annyi is sok, amennyit kaptam, mondom, milyen hála töltött el,
               hogy odaengedtek apám koporsója mellé testvéreim sorában. De az ember olyan mohó.
               Mindent akarna, nekem is kellett volna irtózatosan, hogy ugyanúgy álljak én is ott,
               mint a testvéreim, meghasított ruhával. Hiszen a gyermeke vagyok én is. Örököse.
               Megosztoztunk öcséimmel testének és lelkének kincsein. Azonkívül rám még valamit
               hagyott: ahogy letette pompás kezéből, szorongó aggodalommal magamhoz vettem
               szerszámát.</p>
            <p>Íme, nincs tovább családi album.</p>
            <p>Bezárhatom a könyv kapcsait. Hiszen, ami innen kezdve történt velem, egészen más
               világba tartozik. Talán mozgalmasabb világba, de más világba. Anyám után meghalt apám
               is. Sötétben maradtam, mint egy kis bolygó, amely nagyobb csillagoktól kapta
               fényét.</p>
            <p> (Vége.)</p>
            
         </div>
      </body>
  </text>
</TEI>