<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14046" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Whisky szódával</title>
            <author>
               <persName>
                  <surname>Harsányi</surname>
                  <forename>Zsolt</forename>
               </persName>
               <date from="1887" to="1943">1887–1943</date>
               <idno type="VIAF">76335271</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">186355</measure>
            <measure unit="pages">400</measure>
            <measure unit="vols">2</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Whisky szódával</title>
               <date>2015-04-29</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/14000/14046/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Szabó Andrea</name>
                  <name>Varjú Mária</name>
                  <name>Mészáros Atilla</name>
               </respStmt>
            </bibl>
            <bibl type="printSource">
               <title>Whisky szódával</title>
               <author>Harsányi Zsolt</author>
               <pubPlace>Budapest</pubPlace>
               <publisher>Singer és Wolfner</publisher>
               <date>1942</date>
               <ref target="https://mek.oszk.hu/14000/14046/"/>
            </bibl>
            <bibl type="firstEdition">
               <title>Whisky szódával</title>
               <author>Harsányi Zsolt</author>
               <date>1942</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="long"/>
           <ns1:canonicity key="low"/>
           <ns1:timeSlot key="T6"/>
        </ns1:eltec>
     </xenoData>
     <revisionDesc>
        <change when="2025-02-09"/>
     </revisionDesc>
  </teiHeader>
  <text>
      <body>
         <div type="group">
            <head>ELSŐ KÖTET</head>
         </div>
         <div type="chapter">
            <head>I.</head>
            <p>A folyosón, amint meghallotta a mögötte kinyíló igazgatói ajtó nyikorgását, igen
               gyorsan lépett kettőt, hogy mennél hamarabb kiosonhasson a szárnyas ajtón. Ezt
               térdével nyomta ki, kezével nem nyúlt a fekete gombhoz, mert a gyerekek mostanában be
               szokták vastagon tintázni ezt a gombot, hogy Polgár Bódog órákig sikálja a tenyerét
               utána. De Polgár Bódog, a francia nyelv és gyorsírás tanára, éppen ezen a napon őt
               kérte fel helyettesítésre, mert az éjjel megint világosig örvendett a csurdított
               szalonnának Rajcsányi végrehajtó szőlejében. Ebéd után képtelen volt órát adni. Éppen
               ezért surrant olyan nagyot Balog Tihamér rajztanár az igazgatói ajtónyílás hallatára.
               Az öreg igazgató még álmában is tudta minden osztály és minden tanár órarendjét. Ha
               történetesen meglátja, hogy Balog távozik délután négykor az ötödik osztály
               tanterméből, és nem Polgár Bódog, azonnal lecsap a rendetlenségre.</p>
            <p>A kapuban mégis megállott, elhatározás híján. Ha az igazgató utánaszólna, ne kelljen
               visszabotorkálni. De nyomban újat gondolt és szaporán tovább indult: lehet, hogy
               tintás az ajtógomb, s akkor az öreg Makra különösen dühös lesz. A sarkon rögtön
               befordult és aztán megkönnyebbülten lassított, mint akármelyik csinytevő diákja. Sőt
               ugyanolyan vásott kárörömmel el is vigyorodott, maga elé képzelvén az öreg embert,
               amint tintás jobbtenyerét nézegeti, balkarját pedig magasra emeli, hogy dühében
               belesuhintson a levegőbe. Pontosan látta a képet, elméjében gyors vonásokkal oda is
               kapta képzelete papírjára. És a gondolatban kész képet mindjárt figyelmesen szemügyre
               is vette. Most már nem nevetett. A rajz máris idegen munkává lett előtte, amelyről
               véleményt kellett formálnia. Tetszett neki. Azt mondta: Daumier. És bólintott a
               fejével, ahogy most már lassabban cammogott a gyalogjárón. Ettől újra elvigyorodott,
               sajátmagát nevette ki. Ismerte azt a szokását, hogy mikor egyedül bandukol és
               tünődik, gondolatait élénk taglejtésekkel kíséri. Azonnal rajzolta önmagát, az uccán
               lépkedő sovány, nagyorrú embert, aki - mondjuk - csodálkozó arccal álmélkodik valamin
               és ehhez szélmalommozdulattal égnek tárja két karját. Rajzolta egy pillanat alatt,
               kaján mosollyal csúfolva önmagát. Most is mondattalan szavakat gondolt hozzá. Don
               Quijote. Doré.</p>
            <p>- Szervusz.</p>
            <p>- Szervusz, öregem, - felelte ő azonnal, s csak azután eszmélt rá, hogy Cservenka
               haladt el mellette, a főhadnagy, ismert délceg lépéseivel, amelyek az acélrugó
               működéséhez hasonlítanak.</p>
            <p>Még ment kissé, mint a már megállított gép lassúdó kereke, aztán megállt. A köszönés
               felriasztotta, magára eszmélt tőle. Hova megy? Mit csinál? Mit akar? Nem tudta. Nem
               volt semmi dolga a világon, nem várták sehol. Megállott az üres telek deszkapalánkja
               mellett. Egy labdarúgómérkőzés falragasza unatkozott azon, az eső rég elfakította
               valaha rikító betűit, papírja felhólyagzott. Ezt a mérkőzést már hat hete
               lejátszották, de ő olvasni kezdte. Nem látta, csak nézte. Mit csináljon ezen a meleg,
               de a vihar ígéretével nyomasztó júliusi napon, délután negyed ötkor? Jó sokáig
               váltogatta lábát a falragasz előtt, aztán anélkül, hogy valamit elhatározott volna,
               hirtelen útnak eredt visszafelé. Kíváncsian kérdezte magától, hogy most hova indul. S
               azt a választ kapta, hogy a Tisza-kávéházba.</p>
            <p>Az uccán alig járt valaki. A pénzügyigazgatóság sarkán céltalanul állt a rendőr, a
               Kelemen-ucca felé kémlelt, arcán azzal a sóvár vággyal, hogy onnanfelől jöjjön valami
               szekér vagy kerékpár, mert azt legalább komor tekintéllyel szemlélni lehet, míg el
               nem tűnik. Az ég tompa színű volt és ideges. Néha olyan szél futott el a kocsiút
               felett, mint az alattomos ember kitörő haragja, porosra taposott borítékokat,
               szalmaszálakat és egyéb szemetet markolt össze dühében, egy kirakathoz vágta, aztán
               hirtelen abbahagyta. Balog megállt, megfordult, kipislogta pillái alól a por égető
               sajgását, aztán megint nekivágott. A Carmen-mozgó bejárata előtt egy vidám pillantást
               adott a színes hirdető ábrának, amelyen a kétszínnyomás festékei nem fedték pontosan
               egymást, a mozihős és mozihősnő csókja két eltolódott rajzban volt látható, egyik
               kék, másik veres. S aztán befordult a Tisza-kávéházba.</p>
            <p>A kávéház kongott az ürességtől. Monoklis idegen kotorászott a lapok között; hogy
               idegen, azt mindjárt láthatta akárki, mert éppen a legrosszabb asztalhoz ült, amely
               mögött a szellőztetőrács szédítő bűzt lehelt be az udvar felől. Helybeli ember
               sohasem ült ahhoz az asztalhoz. Balog gyorsan lefényképezte figyelmével az idegent:
               tudomásul vette, hogy szemtengelye erősen ferde, s hogy mellső zsebében az egyébként
               ízléstelen zsebkendőnek enyhe, kellemes színárnyalata van. A kassza tövében a féllábú
               vaskereskedő sakkozott a kávéssal. Habozott, hogy odaüljön-e. Nem ült oda. Tétován
               nézdegélt, de nem látott senkit, akivel szót válthatott volna. Olvasson? A lapokat
               már átlapozta ebéd után, azokban nem talált semmit, ami érdekelte volna. Megszólítsa
               a kaszirnőt? Lassú megfontolás után odalépett a pénztárhoz és féloldalt odakönyökölt
               a kikészített cukoradagok közé.</p>
            <p>- Jó napot, Gizi.</p>
            <p>- Jó napot kívánok, tanár úr. Csak úgy benézett?</p>
            <p>- Csak úgy benéztem.</p>
            <p>A leány kék pamutból kötött valamit. Göthös, nyafka teremtés volt ez, szeme
               színtelen, és haját mintha megfogta volna a penész, fehér vászonblúzt hordott,
               amelynek tallérnyi gombjai a mosástól sárga rozsdafoltokat hagytak a szöveten. Nyakán
               pedig a korall-lánc olcsó rézfoglalata hagyott nyomot, olyat, amilyet a ceruzától
               szurtos ujj szokott hagyni a papíron. Balog nem a lányt nézte, kibámult az
               uccára.</p>
            <p>- Meséljen valamit, tanár úr.</p>
            <p>- Mi a manót meséljek?</p>
            <p>A lány rekedten nevetett, s úgy tett, mint aki nagyon jót akar mondani.</p>
            <p>- Mondja el az élettörténetét.</p>
            <p>- Nem értem. Tessék?</p>
            <p>- Maguk férfiak, mihelyt egy kicsit isznak, folyton ezzel macerálják az embert.
               Mondjam el az élettörténetemet. Különösen azt. Az első esetet. Ez izgatja magukat. Te
               jó Isten, hányszor elmondtam már azt a tűzoltótisztet Nyíregyházán, aki az udvarunkon
               lakott. Ajjaj, férfiak.</p>
            <p>Legyintett volna, de két kezét elfoglalta a kötés, ezért csak rántott egyet a vállán.
               Nyilván tegnap este mulatnia kellett itt valakivel, aki bortól csillogó szemmel
               habzsolva követte bűnbeesésének történetét és a részletes meséért még csak hálásnak
               sem mutatkozott eléggé. Balog nem szólt semmit. Könyökölve bámészkodott kifelé, a
               leány is hallgatott. Fülledt, mély csend fojtogatta a kávéházat, s a messze kintről
               hallatszó mosogatási csörömpölés, az olykor hevesen lépő sakkfigurák csattanása, az
               idegen ujságlap-fordító zörgése úgy hangzott benne, mint a moslékba ejtett
               kenyérmaradékok.</p>
            <p>- Na, Isten áldja, Gizi.</p>
            <p>- Alászolgája, tanár úr.</p>
            <p>Az uccán visszagondolt arra az italos éjszakára, mikor ezt a leányt hazakísérte. Ki
               nem állhatta ezt az emléket, úgy gondolt rá, mint akinek társaságban nagy zsírpecsét
               van a ruháján. Önkénytelenül meg is rázkódott, a vízből kilépő kacsa módján, hogy a
               vízcseppek lehulljanak róla. Aztán, hogy másra gondoljon, körülnézett az uccán.
               Megint nem tudta, hova megy. A Piac-tér felé vitték lépései. Lába úgy működött,
               mintha valami külön célja volna, amelyről feje nem tud. Ekkor megpillantotta
               Lestákot, a matematikust. A testes, folyton verejtékező és szuszogó ember a főispánék
               felől jött, a két fiúnak ilyenkor szokott különórát adni. Bajsza ritkásan konyult a
               szájára, olyan volt az egész ember, mint a szárazon vánszorgó fóka.</p>
            <p>- Szervusz, Sándor.</p>
            <p>- Szervusz, Tihamér.</p>
            <p>- Mit szólsz ehhez a sirokkó-időhöz? Meg kell veszni. Biztos vihar lesz. Te nem
               szenvedsz?</p>
            <p>- Nem. Az időjárást én sosem veszem észre.</p>
            <p>- Boldog ember vagy. Nekem meg dolgoznom kell. Még pedig nagyon fontosat. Meg kell
               veszni, barátom.</p>
            <p>- Mi az a fontos?</p>
            <p>- Nem mondtam még? Talán mégis csak sikerül a habilitáció. Levelet kaptam a
               curriculum vitae miatt. Ezt nagyon gondosan kell csinálni, barátom. Rövid is legyen,
               mutatós is legyen. Na, szervusz, sietek is.</p>
            <p>- Adja Isten, hogy sikerüljön. Szervusz.</p>
            <p>Ez is élettörténetről beszél. A leendő magántanár. Vajjon ő milyen curriculum vitaet
               írna, ha rákerülne a sor. Gépiesen kezdte magában: «Balog Tihamér, született
               ezerkilencszázháromban, Kolozsvárott. Szüleit egy szerencsétlenség folytán már
               csecsemőkorában elvesztette. Jószívű ismerősök gondozták, amíg a református
               kollégiumba nem került...» Itt bosszankodó arcot vágott, mert a Polgári Kaszinó
               mellett haladt el. Nem volna egyszerűbb, mint bemennie és leülnie bármelyik asztalhoz
               beszélgetni. De nem lehet, mert becsületszavát adta önmagának, hogy a tanév végéig
               nem teszi ide a lábát. Míg egytizedben ment a bridzs, egész tűrhetően járt a
               kártyája. Könnyű szerrel beleegyezett a többiek kívánságára, hogy kéttizedre emeljék
               az alapot. Attól kezdve mintha megbabonázták volna. S hogy egyre bosszantóbb
               veszteségeit helyrehozza, egy este beült a megyei főorvos partíjába huszonegyezni.
               Otthagyta egész fizetését. Most is azt nyögi. Fürgén kotródott tovább, mert érezte,
               hogy a kísértés nagyon erős. Igen vágyott már a kártyára, ujjai végében bizsergett az
               osztás után felszedett lapok síma tapintása. S ahogy a lába ravaszul idehozta, most
               annál jobban szedte innen a lábát. Csak úgy mellékesen becsmérelte magát jellemének
               azért a hibájáért, hogy a kínálkozó örömnek alig tud ellenállni. Ezt megállapította
               magában, mint aki valami únott kötelességet teljesít, aztán elindult a hídon át a
               sétatér felé és visszatért az életrajzhoz. De most már lusta volt fogalmazni, csak
               úgy futó képekben vonultatta maga előtt a történetet. Apró jelenetek ötlöttek eléje
               kolozsvári éveiből. Siralmas szegénysége, amely megalázta, félénkké, habozóvá tette s
               ahelyett, hogy acéllá verte volna, még puhábbá lapította. Mégsem volt szomorú ez a
               diákkor, mert a természet elpusztíthatatlan vidámságot oltott belé. Mikor felkerült
               Budapestre, akkor is ebbe a páncélba öltözött a nyomor döfései ellen. Nem egyszer
               éhezett, de az ilyen napokat is elmókázta. Akkor került kosztosnak Steuerwasserékhoz,
               akkor lépett életébe Steuerwasser Róza.</p>
            <p>Nagyon szép leány volt az óbudai gyászhuszár leánya. Mert az volt a mestersége
               Steuerwassernak: a temetkezési intézetnél szolgált, zsinóros, fekete díszruhában
               pompázott, rakosgatta a koszorúkat, tett-vett, meg a bakra is felült olykor
               ünnepélyes lassúsággal hajtani a négy lovat. Otthon minden este beszámolt az aznapi
               halottakról. Elhatározta, hogy egyetlen leányát úriemberhez adja, diplomáshoz. A
               leány viszont arról álmodozott, hogy valahogyan köze lesz a művészethez. Így került
               számításba Balog Tihamér, aki a koszt és lakás díját csak igen pontatlanul tudta
               leckeadással, színházi statisztálással és más főiskolai módokkal megkeresni, de a
               szülők hamarosan kimutatták, hogy a fizetést nem veszik túlságos szigorúan:
               hallgatólag határozatba ment, hogy a kosztos, mihelyt állásba jut, feleségül fogja
               venni Rózát. De ebből nemcsak ilyen érdekmegállapodás fejlődött, hanem szerelem
               is.</p>
            <p>A leány szőke volt és magas, nála félfejjel magasabb. Csupa szín volt az arca, haja,
               szeme, szája, szemöldöke úgy ragyogta a sárgát, pirosat, kéket, fehéret, feketét,
               mint az álmodott bokréta. Pár hét múltán már csókolództak. De valami a leány
               tekintetében mindig nyugtalanította: ez a tekintet úgy átnézett rajta, mint az
               üvegen és elképzelhetetlen, távoli célokat keresett. Ő reszkető sóvárgással várta az
               állást és a szerelemben való teljes egyesülést; ha az esküvőjüket követő napokra
               gondolt, szinte hidegrázást kapott a vágytól és gyönyörűségtől. Másfél esztendeig
               tartott ez a szerelem, közvetlenül helyettesi kinevezése előtt Róza megszökött. Hogy
               kivel, az már akkor megfoghatatlannak tetszett: Rózának szülei és vőlegénye tudtával
               nem volt senkije. Még búcsúlevelet sem írt, csak a szomszédék kislányával üzente meg,
               hogy többet ne várják haza, mert «őt hívja a fény», s ha vitte valamire, majd
               jelentkezik. Évek mulva negyedkézből jutott el a hír a cserbenhagyott vőlegényhez,
               hogy Róza Párisban van, nagy nő lett belőle és gazdagon él.</p>
            <p>Ez a csapás Balogot, az ifjú rajztanárt, szerelmi nyomorékká rontotta. Évekig nem
               közeledett leányokhoz úgynevezett tisztességes szándékkal, mert nem tudta azt a
               gyötrelmes aggódást levetkezni, hogy megcsúfoltatása rá van írva átokként a
               homlokára. Udvarlással asszonyokhoz meg éppen nem mert közeledni, ezt a kisvárosi
               élet börtöni ellenőrzése sem engedte, meg aztán a kikapós voltukról hirhedt
               asszonyokról sem merte feltételezni, hogy tetszhetnék nekik. Harminchat éves koráig
               összesen két szerelmi esete volt. Egyszer egyik tanártársa, irodalmi szakos, aki a
               nyaranta ismétlődő négyhetes színházi idényről bírálatokat írt a helyi lapba,
               elmondta a szubrettnek, Vári Gertrudnak, hogy van itt egy fiatal tanár, aki igen
               ügyesen rajzolgat, még karrikatúrákat is. A szubrett ezt a tanárt mindenáron ismerni
               akarta.</p>
            <p>- Híressé teszem magát, - mondta a kis nő az ügyefogyottan feszengő tanárnak, - ha jó
               lesz a rajz, leközöltetem valamelyik pesti hetilapban.</p>
            <p>Ő vállalta a rajzot, a társulat vendéglői asztala mellett meg is csinálta. Nem
               sikerült. Összegyűrte, eldobta. De a szubrett nem hagyta békén, magához rendelte
               fogadóbeli szobájába. Csak ketten voltak s a kis színésznő olyan nyájas, olyan
               anyásan jóságos volt a zavart emberhez, hogy az a balzsam enyheségétől megnyugodott
               és fesztelenül tréfálni is tudott. A rajz kitűnően sikerült. Vári Gertrud szó nélkül
               megölelte és szájon csókolta a rajztanárt. Ő alig is tudta, hogy ettől fogva mi
               történt. Arra ocsudott fel egetverő diadallal, hogy a színésznő simogatja kusza haját
               és ezt mondja bölcs, megbocsátó mosollyal:</p>
            <p>- Nagyon mamlasz vagy, de nagyon édes.</p>
            <p>Másnap megkérte a művésznőt feleségül. Az kinevette. Ahogy a gyermeknek szokás egy
               gép szerkezetét elmagyarázni, úgy mondta el a rajztanárnak gazdag támogatóját, a
               budapesti ügyvédet, aki nyomban el fogja venni, mihelyt évek óta szanatóriumban
               sínylődő feleségének megkegyelmez a halál. Balog túlfeszített érzelmi viharban
               lobogott és verseket írt. A versek nagyon rosszak voltak, a művésznő «Astarte» és «A
               bűn asszonya» néven szerepelt bennük. A fűzfaköltő abban tetszelgett magának, hogy
               lelke véres és gyönyörűen szenved, pedig egyszerűen boldog volt. Ez a felajzott
               állapot összesen három hétig tartott. Vári Gertrud a hosszú levelekre két
               levelezőlapot írt, egyiket Parádról, másikat Balassagyarmatról. Aztán soha nem írt
               többet. Jóval később csakugyan férjhez ment, de nem az ügyvédhez, hanem a következő
               támogatóhoz. Balog akkor szerette meg igazán, mikor már eltűnt életéből. Hálás
               melegséggel gondolt vissza a fuldokló ölelésekre, amelyek nem gyógyították meg ugyan
               önkeveslését, de enyhítették és eredendően beteg férfiönérzetének olyan mentsvárat
               adtak, amelybe mindig elmenekülhetett. Ha szép nőt látott, rendesen tehetetlen harag
               fogta el és megszokta, hogy ilyenkor Vári Gertrudra gondoljon. S a csodaszer
               rendszerint használt, a tehetetlen harag pirosát ez a lelki lakmusz a mélabús és
               alázatos belenyugvás kékjévé változtatta.</p>
            <p>Majd évek mulva jött a másik eset. Ez tanártársának, Zahár Emilnek felesége volt.
               Zahár történelemtanár, erőszakos és zsarnoki hajlandóságú ember, abban lelte kedvét,
               hogy minden lehető alkalommal csúffá tegye és megalázza feleségét, aki olyan volt,
               mint egy reggeltől estig gondtalanul csipogó, telire tömött kis madár. A férj
               számtalan történetet tudott elmondani gonosz és harsogó kacagással, hogy Marica
               elszólásaival bizonyítsa a nők butaságát. Hangos szóval hirdette azt is, hogy
               házasságuk gyermektelenségének nem ő az oka és asztaltársaságának, még a feleség
               jelenlétében is, kérkedő részletekkel szolgált házaséletéről és szókimondását
               röfögve élvezte, mint pocsolyát a hentergő mangalica. Ha az asszony elsírta magát, a
               férj még hangosabban nevetett. A lealázott, megcsúfolt és letiport női lélek évekig
               gyüjtötte magában az elégtétel vágyát. Szerfelett ügyetlen volt ő is, a rajztanár is,
               akin megakadt a szeme. Hosszú hónapokon keresztül mondogattak egymásnak alig érthető
               célzásokat, gyakran használták a magyar nóták tolvajnyelvét, s ha egymásra
               pillantottak, mikor a Tisza-étteremben azt játszotta a cigány, hogy minek is van
               szerelem a világon, mindkettőjükön végigszaladt a vakmerőség hűvös zsibbadása. De
               ahhoz, hogy találkozhassanak és hosszasan beszélgethessenek, hiányzott az alkalom.
               Jött azonban egy majális. Már alkonyodott, mikor a társaság egy része elszóródott az
               erdőben gombát szedni. Aki velök indult, a járásbíró, szomjúságról kezdett
               panaszkodni és erősködött, hogy tud a közelben egy forrást, azt meg fogja keresni.
               Így maradtak egyedül, jó mélyen behatoltak a rengetegbe s ott az asszony ráterelte a
               szót keserves boldogtalanságára. Balog melegen vigasztalta s közben karonfogta, hogy
               átsegítse a bozótokon. A vigasztalásból dadogó vallomás lett, a karonfogásból ölelés,
               majd bátortalan csók. Ettől a csóktól az asszonyban egyszerre felforrt az elégtétel
               vágya, olyan görcsösen szorította magához a férfi nyakát, hogy ez nem kapott
               lélegzetet. S csak hagyta ő is, hogy most már történjék akármi. Mikor aztán
               visszafelé mendegéltek a homályban, Balog felajánlotta, hogy feleségül veszi az
               asszonyt, váljék el. De Marica rémülten szabadkozott. Rettegett az urától,
               képtelenségnek érezte, hogy szóljon neki. Már az is súlyosan aggasztotta, hogyan
               kerül vissza férje szeme elé így kettesben, ekkora távollét után. De szerencsére még
               az úton ismét találkoztak a járásbíróval és hárman tértek vissza. A társaság már rég
               együtt volt, a késedelmes visszatérőket víg diadallal fogadták.</p>
            <p>- Hallja, Zahár, - mondta egy asszony - nem fél elengedni a feleségét két
               legénnyel?</p>
            <p>- Ugyan, - legyintett a férj - nem kell ez a kutyának sem.</p>
            <p>Mind a ketten megnyugodtak. Balog elkapta az asszony pillantását, a mérget keverő
               rabszolgáét haldokló zsarnoka mellett. Most tehát viszonyuk volt. De csak elvben. Az
               asszony nem mozoghatott szabadon. Sem idejök, sem helyök nem akadt a találkozásra. A
               legbonyolultabb módokat kellett kieszelniök még arra is, hogy öt percet
               beszélgethessenek. Mikor Zahár elhatározta, hogy életbiztosítása ügyében ajánlott
               levelet fog írni Budapestre, Marica dobogó szívvel ajánlkozott, hogy ezt a fontos
               levelet nem bízza a cselédlányra, hanem maga viszi a postára feladni. Módját ejtette,
               hogy ezt a kávéházban foga között odasúgja Balognak. «Négy és hat között» - súgta még
               hozzá. Balog másnap szakadó esőben várt egy kapu alatt, ahonnan szemügyre vehette a
               posta bejáratát. De az asszony nem jött. Másnap sem, harmadnap sem. Csak negyednap
               bukkant fel. Balog a posta kapualjában rekedten elhebegte, hogy a túlsó sarkon van
               egy épülő ház, ahol a munka abbamaradt. Odalopódzkodtak külön-külön. A meszes
               deszkaállványok és nyers téglafalak sötétjében csókolództak, mint a bolondok.
               Mondani semmit sem tudtak egymásnak, még arról sem, hogyan levelezzenek, mert ez
               közvetítő nélkül nem ment volna, s az asszony hallani sem akart arról, hogy egy
               harmadikat beavasson. Hosszú hetek teltek el, míg megint találkozhattak négyszemközt:
               az asszony rávette férjét, hogy vegyenek tehenet, úgy olcsóbb lesz a tej, el is
               adhatnak belőle és a közeli faluban, Ponorszegen, féláron kínál tehenet a tönkrement
               jegyző. Így szervezték meg, hogy Marica kimehetett Ponorszegre tehenet nézni, de
               ellophatott egy jó félórát arra, hogy csatlakozzék Baloghoz, aki a Molta-hídnál a fák
               közt elbújva várta.</p>
            <p>- Borzasztó ez így, - mondta az asszony mialatt a fenyvesben letelepedett Balog
               felöltőjére - nem lehet ezt bírni idegekkel.</p>
            <p>- Álljon elébe, - mondta Balog - és mondjon el neki mindent.</p>
            <p>- Nem, nem, Isten őrizz, megölne.</p>
            <p>- Akkor egyezzék bele, hogy én mondjam el neki.</p>
            <p>- Nem, - sikoltott Marica - magát is megölné.</p>
            <p>Mikor visszafelé mendegéltek az országút felé, valaki meglátta őket. Egy
               nyolcadikosnak az apja, aki ott lakott Ponorszegen. Balog egy fa mögé ugrott, az
               asszony rövid habozás után egyenesen odament a parasztemberhez, azt állította, hogy
               eltévedt és az utat tudakolta. Majd eltűnt a fák között. Balog csak jó soká mert
               elékerülni s addig bolyongott, más utat keresve, míg csakugyan eltévedt. Késő este
               ért be a városba és a mellékuccákon sompolygott, mint a rosszban járó kutya. Rettegve
               várták, lesz-e valami botrány, meglátta-e a parasztember Balogot is és fog-e fecsegni
               a dologról. De nem történt semmi. És megint csak hetekig nem lehettek együtt.</p>
            <p>A férjet akkor meghívták vadászni. Akadt egy egész délutánjuk. Balognak sikerült még
               idejében cédulát csempésznie Marica kezébe: megmagyarázott egy helyet, amelyet már
               rég kinézett magának. A Zobor-hegy lankás oldalán, szőlők között, elhagyott
               csőszkunyhót látott. Este hatra kérte a találkozót. De már öttől kezdve ott várt a
               kunyhóban, amelynek talaját kukoricaszárak elszáradt alma borította. Marica pontosan
               megjött. Az egész környéken egyetlen lelket sem lehetett látni. Éhesen vetették
               magukat egymás karjába. Mámoruk közepette nem volt fogalmuk az idő állásáról.
               Egyszerre férfihangok beszélgetésére riadtak fel. S megdermedve ismertek rá egyikben
               a Zahár hangjára. Hárman voltak a beszélgetők s a társalgás szövegéből, amelyet
               villámsujtott aléltságban figyeltek, kitűnt a borzasztó helyzet oka. Pállik, a
               szőlősgazda, el akarta adni egy zoborhegyi telkét, éppen azt, amelyen a csőszkunyhó
               feküdt s a harmadik ember, ismeretlen hang, hajlandó volt alkudni rá. A vadászatról
               hazajövet erre kerültek, a bekötő ösvénynél megállították a bricskát és most nézték a
               telket. Ők ketten lélegzeni is alig mertek, szívök jéggé fagyott zsibbadó testökben.
               A beszélgetők ott álltak közvetlenül a csőszkunyhó mellett.</p>
            <p>- Hát ez a kunyhó? - szólt Zahár hangja.</p>
            <p>Az asszony rászorította tenyerét a szájára, mert félt, hogy az elviselhetetlen
               izgalomtól elordítja magát. S a kunyhó oldalát megrúgta egy láb, nyilván a Zaháré.
               Gazos por hullott a szerelmesekre.</p>
            <p>- Ez semmi, - felelte Pállik - ezt nem is számítom.</p>
            <p>- Mi van benne? - kérdezte Zahár.</p>
            <p>Ők behúnyták a szemöket. Most már megadták magokat a sorsnak. De Pállik nem felelt a
               kérdésre.</p>
            <p>- Sötétedik, - mondta - ammondó volnék, hogy gyerünk, én meg megiszom vacsora előtt
               egy pohár sört.</p>
            <p>A beszélgetés tovább húzódott a kunyhótól. Nemsokára hallották az induló bricska
               zörgését. De még jó darabig vártak, amíg elé mertek kászolódni. A baj nem szűnt meg.
               Mert Zahár kocsin ment be a városba, gyalog lehetetlen volt megelőzni. Ők úgy
               számították volt, hogy a férj legfeljebb éjszakára érhet haza. Marica egész testében
               reszketve, tehetetlenül sírt és sopánkodott: mit fog mondani az urának? Először
               lóhalálában rohanni akart a város felé, de Balog megmagyarázta neki, hogy ez most már
               céltalan. Együtt gyalogoltak tehát a leszállott sötétben, az asszony sírva
               fogadkozott, hogy ennek többé nem teszi ki magát, csak most az egyszer baj ne legyen.
               Mikor az első házsorokhoz érkeztek, különváltak, az asszony még csak kezet sem
               nyujtott. Balog hátramaradt s más úton ment be a városba. Akkor még járt a kaszinóba
               s ott is vacsorázott. Nagy meglepetésére ott találta Zahárt népes söröző kompánia
               körében.</p>
            <p>- Hát te, - kiáltott rá Zahár kissé már sörös fejjel - valami szoknya után
               mászkáltál? Ülj ide közénk.</p>
            <p>Ő leült kényszeredetten közéjök, megvacsorázott, némán üldögélt még kissé, aztán
               hazament. Tudta, hogy Maricával való szerelmének vége, viszont megkönnyebbedett
               sóhajjal állapította meg, hogy az asszonynak nem lesz semmi baja. Nem is lett, de
               többet négyszemközt sohasem találkoztak. És azóta? Azóta semmi, unalmas órák az
               iskolában, lézengés, anyagi gondok, szabóadósság, üresség, üresség, üresség. «Tessék
               a curriculum vitae,» - gondolta hozzá, önmagán gúnyosan nevetve.</p>
            <p>De hiába alakoskodott, hiába próbálta letagadni a lényegest, a legfontosabbat. Még
               habozott, hogy ráeressze-e tudatos gondolatait erre az ösvényre. Aztán vállat vont.
               Hát igen. Van valami igen fontos az életében, valami légies és lebegő, valami édesen
               képtelen és nevetséges: szerelmes Vargha Annába. Kimondta magában a gondolatot és
               arcát fény öntötte el, fejét behúnyott szemmel hátraszegte, mint a révületbe eső
               dervis, de ugyanakkor hirtelen dühös szélroham lázadt fel megint és port csapott
               szájába, amely sóhajtásra nyílott. Mindjárt visszatért a földi életbe, bekapott
               szájában csikorogtak a porszemek a foga között, erős köhögési roham fogta el.
               Egyszersmind nevetési roham is, olyan kárvallottan mulatságosnak látta önmagát. Ezt
               is azonnal rajzolta, de nem a valósághoz híven. Még bohózatosabbra vette a dolgot: a
               Vargha Anna ablaka alatt költőien ábrándos, rajongó pofát vág s közben elcsúszik a
               dinnyehéjon, hogy amorozói szenvelgésével együtt letottyanjon a járdára.</p>
            <p>Jókedve volt megint. Befordult a sétatérre és leült a legelső lócára. Végig akarta
               gondolni Annával kapcsolatos emlékeit. Ezt gyakran megtette olyan érzéssel, mintha
               meglopná az életet, iszákos inasként, aki elsinkófálja gazdája pálinkáját.</p>
            <p>Két éve látta először Vargha Annát. Ugyanilyen koranyári délután. A minoritatemplom
               előtt ment el s akkor lépett ki a templom kapuján egy eddig sohasem látott hölgy.
               Csak egy-két pillanatig látta, de rajzra beigazított szeme tüstént felszívta az egész
               képet. Fiatal asszonyt látott, akinek gesztenyebarna haja volt és dióbarna szeme.
               Arccsontja kissé mongolos. De a lényeg a kifejezés volt ebben az arcban: a szelídség
               és nyugalom elemezhetetlen varázsa. Egyébként egészen sima, könnyű sötétkék ruhát
               hordott, fején semmitmondó fehér szalmakalapot és bár mindez - amennyire az ilyen
               dolgokban teljesen járatlan szem megítélhette - olcsó holmi lehetett, az idegen hölgy
               nagyon elegáns benyomást tett. Ő ámulva nézett utána, majd hogy tátott szájjal meg
               nem állt. A látvány egyszerűen szíven ütötte. Nem a férfi kívánságát érezte, hanem
               az ember egyszerre árvíz gyanánt elömlő rokonszenvét. Árvaságának állandó érzetében
               heves sóvárgás ejtette meg: jóban lenni ezzel az ismeretlen hölggyel, keresztnevén
               szólítani, bizalmas titkokat elmondani neki, levelet várni tőle, életbevágó
               dolgokban tanácsára építeni. A hölgy már rég eltűnt, ő még mindig
               vissza-visszanézett és fejét csóválta. A fejcsóválásnak ez volt a szövege: «Ilyen
               kedveset még nem láttam.» Másnap azt hallotta a tanári szobában, hogy új ember
               telepedett le a városban, valami pesti mérnök, aki autóüzletet akar alapítani.
               Megszerezte a legnépszerűbb gépkocsicégek képviseletét és már ki is bérelte azt az
               üzlethelyiséget, amelyben Reiner, a cipőkereskedő nemrég bukott meg. Balog abban a
               pillanatban elhatározta, hogy a tegnap látott idegen hölgy csak ennek a mérnöknek a
               felesége lehet. Nem tudta, miért, de biztosan tudta. És ösztönének igaza lett. Pár
               nap mulva a kávéházban ült, mikor az asszony elment a nagy ablakok mentén ugyanabban
               a kék ruhában. S valaki így szólt:</p>
            <p>- Látjátok azt a nőt, aki most ment el? Ez a felesége annak az autós embernek. Azt
               hiszem, úgy hívják, hogy Vargha.</p>
            <p>Frick, a nyomdatulajdonos, így szólt:</p>
            <p>- Jó bőr.</p>
            <p>Aztán visszamerült az ujságba. Balog eddig sem szerette ezt a nyomdászt, mert izgága,
               kötekedő és rögtön megsértődő ember volt. De ebben a pillanatban mélyen megútálta. S
               ha volt valaki a városban, akire haraggal és bosszúvággyal gondolt, ez a Frick volt
               az. Borotvált arca a gyíkéhoz hasonlított és erre az arcra kihívó gőggel volt ráírva,
               hogy az ő nyomdájában nyomják a helyi lapot, mindenki gondolja meg, mielőtt
               ellentmondani merészelne valamiben. Ez a Vargha nevű ember is óvakodott
               ellentmondani, mikor a helyi lap hirdetést kért tőle, mert a következő számban már
               megjelent részint a hirdetés, hogy Vargha Endre mérnök nemsokára megnyíló üzletében
               valószínűtlenül olcsó áron a legpompásabb gépkocsik lesznek kaphatók, legmodernebb
               típusok, kevés fogyasztás, tartósságért jótállás. Amellett a hírrovatban külön is
               tudomásul vette a szerkesztő a jó hirdetőt: személyi hír gyanánt közölte, hogy
               «Vargha Endre, neves fővárosi mérnök és gépkocsi-szakember megtelepedett városunkban,
               rövid időn belül megnyitja szaküzletét és gépkocsivezetői oktatást is vállal, tehát
               feltehető, hogy városunk sport-amazonjai hamarosan megtanulják az ördöngős masina
               fortélyait. Csak aztán a női eszmény illatos varázsának a benzinszag meg ne
               ártson.»</p>
            <p>Az új üzlet hamarosan megnyílt és autót ugyan nem adott el, de mivel udvarán garázs
               is elfért, a környék birtokosai bőven ellátták szerelési munkával, amelyet eddig
               sokkal messzebbre kellett vinni. A kirakatban egyetlen kocsi szerepelt, a cégnek
               egyáltalában egyetlen látható kocsija, egy vadonatúj olasz gépkocsi, kerekein
               makulátlanul fehér gummi és sértetlenek a recés rovátkák, lakkján tündökölve sétált a
               kirakatba illanó napsugár. Az asszonyt nem lehetett látni a boltban. De a férfi ott
               volt és - Balog meglepett fájdalmára - igen csinos embernek bizonyult. Szabályos,
               erősen lebarnult arcával moziszínész benyomását tette s akik már ismerték, azt
               mondották, hogy a modora kedves és kitűnő. Ebbe az emberbe az asszony valóban
               beleszerethetett, ezt be kellett látni. Balog furcsa és sajgó csalódást érzett. És
               korholta magát, hogy vajjon miben volt joga csalódni és mit remélt gyerekes
               ábrándosságában. S abban a pillanatban, mikor Vargha mérnököt meglátta, már el is
               döntötte magában, hogy Vargháné elérhetetlen. Csak ködös távolból lehet rajongani
               érte, de ezt soha nem szabad megtudnia senkinek, legkevésbé neki magának.</p>
            <p>A férjjel nemsokára meg is ismerkedett. A kaszinó felvette Vargha Endrét tagjai közé.
               Csakugyan kedves ember volt, csak kissé igényes. Mindjárt feltűnt a tagoknak, hogy
               semmivel sem volt megelégedve, a sört melegnek, a biliárdasztalt használhatatlannak,
               a kártyát szurtosnak találta és megbocsátóan legyintett, mikor a főpincér
               szégyenkezve megvallotta, hogy nem tart egyiptomi cigarettát. És csak az előkelő
               tagok barátságát kereste; az afféle szerzet, mint egy rajztanár, nyilván nem
               érdekelte. Nem is nagyon barátkoztak össze, csak éppen köszöntek egymásnak. De az
               asszony titkos oltárként ragyogott a lelkében. Rájött, hogy Vargháné minden vasárnap
               elmegy a minoriták miséjére. Balog református volt, feltűnő lett volna, ha most
               egyszerre elkezd katolikus templomba járni. De az nem tünhetett fel, ha vasárnap
               délelőtt sétálgat az uccán. S ő minden vasárnap ott sétálgatott, hogy lássa Varghánét
               bemenni és lássa kijönni. Soha feltűnően nem nézett rá, csak lopva, a szeme sarkából.
               De ez elég volt arra, hogy megújítsa lelkében a karcsú, mégis telt alak egyre
               sugárzóbb emlékét. Hogy az asszony tudomásul vette-e őt, vagy hogy egyáltalában
               meglátta-e azt nem is sejtette, de remélni sem merte.</p>
            <p>Aztán megismerkedtek. A kaszinó havonta irodalmi estélyeket rendezett a téli idényben
               s oda a hölgyek is eljöttek. A nyitó estélyen Makra, az öreg igazgató, tartott
               felolvasást Ciceróról. A tanárok testületileg felvonultak. Balog helye mellett két
               szék üresen maradt. És lüktetni kezdett a torka, mikor látta, hogy belép a
               Vargha-házaspár s egyenesen feléje tartanak.</p>
            <p>- Engedd meg, Anna: Balog Tihamér barátom.</p>
            <p>Vargha Anna nyájasan kezet nyujtott. Balognak kissé remegett a keze. Érezte, hogy
               tenyerét ellepi a verejték, ami ritkán esett meg vele, de most meglett. Átkozta
               önmagát, a természetet, az egész életet, hogy mikor ezek majd hazamennek s a férj
               megkérdi az asszonyt, mit szól a rajztanárhoz, Vargha Anna vállat von és így szól:
               «Izzad a keze.» Ez a rémkép annyira kihozta a sodrából, hogy mikor az asszony
               udvariasan társalgást kezdett, ő csak hebegve válaszolgatott és imádkozott, hogy
               kezdődjék már a műsor. Az nagynehezen elkezdődött. Ő csak az asszony kezét figyelte,
               amely a műsort fogva az ölében nyugodott. Mennél tovább nézte, annál szebbnek és
               kedvesebbnek találta ezt a kezet. Nem túlkicsiny, de arányos kéz volt, finomrajzú és
               nemes. Van Dyck, mondta magában. Tovább nézte a kezet és nagyon szerette.</p>
            <p>Szünet is volt, de most már hiába érezte magát nyugodtabbnak és hiába szeretett volna
               valahogyan beszélgetést kezdeni, sorra jöttek oda urak, akiket Vargha egymásután
               bemutatott a feleségének s aztán ő maga kiment cigarettázni. Mikor egyszer az
               általános társalgásban hézag támadt. Balog vakmerően és gyorsan beugrott a lyukon,
               mint a lövészárokra rohanó katona.</p>
            <p>- Sokat járnak társaságba, nagyságos asszonyom?</p>
            <p>- Sajnos, nem. Inkább a férjem jár ide esténként, én otthonülő természet vagyok.
               Szeretek olvasni.</p>
            <p>Végre, végre, ebből társalgás lesz. Nincs hálásabb ismerkedési mód, mint könyvekről
               beszélni. Már száján lebegett a kérdés, hogy mit olvas most, de ketten is
               beleszóltak, az asszony elfordult. Aztán befejeződött a szünet. S ő az estély végéig
               csak a szeretett, kedves kezet nézte. Közben polgárháborút vívtak lelkében az
               érzések: vége legyen-e már a műsornak, vagy ne? Mert ha még nincs vége, tovább ülhet
               mellette, ami kimondhatatlanul jól esik. Viszont, ha vége van, akkor kéznyujtás
               következik, a kezek érintkezésének egy pillanatig tartó, de kimondhatatlan édessége.
               Mikor aztán csakugyan a befejezés közelgett, ő gondosan jobb tenyerébe gyömöszölte
               zsebkendőjét, hogy a legutolsó pillanatig szorongassa. És végre elkövetkezett a
               kézfogás pillanata, az igazhívőé, mikor megérintheti a kábát. Balog nem búcsúzott
               senki mástól, kisietett a ruhatári folyosóra, ott egy ajtómélyedésbe húzódott,
               behúnyta szemét és jobbtenyerét hosszasan arcára tapasztotta.</p>
            <p>Még egy nagy esemény következett. Volt egy tanítványa, akit nagyon szeretett, egy
               Gazdik nevű postahivatalnok fia. A gyerek kitűnően rajzolt s nem látszott
               lehetetlennek, hogy viszi valamire a festőművészi pályán, ha csak hajlandóságait a
               pubertás meg nem fordítja. Az iskolában is több gondot fordított erre a gyerekre, de
               eljárt a Gazdik-család lakására is két-három hetenként, hogy a fiúval külön is
               foglalkozzék. Igen kedves, nyelvhibával beszélő, tökkopasz fiú volt ez, nagy
               imposztor, pajkos és jókedvű. Mikor egyszer megint ellátogatott a gyerekhez, hogy új
               rajzait végignézze és átjavítsa, hirtelen elakadt benne a lélegzet: Anna ment
               keresztül a Nagy-uccai udvaron.</p>
            <p>- Ki ez? - kérdezte, hogy a gyerek előtt leplezze lelkendezését.</p>
            <p>- Ez Vargha néni. Három napja költöztek ide a túlsó lakásba, ahol azelőtt Stefániék
               laktak.</p>
            <p>Bólintott rá és többet nem kérdezett. De ezúttal szokatlanul sokáig maradt
               Gazdikéknál. A jelenség nem tért vissza többet. Aztán besötétedett. Ettől kezdve
               gyakrabban járt el a postatisztékhez és a szülők hálálkodására úgy pirult, mint a
               titkos sikkasztó, mikor előléptetik. Az ablakon át figyelte a túlsó lakást, gyakran
               már útra készen, hogy mihelyt esetleg felbukkan Vargha Anna, hanyatt-homlok búcsúzva
               kiszaladhasson és az asszonyt köszönthesse. Ilyenkor már váltottak is néhány közömbös
               mondatot.</p>
            <p>- Hát maga mit csinál itt, Balog?</p>
            <p>Egy igen kedves tanítványom lakik itt nagyságos asszonyomék szomszédjában, néha
               megnézem, hogyan halad.</p>
            <p>- Maga is annyira szereti a gyerekeket?</p>
            <p>- Hogyne, nagyságos asszonyom, mesterségem. És a kutyát is.</p>
            <p>- Úgy. Van kutyája?</p>
            <p>- Nem, most nincs.</p>
            <p>Kis szünet következett.</p>
            <p>- Hát Isten vele, Balog.</p>
            <p>- Csókolom kezét, nagyságos asszonyom.</p>
            <p>Anna csak intett, nem nyujtotta a kezét. A varázslatos érintés elmaradt. De megmaradt
               a barna szempár rajza még erősebben, szelíd mosolyával. És a barna hajé is, amely a
               legfinomabb színötlettel környezte a kedves arcot. Balog ezen hosszasan el tudott
               gondolkodni. Az arc enyhe kárminnal meglehelt testszíne, az ajkak cinóbere s a haj
               meleg barnája, pompás színkompozícióvá alakult tünődéseiben. Századszor, ezredszer
               megint ahhoz a rejtelemhez jutott el, hogy színek és vonalak milyen szépséget tudnak
               kifejezni. Vajjon micsoda mindennek végső oka és célja? Hajlamos lévén a
               metafizikára, mint általában a gyenge akaratú és sorsukat nem magok kovácsoló
               emberek, szeretett pepecselni az ilyen megoldhatatlan töprengésekkel és szeretett
               játszani azzal, hogy titkot látott mindenben. Ilyen titok volt Anna is, meg nem
               fogható és légies; titok volt létezése, titok volt az élet millió bonyolult szálának
               az a szövődése, amely ebbe a kisvárosba hozta. És légies titok volt, hogy ő, a
               rajztanár, ilyen céltalanul ábrándozik róla és rejtélyes glóriát képzel köréje.</p>
            <p>Ahogy mindezt végiggondolta a sétatéri padon, mint életrajza egy bizalmas utóiratát,
               eszébe ötlött, hogy most is el kellene menni Gazdikékhoz. S mikor így megfogalmazta
               magában a vágyat, a vágy ettől még lobogóbbra lobbant, mint a fegyvergyár égése,
               amely a lángokból robban és a robbanástól még jobban lángol. Nyomban talpra állott és
               indult. De most már nem a tengő kisvárosi tétlenség botorkáló lassúdságával, hanem
               frissen és élénken, mint akinek fontos, elérendő célja van.</p>
            <p>Mintha sugallat küldte volna ide: Anna bent ült Gazdikéknál. Ételreceptet jegyzett,
               Gazdikné diktálta neki annak az eljárásnak fortélyos részleteit, amellyel
               savanyítatlan káposztából lehet töltött káposztát csinálni. A gyerek pedig nem volt
               otthon.</p>
            <p>- Nem tudom, hova koncsorgott el a gyerek, tanár úr. De jönnie kell, mert a leckéjét
               még nem végezte el holnapra. Tessék talán helyet foglalni. Mi ezt még befejezzük.</p>
            <p>Helyet foglalt, de nem az ebédlő asztalnál. Külön ült szerénységből a fiú asztalához,
               ahol példás rendbe rakva állottak a könyvek, füzetek, vonalzók, körzők és
               írószerszámok. Mialatt lopva Annára pillantgatott, keze a mesterség önkénytelen
               mozdulataival fogta és tapogatta a ceruzákat. Maga sem vette észre s már rajzolt.
               Papírra vetette a kedves fejet, amely odaadó gondban hajlik az írás fölé. Anna
               befejezte a receptet és felállott. Meglátta, mi történik.</p>
            <p>- Nini, hiszen maga engem rajzol.</p>
            <p>Balog szégyenkezve tolta el a papírt, mint a fiatal leány, akit szerelmes levél
               írásán kaptak.</p>
            <p>- Mutassa, kíváncsi vagyok.</p>
            <p>A papírlapért nyúlt, elvette és figyelmesen nézte. Aztán Balogra pillantott. A hangja
               jóval halkabb lett.</p>
            <p>- Hiszen maga tehetséges ember. Ezentúl másképpen fogok magára nézni.</p>
            <p>- Ó, istenem... Csak úgy firkálgatok... semmi az egész...</p>
            <p>- Nekem adja ezt? Ne is mondja, hogy nem. Írja alá, elteszem emlékbe.</p>
            <p>Balog odajegyezte a rajz aljára: B. T. Szíve repesett az örömtől. Piros és boldog
               volt a kis szobával együtt az egész világ. Az asszony még egyszer megnézte. Nagyon
               tetszett neki. S megint Balogra nézett. Alig hallhatóan, alig látható fejcsóválással
               mondta: hm.</p>
            <p>- Alig várom, hogy megmutassam az uramnak. Ő is biztosan nagyon tehetségesnek fogja
               találni.</p>
            <p>A művésznek egyszerre lefelé süllyedt a torka. Fekete és idegen volt a kis szobával
               együtt az egész világ. Gazdikné kíváncsian maga is megnézte a rajzot. És a maga
               módján mindjárt művészeti szakvéleményt mondott:</p>
            <p>- Mintha kiköpték volna. Hiába, Balog tanár úr egy van a világon.</p>
            <p>Balog restelkedett, zavartan ingatta magát. Eddigi életében még nem tanulta meg,
               hogyan kell viselkedni a szemtől-szembe hangzó dicséret esetén. Amennyire örült
               ennek, éppen úgy félt is tőle. Az ilyen helyzet boldoggá is tette, kínos zavarba is
               hozta.</p>
            <p>- Hát akkor köszönöm, - mondta Anna - gondolom, úgyis eldobta volna.</p>
            <p>Ó, ha erre lehetett volna felelnie. Ha lehetett volna elmondania, hogy ez a kis rajz
               szent, nem a rajz, hanem a modell miatt. De ezt nem mondhatta. Félszegen vállat vont,
               zavart mosollyal elpirult.</p>
            <p>- Szolgálhatok akármennyivel. Ha hazamegyek, akár annyit rajzolok, hogy nagyságos
               asszonyom kitapétázhatja a szobáját.</p>
            <p>- Hogy-hogy? Akkor is le tud rajzolni, ha nem vagyok ott?</p>
            <p>- Ó, ez csak emlékezet kérdése. Egyéni dolog az egész. Szinte azt mondhatnám, hogy
               jobban rajzolok fejből. Valahogy az úgy van, hogy az ember akkor rajzol, mikor néz,
               és nem akkor mikor ceruza van a kezében. Gyakran megesik, hogy az uccán érdekel egy
               fej. Vagy egy válltartás. Vagy egy kíváncsian visszaforduló alak. Azt megnézem és...
               és megtanulom. Otthon papírra vetni, az már semmi.</p>
            <p>- Képzelem, milyen tele van rajzokkal a lakása.</p>
            <p>- Nem, nincs egy sem. El szoktam dobni.</p>
            <p>- Jaj de furcsa. Nem is jelent meg magától semmi? Lapban, vagy ilyeshol? Nem állított
               ki soha?</p>
            <p>- Nem. Erre sohasem gondoltam. Bár egyszer lerajzoltam egy itteni primadonnát és ő
               felküldte Pestre a rajzot, hogy közöljék. De nem közölték. Nem baj, ezeket én csak
               úgy... szórakozottságból csinálom.</p>
            <p>Ezt mindjárt szerette volna el nem hangzottá tenni, ezt a megjegyzést. Hogyan is
               mondhatott ilyet, hogy Annát, éppen Annát, csak szórakozottságból rajzolta le? A
               bosszús megdöbbenéstől kissé bekapta az alsó ajkát, mint felszisszenés után szokta
               az ember. De Anna nem látta ezt az arckifejezést. Maga elé gondolkozott. És vállat
               vont. A vállvonás világosan ezt mondta: amibe nincs jogom beleszólni, ahhoz semmi
               közöm.</p>
            <p>- Kár. Hát mindenesetre köszönöm a rajzot. Viszontlátásra.</p>
            <p>Ekkor vették észre mindketten, hogy Gazdikné közben kiment. Anna tett két lépést
               előre, aztán váratlanul visszafordult.</p>
            <p>- Azt mondta, hogy nagyon szereti az állatot. Hogy tud kutya nélkül élni?</p>
            <p>- Tudom, hogy nevetségesen hangzik, amit mondok, nagyságos asszony. Én nem veszek új
               kutyát, mert... mert ezt hűtlenségnek... vagy kegyeletlenségnek érezném... a régi
               kutya iránt... Nagyon nevetséges vagyok?</p>
            <p>Anna a székért nyúlt és leült.</p>
            <p>- Egyáltalán nem. Beszéljen nekem a régi kutyájáról. Milyen fajta volt?</p>
            <p>- Korcs. Kis vékony, formátlan, fekete kutya volt. Találtam. Kávéházban. Ültem a
               kávéházban és ujságot olvastam. Arra riadtam fel, hogy valaki megérinti a kezem
               fejét. Odanéztem, hát a pamlagon egy kis kölyökkutya mászott és megnyalta a kezemet.
               Egészen fiatal volt, nem lehetett több három hetesnél. Megsimogattam, kérdeztem a
               pincért, hogy kié a kutya. Nem tudták. Azt sem tudták, mikor és hogyan került a
               kávéházba. És hogy hogyan került fel a pamlagra, mert oda még nem tudhatott
               felugrani. Bizonyosan behozta valaki és szándékosan otthagyta, mert meg akart tőle
               szabadulni. Hozattam kis tányérban tejet, a kutya mohón megette. De olyan mohón,
               hogy nagyon megsajnáltam. A kezemet is azért nyalhatta meg, mert éhségében
               kóstolgatta. Hozattam neki még tejet. Azt is kilefetyelte. Erre azt mondtam, hogy a
               kutya az enyém. Hazavittem és megtartottam.</p>
            <p>- Hogy hívta?</p>
            <p>- Tici.</p>
            <p>- Pici?</p>
            <p>- Nem Pici. Tici. Eredetileg Tiziánnak neveztem el, de ez aztán lerövidült
               Ticire.</p>
            <p>- Tizián, - nevetett Anna - egy kutyát Tiziánnak hívni, ez nagyon furcsa. Mulatságos
               ember maga, Balog.</p>
            <p>- Rendesen jókedvem van, ennyi az egész. Akármilyen nagy bajban vagyok, mindig tudok
               nevetni.</p>
            <p>- Akkor kezet foghatunk. Én is mindig tudok... talán nem nevetni, de mosolyogni.
               Mondja tovább a kutyát.</p>
            <p>- Nagyon kedves volt. Valami olyan hálát mulatott, amiért magamhoz vettem, hogy azt
               nem is tudom kifejezni. Nekem semmiféle rokonom nem él. Illetve van egy másodízű
               nagybátyám, de azzal semmiféle viszonyban nem vagyok. Ez a kutya volt az egyetlen
               hozzátartozó. Még senkit sem éreztem magamhoz olyan közel, mint ezt a kis állatot.
               Nem, nem, én nem tudok másik kutyát venni. Talán majd egyszer...</p>
            <p>- És... és mi volt a vége?</p>
            <p>- Elgázolta egy autó. Még hozzá szándékosan. A Kelemen-uccán mentem. A kutya nem volt
               pórázon. Vígan futkosott, hol elmaradt pár lépést, hol előre futott. Roppantul tudott
               örülni az életnek és annak, hogy én vagyok. Hogy az Isten van. Ki is írta azt, hogy a
               kutyának az ember az Istene?</p>
            <p>- Maeterlinck.</p>
            <p>Balog ránézett Annára. Ebben a pillanatban már tudta, hogy újra fogja rajzolni az
               asszonyt. Valami új vonással, amelyet még meg kell keresni.</p>
            <p>- Úgy van, Maeterlinck. Szóval a sarokról élesen bekanyarodott egy autó. Nem itteni
               kocsi volt, hanem környékbeli. Ment Budapestre és már fehér volt a portól. A kutya
               még idejében észrevette és igyekezett elugrani. És én megdöbbenve láttam, hogy a
               kocsi követi a kutya mozdulatát. Rémülten néztem a vezetőre, a lábam belegyökerezett
               a gyalogjáróba. Láttam az arcát, afféle csinos, gonosz, kegyetlen arc volt, a
               szemében látszott a vadászat öröme, s a szívtelen mulatságtól kissé kinyílt a szája.
               Egy pillanat volt az egész. Mind a két kerék átment a kutya hátsó felén. A kocsi már
               messze járt. Mire odaugrottam, az állat még élt. Még utoljára rámnézett,
               kimondhatatlan imádattal és panasszal, feléje nyúltam. Kezet csókolt. De úgy maradt a
               nyelve. Többet nem mozdult. Akkor odalépett hozzám a rendőr. Ő is látta az egészet.
               Az ilyen falusi parasztember állatok dolgában nem nagyon szentimentális, de értéknek
               tekinti az állatot. S a kártételt rosszallotta. Ezért idejekorán megjegyezte az autó
               számát. Nem volt nehéz kideríteni, hogy a kocsinak egy Risztics nevű maklári
               nagybérlő a gazdája. Ennek írtam. Nem kártérítést követeltem tőle, hanem azt, hogy a
               soffőrt olyan keményen büntesse meg, ahogy tudja, azonkívül figyelmeztesse a fickót,
               hogy velem az életben ne találkozzék, mert én a puszta kezemmel megfojtom. A levelet
               háromszor téptem össze, mert gyerekesnek és érzelgősnek találtam. De végül elküldtem
               mégis. Ez a Risztics jó két hét mulva válaszolt. Nagyon érdekes válasz volt: közölte,
               hogy a soffőrt csak pár nappal a gázolás előtt vette fel és úgyis el akarta küldeni,
               de közben letartóztatták, mert kitűnt, hogy ő a tettese egy félesztendő előtti
               rablógyilkossági kísérletnek. Különben írjam meg a kutya értékét, szívesen megtéríti.
               Erre persze nem is válaszoltam. Hát így történt. Sokáig nem tartok kutyát. És a
               gépkocsit gyűlölöm. Ó bocsánat, elszóltam magam... hiszen a kedves férje azzal
               foglalkozik... ezer bocsánat...</p>
            <p>- Csak hagyja, én sem szeretem.</p>
            <p>Anna itt a levegőbe nézett. Mintha valami nem ide tartozóra gondolt volna. De aztán
               felocsudott és visszatért a tárgyra.</p>
            <p>- Köszönöm ezt a szomorú történetet, mert engem igazol. Engem gyakran kinevettek az
               ismerőseim, hogy úgy szeretem az állatokat. Akik komolyan vitatkoztak erről a
               kérdésről, azzal érveltek, hogy helytelen dolog szeretetet és pénzt állatokra
               fecsérelni, mikor éppen elég nyomorgó gyerek és felnőtt van a világon. De én azt
               szoktam felelni arra, hogy az állatkedvelés neveli az emberiséget. Aki megtanulja,
               hogy az állatot nem szabad kínozni, az kevésbé lesz brutális az emberekkel. A lovat
               azért kell védelmezni a kegyetlen kocsistól, mert kegyetlennek lenni az állatra való
               minden tekintet nélkül is tilos...</p>
            <p>- Értem. Szóval a durva lelkeket nevelni kell gyengédségre, és erre nem rossz
               tankönyv a kutya.</p>
            <p>- Úgy van. Lehetetlen olyan embert elképzelni, aki örömét leli az állatok kínzásában,
               de ugyanakkor az emberekhez jó. Az a soffőr, akit maga elmondott, nem ok nélkül
               gázolta el azt a szegény kutyát. Aki gyilkos, az gyilkos. És olyan világban élni,
               amelyből hiányzik a gyengédség, nekem elképzelhetetlen.</p>
            <p>- Igen. Minden lélek arra vágyik, hogy szeressék.</p>
            <p>Anna gondolkozott. És a fejét rázta.</p>
            <p>- Nem. Az ember nem arra vágyik, hogy szeressék. Az ember arra vágyik, hogy
               szeressen.</p>
            <p>Balog figyelmesen pillantott az asszonyra. Az fejét az ablak felé fordította s igen
               messze nézett innen. Kis szünet után a férfi szólalt meg:</p>
            <p>- De ha olyan nagyon szereti a kutyát, magoknak van?</p>
            <p>- Nincs, - felelt az asszony habozva - az uramat az állat idegessé teszi...</p>
            <p>Aztán túlélénken és jóval hangosabban hamar a rajzolásról kezdett beszélni. Átmenet
               nélkül. Ekkor belépett Gazdikné.</p>
            <p>- Bocsánatot kérek, valami dolgom volt kint a kamrában. Roppantul restellem, tanár
               úr, hogy ez a kölyök...</p>
            <p>- Nem baj, kérem, úgysem volt ma délutánra semmi komoly dolgom.</p>
            <p>Anna már állott és köszönt mindkettőjüknek. Kisietett. Balog maga is szedelődzködni
               akart. De Gazdikné szavai megállították.</p>
            <p>- Úgy-e, milyen kedves az én szomszédasszonyom? Áldott jó teremtés szegény...</p>
            <p>- Szegény? Miért szegény?</p>
            <p>- Jaj, tanár úr, nem mond ez semmit, de azt már sok mindenből kiveszi az ember, hogy
               nincs rendben a házatája.</p>
            <p>- Hogy-hogy nincs rendben? Mi a baj vele?</p>
            <p>- Hát az ura. Nem jófajta ember az, tessék elhinni. Ez a szegény asszony a világon
               sehova nem megy, csak ül itthon. Kézimunkázik, tesz-vesz, olvas. Az ura meg éppencsak
               aludni jár haza, meg enni. De megteszi azt is, hogy nem üzen haza, aztán egyszerűen
               nem jön ebédelni. Volt már kétszer is úgy, hogy az asszony fél négyig várt az
               ebéddel. Aztán meg valami rosszban is jár ez az ember, úgy látom. Minden héten
               felszaladgál Pestre.</p>
            <p>Balog mindezt ismeretlen okból szívesen és mohón hallotta. Csak a külszín miatt
               vetette ellen:</p>
            <p>- Az nem jelent semmit. Üzleti dolga van. Abból él.</p>
            <p>- Azt már ne tessék mondani, tanár úr. Az asszonynak ilyenkor mindig ki van sírva a
               szeme. Úgy sajnálom szegénykét, hogy ki sem tudom mondani. De, hogy ez a haszontalan
               kölyök hol kuncsorog ilyen soká, nem is érthetem. Talán elszaladnék, hátha itt
               játszik valamelyik szomszéd udvaron...</p>
            <p>- Nem, nem, világért se. Úgyis mennem kell már. Majd elnézek legközelebb.</p>
            <p>Az udvaron átmenet odanézett az Anna lakására. De hiába meresztette a szemét, ott nem
               látott semmit. Mélyet sóhajtott a friss emlékek gazdagságától. Ujjongott azon, hogy
               ilyen hosszan beszélgetett vele. Hogy Anna tehetségesnek találta a rajzot. Hogy olyan
               lelkesítően okos volt, mikor az állatokról beszélt. És hogy a férjével nincs minden
               rendben... nem, nem. Hamar rendreutasította magát. Nem gavalléros dolog kapva kapni
               azon, amitől ez az asszony állítólag szenved. Mendegélt céltalanul. Megnézte az
               óráját: fél hét. Mit csináljon vacsoráig? Megállt és ösztöne arra indította volna,
               hogy megforduljon és nagyobb kanyarodóval menjen hazafelé, mert így mégegyszer
               elmehetne Anna ablakai alatt. De aztán eszébe jutott, hogy talán éppen most jön haza
               a Gazdik-gyerek. S most únta, hogy a fiúval foglalkozzék. Máskor igen, nagyon
               szívesen, de ma nem. Eltökélte magát, hogy hazamegy. Mit csinál otthon? Mindegy,
               semmit. Majd ül és gondolkozik.</p>
            <p>A Rác-közben lakott a sánc alatt. Macskafejű kövezetből volt itt a gyalogjáró, a
               kapuk alól néhol patkányt kereső macskák sompolyogtak. A házak nem épültek
               egyvonalban, a rozzant, földbe süppedt homlokzatok bizonyára egy hajdani gyalogösvény
               tekergő útját követték. Benyitott a tizenhetes számú ház barna kapuján, amelyre
               éjszakai kezek nyilaskeresztet rajzoltak krétával. Az udvaron a nagy eperfa szokott
               látványa fogadta, alatta az örök csirkék kapargáltak ma is, mint a mult héten, mint
               tavaly, talán már évszázadok óta ugyanazok a csirkék: tavasztól őszig mindig
               fejlődtek, mint az esztendő, eltűntek valami érthetetlen rejtekhelyre, s új tavaszon
               újjászületve elébújtak megint. A vöröstéglákkal kirakott gangon ott üldögélt Éliás, a
               törvényszéki díjnok és rendes szokása szerint kártyát vetett magának, melynek
               szennyes és teljesen elfakult lapjait senki nem tudhatta már megkülönböztetni, csak
               ő. Éliásné a nyitott konyhán motoszkált, öregecske leányuk pedig, Elvira, aki tőből
               hiányzó félkarja miatt pártában maradt, az udvar végében öntözte a csenevész
               petuniákat. A téglafolyosó végén volt a szobabérlő tanár ajtaja, dupla ajtó, ha
               kinyitotta a külsőt, már előre hallotta azt a zajt, amelyet a belül lógó vasretesz
               csapódása fog ütni az ajtódeszkán. Belépett otthonába.</p>
            <p>Ebben a szobában minden bútor a háziaké volt, így vette ki. Nagy állótükör, kerete
               aranyozott, közepéből márványlap állott ki a nippek számára: porcellánmadár, piros
               süvegű cseréptörpe, üvegnehezékbe forrasztott kék pillangó, a tritonok kürtjéhez
               hasonló tengeri kagyló, fekete pamutból készült macska, szeme helyén egy-egy piros
               pamutgörccsel, szemcsés aranycsillogású és ritkaságnak számító ásványdarab, zöld
               bádogbéka, amely valaha rugóra járt és ugrálni tudott, ha felhúzták. Balog, ha
               hazajött, mindenekelőtt erre a gyüjteményre pillantott, hogy külön mindennap
               meggyűlölje. A többit már nem nézte, már nem is tudta, csak, vagy minden
               félesztendőben egyszer, hirtelen tudatára ébredt az alpesi tájat ábrázoló és
               megnémult zenélőórának, az ezüstszínűre mázolt toprongyos kis kályhának, a sivár
               rézágynak, a rongyosodó ripszszékeknek, még a köpőládának is, amelybe Elvira minden
               héten ollóval csipkézett szélű rózsaszín selyempapírt cserélt a homok alá, pedig azt
               a szobaúr egyetlenegyszer sem használta. Saját holmija édes-kevés volt ebben a
               szobában: a szekrénybe zárt kevés ruhája és fehérneműje, néhány könyve, és az a
               ládája, amelyben festékeit, pasztell-rúdjait, ceruzáit, ecsetjeit tartotta. Saját
               kezétől származó kép valóban nem lógott sehol, a négy fal egyetlen szabadon maradt
               mezőjét Éliásék két családi képe foglalta el: fénykép után nagyított színes
               krétarajzok. De már kétoldalt sem maradt hely: jobbról a bádogmosdó felett
               törülközőtartó díszlett, vászonszalagján piros keresztöltéssel kivarrott JÓ REGGELT
               ELVIRA felírással, balról pedig olajnyomat, amely a velencei Canale Grande egy
               gondolását ábrázolta barna fakeretben. De a tapéta adta az egész otthon jellegét és
               hangulatát: halványkék alapon szabályos ismétléssel sorakozott ugyanaz az ábra
               megszámlálhatatlanul sokszor: sötétzöld pagoda két fa között, előtte tányérkúpkalapú,
               hajfonatos kínai.</p>
            <p>Balog az asztalra dobta kalapját és odadobta magát az ágy tövébe illesztett dívánra,
               amelynek elvásott rúgói már testének megfelelő dombokat és mélyedéseket öltöttek.</p>
            <p>- Anna - mondotta maga elé nyitott szemmel, értelmetlenül csodálkozva a név
               hangzásán.</p>
            <p>Aztán életére gondolt, sorsára, munkájára. Majd oldalt dobta magát. Tekintete arra a
               rongypárnára esett, amelyen a kutya aludt valaha. Eszébe jutott, hogy most hatásos
               dolog volna zokogva fakadni. Nem, mondta aztán szomorúan, ez túlságosan színészi
               dolog és melodramatikus. Tehát nem sírt. Csak nézte cigarettája felfelé igyekvő
               füstjét. És bizonyos csodálkozással, mintha ezt a tényt most állapította volna meg
               először, hangosan így szólt:</p>
            <p>- Érdekes, milyen árva vagyok.</p>
            
         </div>
         <div type="chapter">
            <head>II.</head>
            <p>A mindennapi órarendtől függött Balog Tihamér délelőtti cseréje Polgár Bódoggal.
               Egyik szabadkézi rajzot tanított és természetrajzot, a másik franciát és gyorsírást.
               Viszont személyes kedvteléseik alkalmasak voltak arra, hogy kicseréljék őket. Polgár
               nagyon szeretett festegetni, Balog nagy örömet talált a francia társalgásban.
               Megalkudtak tehát, hogy a minden délelőtt mutatkozó lyukas órákat csere-oktatásra
               használják. Polgár vízfestékei ott állottak a tanári szobában. Csak akvarellt
               szeretett festeni és olyan színérzéket tanusított, amely éppen elegendő lehetett egy
               műkedvelőtől, de a rajzban már cserbenhagyta biztonsága, a perspektívával meg éppen
               hadilábon állott. Balog türelmesen ült mellette és ellenőrizte ceruzája, ecsetje
               minden vonását, olykor megállította a hibás irányban botladozó kezet és belerajzolt a
               vonalba, olykor apró fogásokat mutatott: hogyan lehet elhazudni a valóságból valamit,
               hogy a valóság jöjjön ki belőle. Mindezalatt csak franciául beszélgettek. Ez már nem
               is számított tanulásnak, hanem gyakorlásnak, mert Balog már legfeljebb filológiát
               tanulhatott tanártársától, fecsegésének folyékonysága már felülmúlta a
               mesterét.</p>
            <p>A napfényes tanári szobában üldögélt most is. Az ablak mellett asztalka állott, rajta
               fehér terítő, azon kékmázas paraszttányér, azon három narancs: Polgár Bódog legújabb
               feladata.</p>
            <p>- Plus de bleu, plus de bleu, - szólt Balog Tihamér - j’ai beau de t’abreuver avec
               outrages.</p>
            <p>De Polgár megrázta tömött és síma szőke sörényét.</p>
            <p>- Pas juste, mon cher. On dit pas: abreuver avec outrages. C’est n’est pas français
               du tout comme ça. On dit: abreuver d’outrages.</p>
            <p>Balog kijavította a rosszul használt francia kifejezést. De kisvártatva már ő szólt
               bele a másik mondatába.</p>
            <p>- Le fruit détaché de sa... de sa...</p>
            <p>- De sa tige, - segítette ki a rajztanár a francia tanárt.</p>
            <p>- Précisément, - bólintott amaz helyesléssel.</p>
            <p>Olykor Zikó, a német tanár nagyot köhögött a sarokban, ahol a Századok egy régi
               évfolyamát olvasta. A köhögés percekig tartó rohamokkal kínozta a horpadt mellű kis
               öreget, aki egy-egy harsogó köhhentés után méltatlankodva rázta a fejét, mintha
               goromba sorsát akarná rendreutasítani. Aztán megint elcsendesedett, csak olyankor
               nyikordult meg alatta a nádszék, mikor a legyeket hessegette. A legyeket még a
               földrengésszerű köhögés sem tudta tőle elriasztani. A festegetés és francia társalgás
               élénken folyt tovább.</p>
            <p>- Quant à ma journée d’hier je viens de faire la connaissance de madame Vargha.</p>
            <p>- Ah, ça! Elle est très jolie, je te le jure.</p>
            <p>- Et très bonne. On a parlé de mon feu petit chien. Grand coeur, cette dame. Presque
               pleuré...</p>
            <p>Az ajtón kopogtattak.</p>
            <p>- Entrez, - mondták ők rögtön. És nevetve ismételték magyarul is.</p>
            <p>Alacsony termetű idegen lépett be. Sárga vászonból való utazóruhát viselt. Erős orrú,
               borotvált arcából hideg, nedves kék szem elszánt és fürkésző pillantása támadta meg
               a szobát.</p>
            <p>- Jó napot kívánok. Balog tanár urat keresem.</p>
            <p>- Én vagyok, - felelt Tihamér udvariasan felpattanva - tessék.</p>
            <p>Udvarias volt, de nem túlnyájas. Az idegen nem keltett benne kedvező benyomást. Az
               közelebb lépett, katonásan összeütötte a bokáját és kezet nyujtott.</p>
            <p>- Doktor Pethő Andor budapesti ügyvéd vagyok, tartalékos hadnagy. Szervusz.</p>
            <p>- Szervusz, - felelte a tanár bátortalanul - mivel lehetek... mivel szolgálhatok?</p>
            <p>A budapesti ügyvéd körülnézett.</p>
            <p>- Igen fontos mondanivalóm van, de a dolog bizalmas természetű. És nem is rövid.</p>
            <p>Balog Tihamér zavartan nézett a látogatóra. El nem tudta képzelni, mit akarnak tőle.
               Semmiféle pörös ügye, vagy egyéb vonatkozása nem volt Budapesttel. Nem tudta, mit
               feleljen. Az a homályos érzés bukkant fel benne, hogy ezt az idegent meg nem
               történtté kellene tenni.</p>
            <p>- Most... most nekem mindjárt órám lesz, sajnos... én nem tudom, hogy mi az az
               ügy...</p>
            <p>- Meddig van órád, kérlek alássan?</p>
            <p>- Tizenkettőig.</p>
            <p>- Kérlek. Én autóval jöttem és a Tiszában szálltam meg. Végezd el az órádat, aztán
               keress fel ott. Megvárlak az étteremben. Esetleg ebédelhetünk együtt. Az ügyről
               magáról majd csak bizalmasan beszélhetek. Egyelőre csak annyit, hogy igen kellemes
               hírt hozok. Hát szóval tizenkettőkor. Nagyon örvendtem a szerencsének, tanár úr.
               Szervusz.</p>
            <p>Elment, a másik kettő felé nem is bólintott. Ezek csodálkozva néztek össze.</p>
            <p>- Meg nem foghatom, - álmélkodott az ajtó felé fordulva Tihamér.</p>
            <p>- Gyerektartás, - kiáltotta magyarul és nevetve Polgár, - egész biztos, hogy
               gyerektartás.</p>
            <p>- Ugyan, miféle vicc ez. Hiszen mondta, hogy igen kellemes hír. Neked mindig nőkön és
               ilyen ügyeken jár az eszed.</p>
            <p>- Jaj, de buta vagy, hát min járjon? Mért élünk, nem igaz? Esetleg valami
               kaszirosnő-féle, aki innen Pestre származott és akinek házasságot ígértél, most
               beperel.</p>
            <p>- Ugyan, hagyd ezeket a hülyeségeket. Ez kellemes hír volna?</p>
            <p>- Az ügyvédnek kellemes, mert lefoglalja a fizetésedet.</p>
            <p>Ő már nem is figyelt oda. Vállát vonogatva töprengett ki az ablakon. Csak legalább
               valami közelebbit mondott volna ez a pesti ember. Sorsjegy? Hopp, ez nem lehetetlen.
               Nyert a sorsjegyem, az ügyvéd hozza a jó hírt, hogy kövér jutalmat kapjon érte. Nem,
               nem, mégsem lehet. Hiszen a sorsjegye már egy éve lejárt és nem újította meg. De hát
               akkor mi az ördögöt akarhatnak tőle és kicsoda?</p>
            <p>A csengő élesen berregett, kezdődött a tízperc. A tanárok egymásután jöttek be a
               szobába. Polgár nagy-szájasan azonnal ujságolta a pesti ügyvédet. Egyik tanár
               érdeklődve hallgatta, másik nem törődött vele. Zakár legyintett és pipáját tömködte,
               Lesták viszont szinte szaglászott a kíváncsiságtól. Ahogy az ajtót egymásután
               nyitogatták, behömpölygött a folyosón zsivajló gyerekek lármája egy pillanatra, mint
               a darabokra szaggatott árvíz. Tihamér fejbeütötten mondogatta a köréje álló
               kérdésekre: fogalmam sincs, sejtelmem sincs. Valami előérzet bántotta, hogy nagy
               változás várakozik reá, amely kettétöri unalmas, de nyugodt kis életét. S ezt
               ösztönösen ellenezte, mint az alvó, hogy felébresszék. A sok kérdezősködés
               idegesítette, örült, mikor ismét szólt a csengő és bemehetett a rajzterembe. Ott nem
               figyelt a dolgára semmit, lekönyökölt a katedrára, fejét a tenyerébe nyugtatta és
               azon gondolkozott, hogy jó volna óra után gyorsan megszökni és biztos rejtekhelyen
               megvárni, míg az ügyvéd elúnja a várakozást és visszautazik.</p>
            <p>Óra után elindult a vendéglő felé. A bizonytalanság érzete visszatartotta, a
               kíváncsiság hajtotta. A mozi sarkán éppen most fordult be Anna. Ő mélyen elpirult,
               köszöntötte és tovább akart menni. De az asszony megállott.</p>
            <p>- Jónapot, Balog. Kezet akarok szorítani magával.</p>
            <p>- Ó... boldogan, nagyságos asszony... kezét csókolom... csókolom a kezeit.</p>
            <p>- Csak azt akarom mondani, hogy...</p>
            <p>Itt Anna megállott. Kétségtelennek látszott, hogy mondani akar valamit. De mindjárt
               meg is gondolta.</p>
            <p>- ...hogy köszönöm a rajzot. Eltettem.</p>
            <p>- Nagyon örvendek. Tiszteltetem a kedves férjét.</p>
            <p>- Ő nincs itthon. A szerelő van az üzletben. Hát az én Istenem áldja meg, Balog.</p>
            <p>Ismét kezet nyujtott. S már tovább is sietett friss, könnyed járásával. Kitűnő rajzú
               dereka elringott a posta felé. Miért köszönt ilyen nyomatékosan? Ezt nem lehetett
               érteni. Alakja még látszott a távolban: lebegés és könnyűség. Botticelli, gondolta ő,
               mint az orvos a diagnózist. Botticelli: Primavera.</p>
            <p>Az étteremben ott ült az ügyvéd, előtte a sörös kancsó mellett barna irattáska,
               felállt és tovább húzta a másik széket.</p>
            <p>- Gyere, gyere, már nagyon éhes vagyok. Kora reggel indultam. Pincér, adjanak
               étlapot. És a nagyságos úrnak adjanak sört, ne tátsa a száját.</p>
            <p>Ettől Tihamér megütődött. Kevés dolog idegesítette jobban, mint ha jelenlétében
               valaki nyersen beszélt a személyzettel. Doktor Pethő Andor sehogysem tetszett neki.
               De az nem igen figyelte az ő véleményét. Az étlapba merült. Már a nézésével is
               dühösen falta az ételt. Arcára kiült a kéjes kísérletezés, ahogy elméletben minden
               ételt végigkóstolt. Az étel iránt való érdeklődése hasonlított a nemi gerjedelemre.
               A rendelésbe Tihamért is belevonta, kínálgatta és kérdezte, házigazdaként viselkedve.
               Tihamér ideges türelmetlenséggel felelgetett, de vidámságát még most is megtalálta.
               Ahogy a pincér elment, jókedvűen vetette oda:</p>
            <p>- Hát talán lássuk a medvét.</p>
            <p>- Úgy van, térjünk a tárgyra. A te édesanyád Zámbó-leány volt.</p>
            <p>- Igen. Zámbó Margit.</p>
            <p>- Balogné Zámbó Margitnak, aki elhúnyt kilencszázötben, volt egy nagybátyja, bizonyos
               Zámbó Menyhért.</p>
            <p>- Igen.</p>
            <p>- Ismered te ezt a Zámbó Menyhértet?</p>
            <p>Tihamér felelni akart, de ekkor hozták az ételt. Pethő ráförmedt a pincérre.</p>
            <p>- Nézze, barátom, tegye le azt a hogyhívjákot és ne zavarjon bennünket.</p>
            <p>A pincér alázatosan rebegett valami bocsánatkérést. Tihamér jól ismerte:
               szolgálatkész, derék, kedves fiú volt, csak azzal esett terhére a vendégnek, hogy
               mint szenvedelmes bélyeggyüjtő mindenkit bélyegért molesztált. Ő tehát most már
               védelmére kelt a pincérnek. Még pedig úgy, hogy az ügyvédnek nem szólt semmit, hanem
               magához a legényhez fordult.</p>
            <p>- Nincs semmi baj, Feri fiam. Csak rakja le szépen a holmit, aztán ha kell valami,
               majd én szólok.</p>
            <p>Az ügyvéd felnézett, gyors villanással felmérte mind a kettőt, a rajztanárt is, a
               pincért is. Benyúlt a zsebébe, fekete bőrből való aprópénztárcát vett ki, abból
               előkotort egy ötvenfillérest és odavetette az asztalra.</p>
            <p>- Ez a magáé. Aztán rendes kiszolgálást kérek.</p>
            <p>Feri pincér eltávozott. Tihamér visszatért a tárgyra.</p>
            <p>- Tehát: futólag ismertem Zámbó Menyhértet. Mikor főiskolai éveimben elég rosszul
               ment a sorom, elhatároztam, hogy felkeresem és segítséget kérek tőle. Megmondom
               őszintén: egyszerűen éheztem. Akkor eszembe jutott egy kisgyerekkoromból való adat.
               Szegény anyám beszélte egy jóismerősének, hogy van ez a gazdag rokona. Én anyámat
               sohasem ismertem. Vagy ha ismertem is, kétesztendős voltam, semmi emlékem nincs róla.
               Az a bizonyos jóismerős, Patekné nevű áldott derék asszony, gyakran emlegette
               nekem ismeretlen nagybátyámat. Igy jutott eszembe. Elég nehezen találtam meg.
               Bemutatkoztam neki, ő elég ridegen fogadott, aztán kértem tőle, erre egyszerűen
               elutasított. De nem is tudom, miért beszélem én ezt. Azt sem tudom, mi értelme van,
               hogy válaszolok a kérdéseidre.</p>
            <p>- Most jön a pillanat, mikor meg fogod tudni. Zámbó Menyhért meghalt.</p>
            <p>- Micsoda? Meghalt?</p>
            <p>- Úgy van. Tíz nappal ezelőtt. A lapokban is megjelent. Megütötte a guta. Nyugodtan
               megüthette, elég öreg volt már. Én voltam az ügyvédje. Végrendelet nem maradt
               utána. A hagyatékot én rendezem. Az írások között, mert az öreg minden írást
               gondosan megőrzött, a következő levelet találtam.</p>
            <p>Ekkor már ki is vette zsebéből a levelet. Átnyujtotta. Tihamér meglepetten olvasta.
               Régi, kezdetleges írás volt, aláírása: özvegy Patek Ferencné. A levél maga dátumot
               nem tartalmazott, de borítékján még ki lehetett venni az ezerkilencszázötös
               bélyegzőt. Szövege így szólt: «Méltóságos uram! Bocsánatot kérek hogy alázatos
               soraimmal így terhére vagyok méltóságos uramnak de azonban evvel kénytelen vagyok
               mert itt Kolozsvárt (Kolozs megye) meghalt méltóságos uram tisztelt unoka huga
               férjezett Balogné szül. Zámbó leány mert férjével együtt csolnakázási baleset végett
               mind a kettő a Szamosba fulladtak és mink egy házban laktunk és gyermek is maradott
               egy fiucska neve Balog Tihamér vallás ref. kora kétéves csak azért bátorkodok terhére
               lenni nagybecsű soraimmal mert a mi utánuk maradt azt a temetés mind meg emésztette
               már most nem hagyhatom az apátlan anyátlan árvát a jó Isten is megbüntetett volna ezt
               mindenki be láthatja tehát én magamhoz vettem nagyon édes kis gyermek már beszélni is
               tud nekem pedig nincs módom iparos özvegye vagyok de boldogult férjem presbiter volt
               a Farkas-utcába de a társadalomnak nem ártott és mink a törvény előtt sohasem voltunk
               bárki tanusíthatja elég szomorú hogy ilyen szegénységre jutottam hogy mosni járok
               most még ez a gyerek is ennek következtében tisztelettel meg instállom méltóságos
               uramat hogy itt van ez a vér szerint való unoka öccse és el tartásában havi díjjal
               engemet segélyezni szíveskedjék előre is meg köszönöm a jó isten fizesse meg sokszor
               tiszteltetem én alul irott özvegy Patek Ferencné kolozsvári lakos cim Kolozsvár
               (Kolozs megye) Kőkert utca 15 szám maradok mély tisztelettel.»</p>
            <p>Tihamér végigolvasta a levelet. Utána restellt felnézni, mert érezte, hogy nedves a
               szeme. Patekné, a drága, jóságos Patekné, kötélverőmester sanyargó özvegye, aki őt
               hatéves koráig nevelte, most kilépett a mult elhamvadt világából. Maga előtt látta
               már nagyon elhomályosodott alakját, sötétkék viselő ruháját, fejkendőjét, s azt a
               kicsiny barna nedvességet, amely a folytonos tubákolástól mindig odaszivárgott az
               orra végére. Dohányszagú és szeretettel teljes volt körülötte minden. Tihamér
               szándékosan leejtette asztalkendőjét, lebújt az asztal alá, ott gyorsan megtörölte
               kabátujja elejével a szemét, aztán felbukkant az asztal fölé.</p>
            <p>- Ezt nem tudtam. Soha nem mondta nekem. A nagybátyám valószínűleg nem is válaszolt a
               levélre.</p>
            <p>- De válaszolt. Az öreg feljegyzéseiben utána néztem a dátum szerint és meg is
               találtam, hogy még aznap postára adott száz koronát Patekné címére, de többet soha.
               Bizonyára megírta neki, hogy ezt egyszer s mindenkorra küldi. Most itt egy másik
               feljegyzés.</p>
            <p>Pethő cédulát tett le az asztalra. S ezen Tihamér meglepetten látta a saját írását:
               «Balog Tihamér főiskolai hallgató. Nagydiófa-utca 5, IV. 7. Singer Géza címén.»</p>
            <p>- Hogyne, hogyne, - szólt izgatottan - ott voltam ágyrajáró. De a cédulára nem
               emlékszem. Talán letettem az asztalára, mikor pénzt mentem kérni tőle. Az én írásom,
               az bizonyos.</p>
            <p>- Lehet. Mindenesetre helyes, hogy letetted az asztalára, mert ennek alapján
               találtalak meg. Az irodám három embere három napig nem is dolgozott egyebet, mint
               hogy téged keresett. Bejelentőhivatal, Óbuda, kinevezés, kultusz, satöbbi. Ez egy
               külön detektívregény, majd egyszer részletesen elmondom. A kellemes hír tehát, amit
               ígértem, itt van; te vagy a Zámbó-vagyon egyetlen örököse.</p>
            <p>- És... és ezt nekem... ezt ideadják?</p>
            <p>- Persze, hogy odaadják, majd én arról gondoskodom. Más oldalági rokon nincs. A te
               igényed kétségtelenül igazolható.</p>
            <p>- Hát... nem is tudom, hogyan köszönjem meg ezt a... ezt a...</p>
            <p>- De én tudom, barátom. Én ügyvéd vagyok és mellesleg mindjárt megjegyzem: nem olcsó
               ügyvéd. Meg fogod fizetni a készkiadásaimat és a hagyaték lebonyolítását. Abból bőven
               telik, ne félj.</p>
            <p>- Igen. És... és... mennyi lehet az a vagyon?</p>
            <p>- Azt pontosan meg tudom mondani, mert az öreg dolgait én kezeltem. A vagyon, amely
               házból, szétszórt telkekből, ingóságokból és értékpapírokból áll, körülbelül kitesz
               négyszáznyolcvanezer pengőt.</p>
            <p>- Mennyit? - kérdezte sápadtan Tihamér.</p>
            <p>- Mondom: négyszáznyolcvanezer pengőt. Így, ha nem teszed pénzzé. De szerintem pénzzé
               kell tenni és valamibe belefogni vele. Majd erről még beszélünk. Mindenekelőtt leszel
               szíves ezt a kis meghatalmazást aláírni.</p>
            <p>Az irattáskából ürlap került elő és töltőtoll. Tihamér gépiesen aláírta a
               meghatalmazást. Pethő visszatette a táskába. Aztán tovább evett, vad mohósággal. Az
               újdonsült örökös nem tudott enni. Csodálta az ügyvéd egykedvűségét és azt a
               lendületet, amelyet ilyen óriási esemény lezajlása közben az evésnek tud szentelni.
               Pethő úgy evett, mint aki megöli az ételt, elharapja a torkát, mint az oroszlán,
               aztán irgalom nélkül falni kezdi.</p>
            <p>- És mikor van... valami tárgyalás, vagy átadás, vagy ilyen? Bocsánat a kérdésért, de
               én még sohasem örököltem.</p>
            <p>- A rendes hagyatéki tárgyalás bizony eléggé elhúzódik. Előbb még számos formaságnak
               is eleget kell tennünk. Megvan a keresztleveled?</p>
            <p>- Az megvan.</p>
            <p>- Szüleid házasságlevele és halotti bizonyítványa aligha van meg, mi? Nem baj, holnap
               egy emberem lemegy Kolozsvárra. Egyszóval az átvétel még el fog tartani egy darabig.
               De ez ne izgasson, hoztam pénzt magammal. Mennyit parancsolsz?</p>
            <p>- Pénzt? Kölcsön?</p>
            <p>- Ördögöt kölcsön. Elszámolásra. Abba természetesen nem akarok beleszólni, hogy ha a
               hagyatékot átvetted, kit fogsz megbízni a vagyonkezeléssel. Én tizenhét éve kezelem
               ezt a vagyont, ami nem könnyű dolog, mondhatom. Az öregnek sok bonyolult pere volt,
               azoknak száz meg száz kényes jogi részlete van. Ha van eszed, velem kezelteted, de ha
               tudsz valaki jobbat és olcsóbbat, Isten őrizz, hogy feltoljam magam, arra nekem nincs
               szükségem, magam is elég tehetős ember vagyok, el is fáradtam már, annak én csak
               örülök, ha kevesebb a munka. Szóval még akkor is, ha valaki mást bízol majd meg, jó
               vagy te nekem egy pár pengőre. Mennyit parancsolsz?</p>
            <p>Már kivette belső tárcáját, amelynek tárgy létére gőgös potroha volt. Szíjra járt és
               göngyölni is kellett. Hasából felháborítóan vastag bankjegyköteg kandikált elé.</p>
            <p>- Hát lehetne mondjuk úgy százötven, kétszáz... esetleg háromszáz pengőt?</p>
            <p>- Ugyan, ne gyerekeskedjél. Félmilló vagyonod van. És ha rámhallgatsz, hamarosan
               kerek millió lesz belőle. Itt van ezer pengő, ez egyelőre elég lesz a legelső
               kiadásokra.</p>
            <p>Már ki is csípett megnedvesített ujjakkal egy nyalábot a bankók közül, s abból
               leolvasott tíz darab százast az asztalra. Majd ugyanabból a tárcából névjegyet vett
               ki, rövid nyugtaszöveget írt rá, s odatolta aláírás végett. Tihamér aláírta. Aztán a
               pénzre pillantva habozott.</p>
            <p>- Nem adhatnál százért aprót? Ha százast váltok, mindjárt elmegy a híre.</p>
            <p>Pethő elkezdte az apró bankókat összekeresgélni. De nem futotta azokból, csak
               hetvenig. Azt is odatolta, kijavította a nyugtát, mégegyszer aláíratta a javítás
               jelzésével, aztán elrakván a vastag tárcát, a kés fokával csörgött a poharán. Tihamér
               gyors mozdulattal marékra fogta és külső kabátzsebébe rakta a leveleket meg a pénzt,
               hogy a pincér meg ne lássa. Még tésztát rendeltek, s miután az is megjött, Pethő
               tovább vezette a társalgást.</p>
            <p>- Na már most, édes öregem, szeretném hallani a terveidet, mit fogsz csinálni ezek
               után.</p>
            <p>- Nem tudom. Még nem ocsudtam fel az egészből. Ahhoz nekem idő kell, hogy rendbe
               szedjem a gondolataimat.</p>
            <p>- Igen, ez nagyon helyes. Az ilyen döntéseket meg kell fontolni. De arról talán mégis
               van valami fogalmad, hogy tovább maradsz-e rajztanár ebben a kisvárosban, vagy
               felköltözöl a fővárosba.</p>
            <p>- Várjunk csak, kérlekalássan. Hirtelen jött egy kicsit a dolog, jóformán még el sem
               hittem.</p>
            <p>- Tapogasd meg a zsebedet, ezerhetven pengő van benne. Arról elhiszed.</p>
            <p>- Igen, már percek óta tapogatom és folyton kérdezgetem magam, hogy ez lehet-e.
               Mondjad csak, mennyi kamatot hoz négyszáznyolcvanezer pengő?</p>
            <p>- Az attól függ. Ha bankba teszed, nem sokat. De ha kézbe vesszük az egész
               hagyatékot, veszedelem nélkül forgatjuk és modernebbek leszünk, mint az öreg volt,
               akkor igen könnyen ki lehet hozni belőle tíz százalékot. Az havi nyugodt négyezer
               pengő. Úri módon élhetsz odafenn.</p>
            <p>- Havi négyezer. Az szép.</p>
            <p>- Az bizony szép. Jól beosztod és élhetsz passzióidnak. Van valami passziód?</p>
            <p>- Semmi. Szeretek utazni. Azaz szeretnék, külföldön még nem voltam, csak egyszer
               Abbáziában.</p>
            <p>- Hát most utazhatol, amennyi tetszik. Elmehetsz nyáron két hónapra és télen két
               hónapra. De Budapesten nagyon kellemesen lehet élni. Színház, opera, lokálok,
               miegymás. Jó társaság. Van valami társaságod Pesten?</p>
            <p>- Nem ismerek én senkit.</p>
            <p>- Ez ne aggasszon. Én elég nagy házat viszek. Kitünő emberek járnak hozzám. A
               feleségem remek háziasszony, nagyon fog örvendeni, ha megismerkedtek. És a leányomnak
               is bemutatlak. Remek leány. Korcsolyabajnoknő. Nyelveket tud. Amit akarsz. Tessék.
               Ezt megnézheted.</p>
            <p>És már ismét előhúzta a vastag tárcát, annak egyik belső rekeszéből kibolházott egy
               fényképet. Tihamér elé tette. A kép húsz év körüli szőke leányt ábrázolt. Első
               pillanatra mutatós szépségnek tetszett, bár a gyenge műkedvelő-felvételből nem
               lehetett eléggé megítélni.</p>
            <p>- Szép hölgy, - bólintott Tihamér udvariasan.</p>
            <p>- Bálkirálynő, csak azt mondhatom. A legjobb bálokon csak úgy nyüzsögnek körülötte a
               leghíresebb fiatalemberek. Hiszen majd meglátod. Majd keresünk neked valami jó
               lakást, azt kitünően berendezzük és úgy fogsz élni, mint hal a vízben. Én mindenben
               rendelkezésedre állok. De ezt ne értsd félre, ha van valami alkalmas embered, nem
               muszáj engem megbízni a vagyonkezeléssel.</p>
            <p>- Nincs nekem senkim.</p>
            <p>- Ahogy gondolod. Rám mindig számíthatsz. Nem vagyok olcsó ember, de ha valamit
               tanácsolok, arra mérget vehetsz.</p>
            <p>Az étterem kezdett népesedni. Innen is, onnan is kíváncsi pillantások érkeztek az
               asztal felé, az emberek egymáshoz hajlottak és világosan lehetett látni egyiknek
               arcán a kérdést, a másikén a választ: nem tudom. Pethő felvetette, hogy vajjon a
               feketét itt igyák-e, vagy üljenek át a kávéházba. Tihamér kellemetlennek találta a
               többi asztal kíváncsiságát, de meggondolván, hogy a kávéház ilyenkor tele van már és
               az asztalok ott sűrűbbek, inkább itt óhajtott maradni. Feketét hozattak. Agya
               malomhoz hasonlított, amelyet állandó, egyhangú zakatolásban tart a molnár, vagyis az
               öntudat, s ennek a malomnak kereke szüntelenül ugyanazt zakatolta: havi négyezer,
               havi négyezer, havi négyezer.</p>
            <p>- Hát miben maradunk? - kérdezte a fekete mellett.</p>
            <p>- Hogy-hogy miben maradunk? Én kérdeztem tőled, hogy felköltözöl-e Pestre, vagy itt
               maradsz tovább tanárnak. Lehet, hogy ideköt valami, azt én nem tudhatom.</p>
            <p>- Nem köt semmi éppen, - hazudta Tihamér, mert nyomban Annára gondolt, - csak éppen
               megszoktam itt az életet. Szeretem ezt a kis fészket.</p>
            <p>- Akkor maradj itt. Néha feljössz, hogy a vagyonodat ellenőrizd. Itt pedig te leszel
               a nábob. Esetleg birtokot vehetsz a közelben. Én majd elvezetem azt a gazdaságot.
               Úgyis havonta lejövök errefelé, mert szét kell néznem Mágoson. Mágoson van a Baksáné
               birtoka. Annak a vagyonát is én kezelem. Ahogy gondolod... Parancsolj cigarettát.</p>
            <p>Az ügyvéd nagy és fényűző aranytárcát tartott az örökös elé. Kisalakú cigaretták sora
               zsúfolódott benne. Felírásuk: Nemzeti Casino.</p>
            <p>- Csak gyujts rá bátran, a mágnáskaszinóból való. Én nagyon megszoktam. Csáky gróftól
               kapom rendszeresen.</p>
            <p>Tihamér rágyujtott. A cigaretta valóban sokkal jobb volt annál, amelyet olcsó
               trafikdohányból maga szokott tölteni.</p>
            <p>- Itt van ni, - mondta nevetve, mikor kifujta a kék füstöt - már úgy cigarettázom,
               mint egy gróf. Rettenetes előkelő lettem.</p>
            <p>- Miért ne lennél? Megengedheted magadnak. Milliomos vagy.</p>
            <p>- No-no. Félmilliomos.</p>
            <p>- Szó sincs róla. Vedd tudomásul, hogy Budapesten már az is milliomos, akinek
               százezer pengője van. És ha hallgatsz rám, a te félmilliódból rövidesen úgyis egy
               effektív milliót lehet csinálni. Fizetek!</p>
            <p>- Már mégy? - kérdezte ijedten Tihamér.</p>
            <p>- Igen, mert még világoson otthon akarok lenni. Este fontos tárgyalásom van. Mi a
               lényeget már megbeszéltük. Kérem, írják össze, ami volt. Nem, nem, vendégem voltál,
               öregem, majd Pesten viszonozhatod. Mikor megisszuk az áldomást. A soffőröm ebédjét is
               írják oda, kérem. Mutassa azt a számlát. Mi ez a nyolcvan? Két uborka. Jó. Ez a nyolc
               fillér még a maguké. Szóljanak a soffőrnek. A szobaszámlát már kifizettem, bőrönd
               nincs.</p>
            <p>Indultak, s az egész terem úgy nézett utánuk, ahogy a teniszmérkőzések mozifelvételei
               mutatják a néző-fejek sereges, egyforma mozdulatát. Tihamér nagy bajban érezte
               magát. Ha a kapu előtt elbúcsúzik az ügyvédtől, nyomban elfogják. Mert Polgár Bódog
               is ott ült az étteremben. Az tüstént kifut hozzá érdeklődni, mihelyt a pesti utas
               elment. Pethő észrevette a zavart.</p>
            <p>- Min habozol? Ne vigyelek valahová?</p>
            <p>- De igen, azt nagyon megköszönném, Rác-köz tizenhét alá.</p>
            <p>- Nagyon szívesen. Parancsolj, ülj be és dirigáld a kocsit.</p>
            <p>Beszállt a kocsiba, amely sötétzölden párnázott, elegáns kis szobának tetszett. Az
               ügyvéd kérkedve magyarázta az amerikai alkotmány jó tulajdonságait, rádióját,
               gyorsasági képességét, ő félig odahallgatva vigyázott az útirányra. Csak a Rác-köz
               sarkáig engedte menni a kocsit, ott leszállott. Elbúcsúztak.</p>
            <p>- No nézd csak, - kiáltott élénken Pethő - hiszen a pesti címemet sem tudod. Tessék
               névjegy. Adj hírt magadról mennél gyorsabban. Közöld, hogy a jövőre nézve hogyan
               döntöttél. Ha a pénzed elfogy, írjál vagy akár táviratozz. Küldök akármennyit. Ezt a
               kocsit jól nézd meg, ilyet majd vehetsz magadnak. Hát még egyszer gratulálok, édes
               öregem, szervusz.</p>
            <p>A gépkocsi, mint valami bámulatosan fürge viziló, hirtelen elindult és száguldva tűnt
               el. Tihamérnak az jutott eszébe, hogy most mindenekelőtt Vargháéknál kellene kocsit
               venni. Nem azért, hogy a férjet haszonhoz juttassa. A férjtől idegenkedett. Hanem,
               hogy Anna előtt parádézzon. De sajnálta a pénzt. Noha egész életében rossz gazda
               volt, a pénzzel soha nem tudott bánni és a hónap első napjaiban vígan költötte, hogy
               aztán három hétig egykedvűen viselje a szegénységet, most önmagán mulatva, csodálkozó
               érdeklődéssel figyelte meg oly hirtelen megébredt fukarságát. Mintegy önmagával
               kísérletezve vizsgálgatta vágyait, mialatt hazafelé lépkedett, vajjon mit szeretne
               venni. És íme, akármire gondolt, szmokingra, Forain-monográfiára, Daumier-albumra,
               fínom zsebkendőre, rögtön érezte, hogy mindezeknél jobban szereti a pénzt, amelyet
               zsebredugott félkezével most is görcsösen szorongat.</p>
            <p>A szobájában megkönnyebbült és nagyot sóhajtott, önmagáé volt, nem kellett senki
               másra figyelnie. Mindenekelőtt odaállt az aranykeretű álló tükör elé és boldogan
               belekacagott.</p>
            <p>- Havi négyezer, - szólt oda a tükörképnek - mit szólsz ehhez, te hülye?</p>
            <p>És vigyorgó torz pofát vágott a tükörkép felé, mint a társaival csúfolkodó tízéves
               gyerek. A torz pofa vonásai azonban lassan felengedtek. Tekintete elkomolyodott.
               Vizsgáló érdeklődéssel vette szemügyre a dúsgazdag embert. Ez sovány ember volt,
               barna arcszínű, fekete hajú, szeme sötétszürke. Válla széles, dereka keskeny a
               rosszul szabott ruhában is, de melle nem elég domború. Inkább afféle, amilyet
               vékonydongájú legénynek hívnak. Arcában legérdekesebb volt az orra, Cyrano-orr, de
               kissé bohócos. Szája mellett kétoldalt egy-egy erős ránc, amely az orrot külön
               hangsúllyal ajándékozta meg. Tekintete gyerekes és mulatságos, valami csintalan
               éllel, amely vagy a furcsát, vagy az érthetetlent kereste. «Nem vagyok szép ember, az
               bizonyos, - gondolta magában - de érdektelen sem. Sok a mulatságos bennem.
               Karrikatúrának születtem, de jó színvonalú karrikatúrának. Engem Daumier rajzolt, ezt
               már rég megállapítottam magamban.» De ez összegezés után is csak tovább vizsgálta
               arcmását. Azon töprengett, vajjon hol van beleírva ebbe az arcba, hogy gazdag lesz?
               Mert valahol bele van írva, az bizonyos. Holbein talán bele is tudta volna rajzolni.
               Az ilyesminek megfejthetetlen testi jelei vannak. Patekné hajdan nem egyszer mondta
               tréfásan: «erősen szőrös a lábod szára, gazdag leszel».</p>
            <p>Elment a tükör elől, elég volt. Meghatottan nézegette Patekné levelét. Rágyujtott. Az
               a mágnás-cigaretta bizony jobb volt. Ezentúl szívhat olyat is, ha akar. Duskálhat
               mindenben. De most már csakugyan ideje volna végiggondolni a jövőt. Mit csináljon.
               Hanyattvetette magát a pamlagon, gondolkozott. Ebben a kisvárosban valóban nem
               tartotta semmi, csak az Annával kapcsolatos légies ábránd. Különben kit sajnál itt
               hagyni? Talán az egyetlen Makrát, az öreg igazgatót. Azt őszintén szerette. De ettől
               még Budapestre költözhetik. Anna az igazi kérdés, ezen fordul meg minden. Ha minden
               vágy teljesednék, amit elképzel, hogyan kívánná a jövendőt? Hogy Vargha Endre nyomban
               haljon meg, Anna maradjon özvegy, sokat találkozzanak, összemelegedjenek, aztán
               alakuljon házassággá a dolog, s havi négyezerből utazzanak mindenfelé a világon,
               Firenzében lakjanak, Rómában, Stockholmban, spanyol vidékeken, Brüggében, vagy még
               messzebb: nagy tengeri út után csodálatos szigeteken, őserdők ösvényén sétáljanak
               ketten karonfogva és bámulatos kolibri-madarakat lássanak. Így éldegéljenek
               mindhalálig. Ez gyönyörű volna. De esztelen ábránd. A valóság az, hogy itt maradni
               csak az örökös reménytelenséget jelentené. Hiába lesz sok elegáns ruhája,
               kifogástalan cipője, autója, vagy amit még inkább szeretne az ellenszenves gépkocsi
               helyett, szép kétlovas hintaja kocsissal és inassal a bakon, mint a főispánnak, mit
               érne mindez, ha a hintóból is azt kellene látnia, hogy Anna mindörökre a másé? Nem,
               ennek nincs értelme. Ettől az ábrándtól szép csendesen el kell búcsúzni. Úgy, hogy
               még ő se tudja meg soha.</p>
            <p>- El fogom felejteni, ha majd jól élek Pesten? Soha.</p>
            <p>S már látta magát öt év mulva, tíz év mulva, Budapesten, például egy operai
               páholyban, amelyben csak ő maga ül egyedül, s mialatt a közönség mind az ő frakkos
               alakját figyeli, az érdekes Balog Tihamért, addig ő únottan elfordul a tömegtől és
               visszagondol a multra: vajjon él-e még Anna odalent és mit csinál? Vagy valami
               előkelő étteremben fog ülni, megint frakkosan és megint egyedül, odahívatja a cigányt
               és megkérdezi, tudja-e játszani Griegtől az «Ich liebe Dich» című dalt. A cigány
               játssza majd, a különböző asztaloknál összesúgnak: vajjon kinek játszatja ezt a híres
               nábob? És mialatt ő egyiptomi cigarettája füstjébe bámul, vagy esetleg addigra már a
               drága havannákat is megszokja, Annára gondol és hanyag mozdulattal odavet egy
               százast. Ámbár ötven is elég lesz. Sőt húsz is, hiszen húsz pengő nagy pénz,
               esztelenül pazarolni azért nem muszáj.</p>
            <p>Így tünődött szerencséjén, titkos és reménytelen szerelmén, színesen kitáruló
               gondtalan, pazar jövendőjén. Már rég nem teendőket gondolt meg, rég nem a
               legközelebbi idők gyakorlati beosztását fontolgatta. Csak úgy szabadjára engedte
               boldog képzeletét, színezgette a fényűzés és kényelmes élet álomrészleteit. Aztán
               találékonysága kimerült. Belefáradt a gyönyörűségbe. Felkelt a dívánról. Most mit fog
               csinálni? Vásárolni? Nem. Ilyen furcsa az ember. Eddig, ha pénzhez jutott, az
               valósággal égette a zsebét. Szaladt elkölteni, mintha démon kergetné. Most semmit
               sincsen vágya rögtön megvenni. Semmi sem sürgős, minden várhat. Kirakta a pénzt,
               fogdosta, nézegette a százasokat, zsebretette, megint elővette.</p>
            <p>Aztán hirtelen fejébe vágta a kalapot. Tudta már, hova megy, Makra igazgatóhoz. Hogy
               lemondjon állásáról. Az öreg Makra messze kint lakott a város végén, kertes házban.
               Felesége már rég meghalt, férjes leánya éldegélt vele, rendőrtisztviselő volt a vő, s
               a kertben két egyformán öltöztetett fiúcska szaladgált, hatéves ikrek. Az öreg úr
               ezekben az unokákban találta élete tartalmát, s aztán ott a kertészkedésben. Most is
               ingujjra vetkőzve tologatta maga előtt a fűnyíró masinát a gyepen.</p>
            <p>- Hogy vagy, Gyula bácsi?</p>
            <p>- Jól, fiam, jól. Csak bosszant itt ez a folt. Szikes ez, vagy mi a fene, de nem
               boldogulok vele. Innen nem látod, de ha a verandáról lenézel, onnan már feltűnik. Mi
               szél fútt erre, fiam? Quid vis?</p>
            <p>- Nagyon komoly és fontos mondanivalóm van, Gyula bácsi.</p>
            <p>- Úgy. Akkor ne menjünk fel a verandára, ott jönnek-mennek a háziak. Leülünk itt a
               filagóriában.</p>
            <p>Végigmentek a kerti úton, amely felett a drót-félköröket ellepte a crimson zöld-piros
               ujjongása. A diófa irányából rigó lármázott olyan hangon, mint ahogy a színházi
               fuvolás hangol előadás előtt a zenekarban.</p>
            <p>- Nem kerülgetem, Gyula bácsi, - mondta, mikor letelepedett - ma délben gazdag ember
               lettem.</p>
            <p>- Nono. Sorsjegy, vagy örökség?</p>
            <p>- Örökség.</p>
            <p>Elmondta az ügyvéd látogatását részletesen. S azzal fejezte be, hogy a tanévet még
               befejezi, úgyis csak pár hét van hátra, aztán lemond a tanári pályáról. Az öreg bölcs
               mozdulatlan arccal hallgatta. Ezt az embert nem lepte meg soha semmi.</p>
            <p>- Nem ezt fogod csinálni, fiam. Hanem majd megírsz szépen egy kérvényt a miniszter úr
               őnagyméltóságához, hogy engedélyezzen neked egy esztendei fizetéstelen szabadságot az
               állásod fenntartásával. Majd én azt a kérvényt ellátom külön melléklettel. De az
               állásról nem szabad lemondanod, az ilyen oktalanságba nem megyek bele. Még a
               nyugdíjba sem.</p>
            <p>- De minek ez, Gyula bácsi?</p>
            <p>- Mert abból a nagy vagyonból még csak ezer pengő biztos. A hagyatékot megtámadhatja
               valami ismeretlen reflektáló. Régi házvezetőnő, hamisan esküvő inas, mit tudom én.
               Vagy esetleg jelentkezik a Vakok Intézete egy végrendelettel, amelyet az az öreg
               ember az ügyvéd tudta nélkül csinált. De tegyük fel, hogy már átvetted a hagyatékot.
               Másnap leég a ház és bennégnek az értékpapírok. Megtérül tűzbiztosításból? Másnap
               megbukik a biztosító. Nem bukik meg? Jelentkezik egy nem is sejtett hitelező
               rettenetes követeléssel. Vállalkozásokba fogsz, belebukol. Az ingatlanokat
               lefoglalják, bankzárlat lesz. Még mondok ilyen cifra eshetőséget százat. Te nem
               fogsz lemondani az állásodról, fiam. Mé pisztene té tühé. Görögül persze nem tudsz.
               Ez az első mondat a görög olvasókönyvben: ne bizakodjál a szerencsében.</p>
            <p>- Ahogy gondolod, Gyula bácsi, - vonta vállát kedvetlenül Tihamér - majd megcsinálom
               a kérvényt.</p>
            <p>- Jól teszed. De most mért kámpicsorodtál el?</p>
            <p>- Tudja Isten. Itt volt az ölemben ez a sok pénz, úgy örültem és most
               megriasztottál.</p>
            <p>- Az nagyon egészséges. Te csak riadj meg, fiam. És még ezenfelül is mondani akarok
               valamit. Öreg ember vagyok, hallgass végig türelemmel. Veled nagy szerencse történt,
               de nagy szerencsétlenség is. Jól ismerlek, tudod jól, hogy legkedvesebb tanárom vagy,
               ebből a többiek előtt sem csináltam soha titkot. Derék ember vagy, tisztességes és
               jólelkű. De könnyen hiszel. Fide, sed cui, vide. Higyjél, de lásd, kinek. A
               gyakorlati élethez semmi érzéked a világon. Aztán nem tudsz nemet mondani. Az ingedet
               is leveted, ha kérik, nem jószívűségből, hanem gyengeségből. Nagyon féltem én azt a
               vagyont a kezedben, fiam. Ne tiltakozzál, mert most jön a java. A nagy pénz megrontja
               az embert, fiam. Kiábrándít mindenkiből, s ha nem vagy elég erős, sivár lesz a
               lelked. Aztán érzéketlen is lesz a gazdag ember. Több örömet tud megszerezni a
               gazdag ember, túlságosan megszereti és kíméletlen lesz azokhoz, akik
               megakadályozzák. Tudod, a bibliakutatók máig is elvitatkoznak a biblia egy fordítási
               bökkenője felett. Hogy könnyebb-e a tevének, vagy könnyebb-e a hajókötélnek
               általmenni. Min? Azon a városkapun, amit tűfoknak hívtak az araméusok, vagy a
               közkeletűen értett tű fokán? Abban azonban minden fordító egyetért, hogy mi a
               hasonlat másik fele: «mint a gazdag embernek bejutni a mennyek országába». Másoknak
               nem szeretek így beszélni, mert azt mondják: kenetteljes vagyok. De te is kálomista
               vagy, neked nyugodtan mondom: nagyon vigyázz.</p>
            <p>- Köszönöm a bölcs szót, Gyula bácsi, figyelni fogok rá. Megnézhetem most Péter és
               Pál urakat?</p>
            <p>- Hogyne, gyere.</p>
            <p>Az ikrek a ház túlsó udvarán játszottak. Azaz, hogy éppen sírtak, mert a kertész nem
               engedte őket a csacsival játszani. A csacsi kellett a lajtos kocsihoz. Tihamér
               megjelenése valamennyire megvigasztalta őket. Szerették a rajztanárt, mert az
               mindent lerajzolt nekik, amit akartak. Úgyis uzsonnaidő következett, ők is aludttejet
               kaptak, a vendég is. Azonkívül igen nagy darab csomagolópapírt és plajbászt.</p>
            <p>- Tihamér bácsi, legelőször csacsit rajzolj, - lelkendezett Péter.</p>
            <p>- Jól van. De meg fogjátok-e ismerni, majd meglátom.</p>
            <p>- Hát nem a mi csacsinkat? - sértődött Pál.</p>
            <p>- Nem. Sokkal érdekesebbet.</p>
            <p>Lerajzolta a szamarat, de feje helyett a magáét rajzolta hozzá, óriási fülekkel. Az
               ikrek a kacagástól sikoltozva ismertek rá. Aztán kutyát kellett rajzolni ugyanígy,
               aztán cicát, aztán egeret, aztán rigót. A gyerekek sírtak a kacagástól. De a gyönyörű
               mulatságnak vége szakadt, az ikreket elvitték fürödni a napos helyen álló nagy
               esővizes kádba. Tihamér még megvárta, míg levetkeznek és bemásznak a vízbe.
               Gyönyörködve nézte putto-testszínüket, hamvas testök barokk-vonalait, azt mondta
               magában, hogy Rubens és elbúcsúzott. A kertkapuban öreg igazgatója megölelte.</p>
            <p>- Csat egyet mondok neked, fiam. Ne légy tétlen. Dolgozzál valamit, amihez kedved
               van. Egyet tanulj meg: nem az a fontosabb, hogy a munka nemesít, hanem az, hogy a
               henyeség aljasít. Szervusz.</p>
            <p>Innen elindult a kávéházba. Hogy sorstérítő szerencséjét közölje ismerőseivel, azt
               úgy sem halaszthatja, át kell rajta esni. Útközben megállott a Róth kirakata előtt.
               Abban már hetek óta díszlett egy halványkék nyakkendő széles fekete harántcsíkokkal,
               amely elvileg nagyon tetszett neki, de nem is jutott eszébe, hogy azt valaha
               megvehesse. Hatötven. Ott kellette magát a nyakkendő most is. De most különös módon
               kiderült róla, hogy nem is olyan varázslatos darab. Hat pengő ötven elég sok pénz. S
               elvégre a nyakkendőt bármikor megveheti. Némi tünődés után tovább ment. Olykor
               megfogdosta a pénzt, amely még mindig ott volt kabátja külső zsebében.</p>
            <p>Polgár Bódog csakugyan ott üldögélt a Kávéházban. A Leipziger Illustrierte
               szótagrejtvényét fejtette. Kíváncsian vetette fel a fejét.</p>
            <p>- Eh bien, copain?</p>
            <p>- Chose inouie, ça. Je viens d’hériter d’une fortune énorme.</p>
            <p>- Oh lala. C’est une blague.</p>
            <p>Elmondta az ügyvéd látogatásának történetét neki is. Az első felét franciául mondta,
               de aztán Zahár lépett az asztalhoz, tehát magyarul folytatta. Zahár cseppet sem
               türtőztette magát, hangosan átkiáltott a szomszéd hosszú asztalhoz:</p>
            <p>- Hallottatok ilyet? Balog egy félmilliót örökölt! Csak hülyének lehet ekkora
               disznaja.</p>
            <p>A hír egy szempillantás alatt szétszaladt a kávéházban. Szinte megállt a levegő
               cigarettafüstjében és ott természetfeletti rezgéssé változott, hogy mindenkire
               hasson. Az alsós játszma felbomlott. A kis asztal körül, amelynél az imént Polgár még
               maga ült, nyolc-tíz szék alkotott kört, ezek mögött emberkör álldogált. Tágranyílt
               szemek bámulták Tihamér esetét, mint a lourdesi csodát. Hol innen, hol onnan röppent
               álmélkodó kérdés feléje, s ő, mint a naprendszer magva, szégyenkező mosollyal,
               vállát vonogatva válaszolgatott. Mindenre felelt, csak az ezer pengőt hallgatta el.
               Hűségesen elmondta, hogy a Tedeum után felutazik Budapestre, a szükségesnek
               mutatkozó teendőket megbeszéli ügyvédjével, aztán elutazik valahová. Külföldre, ahová
               lehet. Majd az utazás után letelepszik a fővárosban.</p>
            <p>Mikor már alig maradt több kérdezni való a nap hősétől, az álló gyűrű gyérült: többen
               elmentek, nyilvánvalóan azért, hogy a városban sikert arassanak az izgalmas hír
               terjesztésével. Ennek hatása kisvártatva már mutatkozott is. Nagy sebbel-lobbal
               besietett például Frick, a nyomda- és laptulajdonos. Széket ragadott, izgága módon
               belefurakodott két ott ülő közé.</p>
            <p>- Mi ez, fiatal barátom? Nem kacsa ez, amit hallok?</p>
            <p>- Nem kacsa. De csak nem akarod kiírni az ujságba?</p>
            <p>- Már hogyne akarnám. Interjut fogsz adni, öcskös. Az ilyen szenzációt csak nem
               mulasztom el? Népszerű ember vagy, rokonszenves, mindenki örvendezni fog. Ez lesz a
               nagy cikkem vasárnapra. Na, gyerünk csak át kettesben egy üres asztalhoz. Úgy
               kidícsérlek, hogy csak győzzed olvasni.</p>
            <p>Tihamér engedelmesen felkelt. Mint mindenki más, ő is megszokta a laptulajdonos
               terrorját. Csak mikor már felkelt, jutott eszébe, hogy miért fogad szót ilyen
               készségesen ennek az alaknak, akit különben sem állhat. De már elkésett a
               meggondolással. Frick, aki a nagyobb eseményeket maga írta meg a Zoboralja minden
               vasárnapi számába, hangsúlyozott fontossággal kutyanyelvet szedett elő és ceruzát.
               Aztán kikérdezte az áldozatot nagybátyjáról, származásáról, jövendő terveiről.</p>
            <p>- Három hasáb lesz. Az egész várost felrázza ez a cikk. Egyszerűen felrázza, barátom.
               Hanem, még valamit bele kellene tenni. A politikát.</p>
            <p>- Miféle politikát?</p>
            <p>- Hát, - mondjuk - azt adom a szádba, hogy ezentúl nagyobb figyelmet akarsz szentelni
               a közügyeknek. Tettleg is ki akarod venni a részedet a nemzetépítő munkában, mert
               érzed a vagyonoddal járó hazafias kötelességeket.</p>
            <p>- De ez eszemágában sincs. A politikához hatökör vagyok. És mindig utáltam.</p>
            <p>- Ugyan, ne légy naiv. Mindenki tudja, és én már régóta hangoztatom, hogy nagyon
               eszes ember vagy. Direkt tehetség. Én ezt mindig mondtam, csak nem a szemedbe. Ahhoz
               túlbüszke vagyok, hogy hízelegjek. Szóval, amit más meg akar tanulni, te is
               megtanulhatod. Bekerülsz a parlamentbe, még államtitkár is lehetsz. Kormányfőtanácsos
               mindenesetre. Miért ne legyél méltóságos úr? Akinek ilyen intakt úri egyénisége van,
               az meg is érdemli. Ha én melléd állok a Zoboraljával, a lehetőségeid korlátlanok.
               Lapommal egyszerűen rendelkezel.</p>
            <p>- Igazán nagyon kedves tőled... én a politikával... nem, azt nem...</p>
            <p>- De miért mondom, - vágott közbe határozottan Frick, izgatottan megigazítva
               monokliját - miért mondom, hogy «lapom»? Akkor a te lapod is, mikor akarod.
               Megjegyzem, én már rég gondolkozom azon, hogy nekem nagy szükségem volna egy intakt
               és tekintélyes egyéniségre. De hát ki van itt, ebben a piszokfészekben, aki intakt és
               tekintélyes, mondd meg nekem, édes öregem. Magunk között megmondhatjuk, hogy piszok
               banda az egész, a közélet ebben a városban korhadt. Igen, barátom, korhadt. Veled, az
               más. Veled hajlandó volnék tárgyalni egy kis együttműködésről. Hiszen nem szakítasz
               te teljesen ezzel a várossal. És tudod, nagy dolog az, ha valakinek saját lap áll a
               háta mögött. Büntetsz és jutalmazol. Aki komisz hozzád, abba akkorát döfhetsz,
               amilyet akarsz. Mindenhová szabadjegy. Amit akarsz. És a nők, öregem, ne felejtsük el
               a nőket. Egyszerűen megjelenik egy kis színes riport a térzenéről, és beleírod, hogy
               Iksz Ipszilonné diadalmasan felülmulta a jelenlévőket ragyogó szépségével. Én nem
               mondhatok neveket, az nem fér össze a jellememmel, de a nők ezért nagyon, nagyon
               hálásak tudnak lenni. Óriási hatalom a sajtó, barátom. Mással szóba sem állnék, de
               téged én mindig más szemmel néztelek. Majd átjössz hozzám és megmutatom neked a
               könyveket. Belevágsz az egészbe egy számodra jelentéktelen összeget, pár ezer pengőt,
               mindegy, kár is róla beszélni, és mindenható leszel. Nos?</p>
            <p>- Nem tudok felelni, kérlek. A pénzt még nem vettem át.</p>
            <p>- Korekt! - mondta Frick szigorúan és egy mássalhangzóval - ez a korekt felelet!
               Helyes! De addig is gondolkozzál róla, részemről a kérdés el van intézve. És vasárnap
               nézd meg a lapot. Te leszel a primadonna, csak annyit mondok. Na, szervusz, ne félj
               semmit, én majd vigyázok rád.</p>
            <p>Amint felkelt, az otthagyott asztaltól nyomban ketten állottak fel és már jöttek is.
               Frick élesen szólt feléjök:</p>
            <p>- Mi ez? Vérszagra gyűl az éji vad? Már megrohanjátok?</p>
            <p>Bíróilag megcsóválta a fejét és elment. A két közeledő közül Polgár visszamaradt és
               átengedte az elsőséget Krampónak, a vármegyei útbiztos haszontalan, abbamaradt
               jogászfiának, akit nem tegezett senki, mert tíz pengőt lopott a sportpályán egy
               kabinból. Igaz, hogy bizonyítékok híjján felmentették.</p>
            <p>- Bocsánatot kérek, tanár úr, de nagyon fontos dologban zavarom. Emberéletről van
               szó.</p>
            <p>- Nono. Mi a baj?</p>
            <p>- Becsületbeli adósságom van. Ha ma éjfélig nem fizetek, nem tudom, mi lesz.</p>
            <p>- Sajnálom, de tudhatja, hogy az örökséget még nem kaptam meg.</p>
            <p>- Azt tudom. De a tanár úrnak most korlátlan hitele van. Nekem a főpincér nem ad.
               Tanár úrnak ad. Húsz pengőről van szó.</p>
            <p>- Húsz pengő, - szólt Tihamér vontatottan és savanyúan - az még nálam is akad.</p>
            <p>Benyúlt a zsebébe és tapintás útján próbált a százasok közül huszast kikeresni. S ez
               sikerült is. A százasok mind vadonatúj bankók voltak, a húszasok és tízesek viszont
               gyűröttek.</p>
            <p>- Hova a fenébe tettem, - hazudta a tapogatást - az elébb még itt volt.</p>
            <p>Találomra kikapott egy gyűröttet. Az huszas volt, nem tizes. Az asztal alatt
               átadta.</p>
            <p>- Hálásan köszönöm. Tanár úr az életemet mentette meg. Elsején becsületszóra
               megadom.</p>
            <p>Odébb állott, pillantásában a pali sunyi, gúnyos lenézésével. A széket Polgár
               foglalta el. És franciául gyújtott rá a mondókára.</p>
            <p>- Nézz ide, amit mondok, szigorúan bizalmas. Férfiak között. Becsületszóra.</p>
            <p>- Kérlek. Egész biztos nőről lesz szó.</p>
            <p>- Hát kérlek, van a polgármesteréknél az a kis svájci bonne. Senki sem tudja, de én
               azzal vasárnap találkozni szoktam.</p>
            <p>- Ejha. Gratulálok. És hol?</p>
            <p>- A polgármester borospincéjében, a hegyen. Ő hozzáfér a kulcshoz. Külön megyünk oda.
               Remek nő, barátom. Boldog, hogy van, akivel franciául beszélhet. De nagyon nehezen
               megy a dolog. Én már a párnát rágom otthon, úgy meg vagyok veszve ezért a nőért. Da ő
               nem és nem. Csak egy módon menne a dolog.</p>
            <p>- Ha elveszed.</p>
            <p>- Á, dehogy. Gondoltam már arra is, úgy félkomolyan, de vőlegénye van Ferneyben.
               Ellenben rettenetesen megkívánt egy nyári ruhát. Ki van téve a Hollinger-kirakatban.
               Én már rég megvettem volna azt a ruhát részletre, de ha Hollinger tudja, hogy én
               veszem, aztán meglátják a ruhát a nőn, a nő el van veszve. Fizetési előleget nem
               kaphatok, amíg ez le nem telik, ami most van. Az Istenre kérlek, Tihamér, írjál alá
               nekem egy váltót. Te is férfi vagy, én megmondom őszintén: majd megdöglöm a nő
               miatt.</p>
            <p>- Mennyi az?</p>
            <p>- Százról állítanám ki. A ruha hetvennyolc ötvenre van kiírva, de gondoltam, legyen
               kerek szám. Holnap már mennék a bankba. Száz pengő az egész, mi az neked? Aztán a
               barátság se kutya, nem? Elég keserves lesz nekem nélküled. Nem is tudom, mit
               csinálok, ha elmégy.</p>
            <p>Ránézett a kollégára. Az úgy ült ott mellette, túlvastag és túlpiros ajkát az
               izgalomtól leejtve, mint az asztal mellett vonagló kutya, amely majd megbolondul a
               csontért. Tihamér elnevette magát és azt gondolta: Pascin. Közben ujjai a gyűretlen
               papírokat keresték. Kihúzta a százast és az asztal alatt odanyujtotta.</p>
            <p>- Vigyázz, mert figyelnek. Ne szólj semmit, észreveszik, ha nagyon köszönöd.</p>
            <p>- Köszönöm. Már kaptál is valamit előre?</p>
            <p>- Valamit. Keveset. De most ne hagyj itt, mert megrohannak. Gyere át az étterembe,
               vacsorázzunk együtt. Meghívlak. Most kezdjünk el élénken társalogni.</p>
            <p>Franciára fordították a szót, fontos arcot öltve, hangosan. Míg a kávét fizették a
               megilletődve hajlongó főpincérnek, Tihamér félszemmel látta, hogy innen is, onnan is
               lesnek rá. A kávéház tele volt ugrásra készülő vadakkal. De látván, hogy a préda
               komolyan tárgyal, csalódottan visszahúzódtak, mint megannyi égőszemű állat a
               dzsungelben. Csak Alter bácsi, az öreg kibic, a város notórius kölcsönkérője, nem
               restelkedett. Odacsoszogott a távozókhoz, nem szólt semmit, fejét rimánkodóan
               félrehajtotta.</p>
            <p>- Tanár úr! - sóhajtotta édesdeden és könyörgően.</p>
            <p>- Géza, - szólt ő vissza a főpincérnek - Alter bácsinak adjon két pengőt.</p>
            <p>- Igenis, nagyságos uram.</p>
            <p>Átmentek az étterembe. Tihamér számolgatta, hogy kilencszázötven pengő maradt a
               kabátja zsebében. Az ezret már kikezdte. Mintha a rajzpapír szabályos alakjából
               valaki levágna egy sarkot. Ez bánt. Nem fukarságból, hanem zavarja azt az
               alapösztönt, amely a szabályos egészet, a sértetlent szereti. De megelégedett ezzel a
               megállapítással, s a százhúz pengőt nem sajnálta többé. Vacsorát rendeltek,
               jegyfüzeteikből kitépdesve az egyes fogások céduláit. A főpincér áradozva gratulált,
               Feri pincér tüntető mosollyal mutatta a hű jobbágy örömét. Tihamér keveset beszélt,
               Polgár Bódog azonban kötelességének érezte, hogy mulattassa barátját. Természetesen a
               nőkről beszélt. Szatírszerűen, vaskosan, érzéki csámcsogással. Nehéz volt elképzelni,
               hogy ennek a dúvadszerű étvágynak durvasága hogyan fér meg egy lélekben a vízfestés
               idilli, kislányos emlékkönyv-hangulatával. S mialatt Polgár pontosan felsorolta a
               Tisza-kávéház pénztáros kisasszonyait, három év óta időrendben, egyéni sajátságaik
               szerint, és némelyiknél valósággal röfögött és hevesebben lélegzett a
               visszaemlékezéstől, Tihamérnak egy mátyásföldi gyilkos jutott eszébe, akiről azt
               olvasta az ujságban, hogy megölt egy ölében tartott kis diákot a tarkójához tartott
               forgópisztollyal, aztán a siralomházban gyengéd, érzelmes költeményeket írt. Polgár
               a harmadik fröccs után megvallotta, hogy kalandjairól rendszeres statisztikát vezet
               titkos noteszbe, számozva és felkiáltó jelekkel ellátva. Tihamér pedig Annára
               gondolt, akit itt kell hagyni, de akit ugyanúgy tovább fog titkon szeretni.
               Mindezalatt Bura Pali bandája csendesen játszott a háttérben. A prímás odajött ugyan
               hegedűjével, de ők fejrázással visszaküldték. Ekkor, a sajtnál lépett be az
               étterembe és egyenesen asztalukhoz tartott Frick. Engedelmet sem kért, széket húzott
               magának, s fellépése azt a benyomást kelthette, hogy az asztal eredetileg az övé,
               ezek ketten úgy előre odaültek. Levendulaszag érzett erősen rizsporozott arcáról.</p>
            <p>- Kimenőm van, - mondotta könnyedén - az asszonykát lefektettem.</p>
            <p>A két tanár nem mert egymásra nézni. Lelki szemök előtt megjelent az asszonyka, a
               férjénél tizenöt évvel idősebb, elhízott monstrum, Baneth hajdani nyomdász leánya,
               akiről köztudomású volt, hogy gyakran ordítozva szidja selyemfiúnak Fricket, a
               harmadik házig hallhatóan kéri tőle számon a hozományt és pofon is üti. Ezt az
               asszonykát fektette le a laptulajdonos, és most borlapot kért.</p>
            <p>- Mi az, hogy a rezervé kilenc pengő? Miféle kilenc pengő?</p>
            <p>- A nagyságos úrnak sajtó-engedmény. Hétbe számítja a főnök úr.</p>
            <p>Frick diadalmasan és jelentősen Tihamérra pillantott. Aztán rendelt egy rezervét és
               három poharat.</p>
            <p>- A mai örömre iszunk egy kis áldomást.</p>
            <p>Tihamér nem örült neki, de hagyta. Mindjárt elhatározta, hogy nem engedi magát
               megvendégelni, utána ő is hozat egy üveggel, aztán tovább nem marad. A laptulajdonos
               feszélyezte és idegessé tette. Öt perc múlva már politikáról volt szó. Polgár, mint a
               pénztelen emberek pénzesek között általában szokták, állandó ellentmondással
               igyekezett önérzetét ápolni. Frick letorkolta.</p>
            <p>- Nézd barátom, te maradj a te szakmádnál, én maradok az én szakmámnál. Ha a párt
               rámbízta az itteni közvélemény irányítását, akkor bizonyára tudta, kivel van dolga.
               Nyugodjál csak bele abba, amit mondok: itt új emberekre van szükség. Mikor legutóbb
               odafenn jártam, egy bizonyos fontos ember, akit nem nevezhetek meg, ugyanúgy
               vitatkozott velem. Hát én annak is megmondtam: «nagyon tévedsz, kegyelmes uram, itt
               az a baj, hogy hiányzanak az új emberek. A régiekből már elég volt. Azok csak egyet
               tudnak, a széthúzást és a visszavonást. Nekünk olyan emberek kellenek, kegyelmes
               uram, akikre nekünk szükségünk van. Elvégre mi publicisták rajta tartjuk a kezünket a
               közönség ütőerén.» Megmondtam neki egész nyiltan. Erre az illető azt mondta: «lehet,
               hogy igazad van kedves Aurélkám, csak gyere nevekkel, hozzad azokat az új neveket, mi
               azt idefenn nagyon szívesen vesszük.» Na látod.</p>
            <p>- És kik azok az új nevek? - szólt Polgár bizalmatlanul.</p>
            <p>- Azt csak bízd rám. Ha emberismeretről van szó, eljöhetsz hozzám iskolába, mert
               abban én vagyok a tanár. Én ezer ember közül kiérzem a tehetséget. Csak bízd rám.</p>
            <p>Tihamér már kihozatta a második üveget, azt itták. Ő a borlap hátára szórakozottan
               lerajzolta a vitatkozókat. Kissé sértően mindakettőt. Frick átnyúlt az asztalon és
               elvette a rajzot.</p>
            <p>- Hiszen ez óriási. Hát te így tudsz rajzolni?</p>
            <p>Tihamér ránézett és nevetett. Jó hangosan. Szabadon lehetett hangos, más asztalnál
               nem ültek az étteremben.</p>
            <p>- Körülbelül ez a háromszázadik rajz, amelyet így odakarmolok az orrod előtt, de még
               sohasem vetted észre.</p>
            <p>- Mert fejlődöl, barátom. Zseniálisan fejlődöl. Micsoda határozott vonalak.
               Hallatlan. Pincér jöjjön ide. Mit ábrázol ez a két rajz?</p>
            <p>A pincér azonnal válaszolt. Tihamér a rajzért nyúlt.</p>
            <p>- Nem kell ennek akkora feneket keríteni. Na, add ide, elszakítom és eldobom.</p>
            <p>- De az nem addig van. Hiszen én ezt a rajzot közölni fogom. A rólam szólót
               mindenesetre, mert az a jobbik. Kár, hogy most vasárnapra a cinkográfia már nem tudja
               megcsinálni. Milyen remek illusztráció volna ez a nagy cikkhez. Nem baj, jövő
               vasárnap még aktuális leszel. Hát mondhatom, hogy ilyen hihetetlen művészi fejlődést
               régen nem láttam. Én most felfedezlek, barátom. Büszkén és boldogan felfedezlek. Majd
               a rajz alá újabb cikket irunk. Megcsináljuk együtt. Tudod, kell nekem egy-két olyan
               szakkifejezés, mint «széles ecsetkezelés», meg mit tudom én, amit nemcsak festményről
               lehet mondani, hanem rajzról is. Azt akarom, hogy az ismertetés nagyszerű legyen. Az
               első cikk, amit a művészetedről írnak, az mégse tréfa, barátocskám...</p>
            <p>Tihamérnak most jókedve lett. A pezsgő hangulatba hozta, az izgalmas naptól elernyedt
               idegei megfrissültek. Felhajtotta pohara tartalmát, kéjesen megreszelte a torkát
               utána, aztán derüsen odavetette:</p>
            <p>- Szívesen mondok egy-két ilyen dolgot. Akarod írni?</p>
            <p>Frick ceruzát vett elő. Kutyanyelv most is volt nála. Várta a szöveget. Tihamér
               lassan gondolkozva diktált.</p>
            <p>- «Balog Tihamér rajzai vonalvezetésben emlékeztetnek az impresszionisták merev,
               akadémikus iskolájára. Ez a tehetséges művész, ha a halál nem ragadja el túlkorán,
               mint Tiziánt, még jelentős is lehet a Paál László által megkezdett humoros magyar
               grafika terén, bár véleményünk szerint helyesebben tenné, ha Rippl-Rónai orosz
               iskolájú modorát követné, mint újabban a spanyol kubisták teszik.» Megvan?</p>
            <p>- Meg, de ez így nem elég meleg. Nem baj, majd én átfésülöm.</p>
            <p>Ekkor a pincér Polgár előtt jelentkezett egy bontatlan üveggel és kérdő
               pillantással.</p>
            <p>- Mit kérdi, - szólt könnyedén Polgár - ez a társaság igazán megengedheti
               magának.</p>
            <p>Tihamér hagyta. Jól is esett neki a pezsgő, aztán meg a most eszébe ötlött tréfa
               nagyon mulattatta. Ádáz kéjjel gondolt arra, hogy ezeket az égbekiáltó marhaságokat
               a Frick neve aláírásával nyomtatásban fogja olvasni. Ekkor Zahár lépett az
               asztalhoz. Köszönt. Szemmelláthatóan várta, hogy leültessék. S mivel nem kínálta
               hellyel senki, leült magától. Egy-kettőre pohár került eléje.</p>
            <p>- Hát hiába, - mondta - jól él a vagyonos osztály. No, az én Istenem áldjon meg,
               Tihamér. Te már révbe jutottál.</p>
            <p>Koccintottak, ittak.</p>
            <p>- Nagy dolog a pénz, uraim, én mondom, - hangoskodott Zahár - hé Pali, mi volna azzal
               a nótával, hogy nincsen pénzem, de majd lesz?</p>
            <p>A cigány egyszeriben ott termett. Zahár, aki három perccel ezelőtt még nem is volt a
               teremben, most hangosan énekelt és nagy kortyokat ivott, a maga saját ivási módján:
               hajító mozdulattal belökte szájába az italt, aztán lassan nyelegette.</p>
            <p>- Majd mondj még valamit, - szólt át Frick - ha eszedbe jut. De mennél
               szakszerűbbet.</p>
            <p>- Szívesen. Például használhatod azt a kifejezést, hogy «Szinyei-Merse gótikus
               fényfoltjai». A szakemberek megértik. Az is jó, hogy «Goya, ez a nagy romantikus,
               akitől minden irónia távol állt.»</p>
            <p>Frick szorgalmasan jegyezgetett. Most már Polgár is belekeveredett az éneklésbe. A
               cigánnyal együtt harsogták: «Aztat a hegyet a zsebkendőmnek a négy sarkával is
               elhordom.» Tihamér nem vett részt a nótázásban. Fahangja volt, sosem tudott énekelni,
               a nóták idegenek maradtak hozzá. De kitűnően érezte magát. Valami kis sajgó vágyat
               érzett ugyan, hogy a Grieg «Ich liebe dich»-jét megkisérelje a cigánynál, de csak
               gondolt a reménytelen kisérletre. És úgysem juthatott volna a cigányhoz, azt Zahár
               teljesen lefoglalta. Egyik nótát bömbölte a másik után, kifogyhatatlanul. Az idegeket
               kellemesen zsongította a zenebona, a pezsgő bizsergős frissesége, a bőgő mély,
               ütemes dörgése, a pikula komikus, jajgató sikoltozása. És másnap szabad napja volt,
               nem kellett korán kelnie.</p>
            <p>- Irjad ezt is: «az arc-karrikaturáknál elengedhetetlen plein-air.» Majd betűzöm a
               szót.</p>
            <p>Komolyan betűzte. Közben kacagó szemmel nézte Frick gőgös monokliját. A kávéházból
               átjött két orvos, nyilván, mert látni akarták a nap hősét. Leültek a szomszéd
               asztalhoz s onnan gratulálva koccintottak át sillerfröccsel Tihamérhoz. Az egyik át
               is szólt, majd felkelt, odajött kezetfogni, és pár perc múlva már ők is ott ültek a
               társasággal. A pincér új üveget bontott. Dörgött a nóta szünet nélkül. Májer orvos
               Tihamér mellé került és elmondatta vele az egész bámulatos történetet. Ő szívesen
               mesélte, jókedvűen, önmagát folyton csúfolva, és bosszankodva vette észre, hogy
               nyelve minduntalan megbotlik.</p>
            <p>- Mi ez, - mondta saját történetét félbeszakítva - elkezdek hebegni?</p>
            <p>- Ideges tünet, kérlek. Izgalmaknál gyakori. De mondd tovább, ez nagyon érdekes.</p>
            <p>Folytatta a történetet. Széles részletességgel. És sűrű nyelvbotlással. Mikor
               befejezte az elbeszélést, három új arcot látott az asztalnál, de nem tudott
               visszaemlékezni, hogy azokkal kezet fogott-e, mikor odakerültek. Innen kezdve
               öntudata hol elhomályosodott, hol hirtelen kivilágosodott. Emlékezett egy
               mozzanatra, mikor arra ocsúdott fel, hogy Frick szónoklatot mond. Európa keleti
               védőbástyájáról beszélt és az összetartásról. Utána tuss hangzott és inni kellett.
               Jóval később azon kapta magát, hogy átölelve tartja Polgárt. Patekné emlékéről beszél
               neki és sír. Aztán volt olyan jelenet is, mikor hirtelen csend lett és két merőben
               idegen ember halálsápadtan nézett farkasszemet. Az egyik orvos csitította őket és
               közéjük lépett.</p>
            <p>- Mi az? - kérdezte Tihamér nehéz fejjel.</p>
            <p>- Összevesztek a százason, amit adtál nekik, - mondta valaki - igazán disznóság, ki
               hívta ezeket ide?</p>
            <p>Tovább megint nem emlékezett. De egyszer csak ott állott a vaksötét uccán, emberek
               között. A cigány húzta. «Csak egy kislány van a világon.» Megismerte Anna ablakait.
               Hogyan került ide? Egyszerre elhatározta, hogy kemény erőfeszítéssel megőrzi
               visszanyert öntudatát, s ettől a pillanattól kezdve józan lesz. Megrázkódott,
               elhatározta, hogy odalép a cigányhoz és dirigálni fogja. Lépett is, de megbotlott.
               Jobbról-balról megkapták a karját. Erre hangosan nevetni akart, de ez sem sikerült.
               Majd jóval később bamba tekintettel meredt maga körül egy teljesen ismeretlen
               helyiségben, valami különszobában. Grammofonzene szólt. Valakik táncoltak a
               félsötétben. Az asztalnál ismeretlen nők is ültek. Az ő nyakát is egy nő fogta s ezt
               mondta:</p>
            <p>- Apuskám, ne hidd el az egészet annak a csirkefogónak. Az mindig csak blamálni akar
               engem.</p>
            <p>Ijedten nézte az arcokat, amelyeket azelőtt sohasem látott. Szerette volna
               megkérdezni, hogy hol van, de szégyellte. És félt is. Ekkor meglátta Polgárt, aki
               vadul csókolódzott egy nővel. Ez megnyugtatta. Még ivott. S akkor látta, hogy sört
               iszik. Aztán nem emlékezett többé semmire. Ágyában ébredt fel, erős fejfájással.
               Ahogy lassan a tudat világába érkezett, első gondolatul a nagy vagyon jelentkezett
               agyában. Ez még fájó fejjel is elgyönyörödött mosolyra késztette. Aztán kezdte
               visszaidézni a tegnapi lumpolás emlékeit. Hogy hogyan érkezett haza, az
               megfoghatatlan volt előtte. Tünődve sorakoztatta maga elé az éjszaka szaggatott
               képeit. S egyszerre meghűlt benne a vér: tudatára ébredt annak, hogy éjjeli zenét
               adott az Anna ablakai alatt. Rémülten ült fel az ágyban. Szerette volna pofonütni
               magát, hogy ilyen formátlanságot csinált. Hiszen a városban okvetlenül híre megy és
               Anna füléhez is kétségtelenül eljut, hogy ki muzsikáltatott a Vargha-lakás előtt.
               Duhaj kurjongatással ment ez bizonyára, a dolgot nyugodtan botránynak lehet nevezni.
               Hogy nézhet most már Anna szemébe? És még nagyobb megdöbbenéssel gondolt arra is,
               hogy idegenek előtt kiadta titkát. Jó volna nyomban meghalni.</p>
            <p>Kihúzta az éjjeliszekrény fiókját és algokratint keresett. Bevette. Az időt is tudni
               akarta, de óráját nem találta. Ekkor eszmélt rá, hogy valaki még van a szobában.
               Egyenletes, erős szuszogást hallott. Megdöbbenve ugrott ki az ágyból. Idegent látott
               a diványon aludni. Közelebb ment, föléje hajolt és megismerte Krampót, a rosszhírű
               alakot, a sporttéri tolvajt. Hol akadt ezzel össze? Törte a fejét, de töprengő
               emlékezetében csupa eszméletlen foltra talált. S megrázkódott, mert megundorodott
               magától.</p>
            <p>Most egyszerre a pénz jutott eszébe. Éjjeli szekrényén nem volt semmi. Felszedte a
               földről odaszórt ruháit. A zsebekben egyáltalában semmit nem talált. Sem papírpénzt,
               amije a nagy összegből esetleg megmaradt, sem bőrtárcáját. Sziszegő haraggal és
               önváddal csóválta a fejét. Tekintete a Krampó ruháira esett, azok is ott hevertek a
               divány mellett a földön. A züllött fiatalember mélyen, nyitott szájjal aludt. Lenyúlt
               a kabátért, felvette és egyenesen benyúlt a bal belsőzsebbe. A tárca csakugyan ott
               volt. Siető ujjakkal kinyitotta. Három darab százast talált benne, s ott volt rendben
               összehajtogatva a Patekné levele, a maga régi levele, mellettök az ügyvéd névjegye
               is. Tehát az éjjel elvert és szétajándékozott hatszázötven pengőt. A többit Krampó
               részegen ellopta. Részegen, mert hiszen józan, vagy féljózan állapotban odébbállott
               volna a tárcával. Tovább keresgélt és a Krampó nadrágjában zsebóráját is megtalálta.
               De az már megállott.</p>
            <p>Megmosakodott, felöltözött. Aztán kiment és beszólt az Éliásék konyhájába. A
               konyhaóra fél hármat mutatott. A kis parasztcseléd az edények között motoszkált.</p>
            <p>- Te Rozi, a szobámban van egy úr, aki az éjjel nálam aludt. Várd meg, míg magától
               felébred, de jól ügyelj rá, hogy valami ruhámat el ne vigye.</p>
            <p>- Igenis.</p>
            <p>Forró nyári nap ült a kisvároson. Zúgó fejjel, rossz szájízzel mendegélt a
               gyalogjárón, keze reszketett, mikor cigarettára gyújtott. Szeretett volna megfojtani
               valakit. Leginkább önmagát. És rettegett attól, hogy véletlenül Annával találkozik.
               Úgy érezte, hogy kisül a szeme. Vágya támadt egyenesen kimenni az állomásra, megvárni
               a hatórai vonatot és végleg, örökre felutazni Budapestre. Ez nem is lett volna
               kivihetetlen. Pénze még maradt bőven budapesti szállóra. Másnap bevásárolhatna és
               felkereshetné Pethő Andort. De a vakmerő tervet elvetette. Szégyellte volna a szökés
               ilyen formáját az öreg Makra előtt. És most eddigi dühös önmardosását mély szomorúság
               váltotta fel. Bánatosan sajnálta, hogy Annára, a bizonyára sértett és
               megbotránkozott Annára, most már soha többé nem gondolhat a zavartalan ábránd
               édességével. Ez volt egyetlen színe, kedvessége, értéke életének, és az éjjel ezt is
               eldorbézolta.</p>
            <p>Dacosan határozta el, hogy csak azért sem kerüli ki a Vargha-üzletet. Elmegy előtte.
               Még be is néz. Hogy az autókereskedő mit gondol, az teljesen mellékes. Ha bosszantja
               a zenebona, majd udvariasan bocsánatot kér és kész. Most már minden mindegy.</p>
            <p>Mikor az üzlethez ért, meglepetten látta annak lehúzott redőnyeit. Megállt, nézte egy
               darabig. Aztán bement a szomszéd tőzsdébe cigarettát venni. Hitelbe, mert nem tudtak
               százast váltani.</p>
            <p>- Mért van lehúzva a szomszédban, Piroska?</p>
            <p>- Nem tetszett hallani? Az üzlet megbukott. Vargháék már nincsenek is itt. A férfi
               még tegnapelőtt elutazott, az asszony tegnap este. A holmijok mind itt maradt
               zálogban.</p>
            <p>- Á, igen. Szegények. Isten áldja meg, Piroska.</p>
            <p>Kint az uccán nagyot lélegzett, megkönnyebbülten. A botrányos éjjeli zenét üres
               ablakoknak adta. Anna már nem volt otthon, a tegnapi búcsú utolsó emlékével utazott
               el. Azért köszönt olyan jelentősen. Akkor már tudta, hogy utazik. Tihamér felvidult.
               Feje nem fájt már. Frissebben ment a kávéház felé. Polgárt kereste. Meg is
               találta.</p>
            <p>- Comment est ce que j’ai retrouvé mon hôtel?</p>
            <p>- C’est moi qui t’ai ramené. Csak azt nem értem, mit akartál azzal a csirkefogó
               Krampóval. Megcsókoltad, pertut ittál vele és örök barátságot fogadtatok. Ott
               aludt?</p>
            <p>- Ott. Nagyobb baj ne legyen. Egyszer én is berughatok. Egyhamar úgysem történik meg.
               Mindenesetre nagyon boldog vagyok.</p>
            <p>- A pénz miatt. Azt meghiszem.</p>
            <p>- A pénz miatt is. De más miatt is, amit éppen te nem fogsz megérteni, öregem.
               Reménytelenül szerelmes vagyok, tehát boldog vagyok.</p>
            <p>Polgár ránézett. És homlokához nyult.</p>
            <p>- A pénz elvette az eszedet.</p>
            
         </div>
         <div type="chapter">
            <head>III.</head>
            <p>A kávésedények tisztán csillogtak a nagy tálcán, a lágytojást símára vasalt
               asztalkendő védte a meghüléstől, a vajat pedig jégtörmelék attól, hogy melege legyen.
               Mértani szabályosságú pirítós szeletek, különböző sütemények, gyümölcsíz. Bőség,
               gazdagság, úri élet. Tihamér ettől a reggelitől érzelmes meghatottságot érzett.
               Felült az ágyban, amelyre külön hálás szeretettel gondolt, olyan jól esett benne az
               éjszakai alvás, és elhatározta, hogy nem száll ki még belőle. Ott fog reggelizni.
               Boldog buzgalommal rendezkedett be az éjjeli szekrény márványlapján. De így fekve,
               félkönyökre támaszkodva, nem ment a dolog. Minduntalan kilöttyentett valamit és
               elhűlve vette észre, hogy a tojás sárgáját lecseppentette a paplan
               patyolatszegélyére. Annyira tisztelte az ilyen előkelő szállót, mint a Gellért, hogy
               valóságos lelkiismeretfurdalást érzett. Végül mégis csak kiült az ágy szélére. Vajjon
               hogyan érezhették magokat kényelemben a trikliniumon a dőzsölő rómaiak? Úgylátszik,
               ehhez egy életen át szokni kell. A törököknek is úgy esik jól az ülés, magok alá
               keresztezett lábbal, ami európai embernek gyötrelmes.</p>
            <p>És reggelizett, boldogan, mohó étvággyal, a Duna felől erős napsütés ragyogott be az
               ablakon. Arra gondolt, amit otthagyott, s a búcsú egyes képei azt a benyomást tették
               rá, hogy hosszú-hosszú évekkel ezelőtt történtek. A cikk, amely a Zoboraljában jelent
               meg s annak egy egész oldalát megtöltötte a nagy szenzációval; a kölcsönkérő, kolduló
               levelek tömege, többnyire eredetiségre törekvő, kényszeredetten szellemeskedő,
               nyersen szemtelen, vagy családkiírtással fenyegetődző hangjukkal; a Sánc-uccában
               személyesen jelentkezők sokasága, akik találmányt akartak elmagyarázni, csalhatatlan
               üzleti terveket hoztak, sőt Monte Carlóba kértek útiköltséget egy holtbiztos
               játékrendszer kiaknázása végett. S mindez mintha még egy másik élet folyamán történt
               volna vele, Frick is nagyon messze volt már képzőművészeti cikkével, amely végül
               mégsem jelent meg, mert Tihamér az utolsó pillanatban észbe kapott; hátha valami
               értelmesebb ember észreveszi benne a csúfságot és csodabogár gyanánt felküldi egy
               budapesti napilapnak, akkor aztán kész a botrány. A rajz maga megjelent, de mivel
               Tihamér a lap tördelése közben közölte a tulajdonossal, hogy semmiesetre sem lép be a
               nyomdába feles társnak forgótőkével, a klisé azonban már elkészült, Frick csak ennyit
               írt alája: «főszerkesztőnk jól sikerült karikatúrája, rajzolta B. T.» Tihamér
               elhatározta, hogy egy példányt megőriz a tréfa emlékéül, de a lapot már másnap nem
               találta sehol a csomagolás rendetlenségében.</p>
            <p>A kisvárostól való válásának egyetlenegy részletét azonban mégis közelinek érezte: a
               gyerekeket. Mind a nyolc osztályban ő tanította volt a szabadkézi rajzot. Majdnem
               háromszáz fiú volt a keze alatt és sohasem únta őket. És csak akkor érezte, milyen
               benső kapcsolat fűzi a nebulókhoz, mikor utolsó óráit tartotta. Minden osztályban
               felköszöntötték, s a naív szónoklatok hallatán, amelyeket sorra az osztályok első
               tanulói adtak le, szerepök fontos tudatában, mind a nyolcszor nedves lett a szeme. A
               legeslegutolsó óra napján sokáig nem tudott elaludni. Ráeszmélt, hogy olyan
               mesterséggel szakít, amelyet már nagyon megszeretett, és haragudott a pénzre, mely
               elvette ettől. S mint a sok baj és küzdelem árán elvált férj, aki súlyos igényeket
               támaszt a második feleség ellen, ő is sokkal mélyebb tartalmat követelt új életétől,
               mint az első pillanatokban. Volt valami ellenséges várakozás hangulatában, mikor a
               vonat elindult vele.</p>
            <p>De ez gyorsan elmúlt, s most kisgyerek módján őrült az előkelő reggelinek, az első -
               és drága - cigarettáknak, a szoba gazdag szőnyegének. Volt saját fürdőszobája is,
               amely előszobájából nyílt, csupa csempe, fehérség, nikkel, valósággal
               szanatóriumszerű, a kényes ápoltság és egészség légkörével. Megeresztette a vizet,
               játékszereknek vette és csavargatta a csapokat, hogy hideget és forrót a saját
               kényúri döntése szerint adagoljon, még mikor benne lubickolt is, hol hűsebbre, hol
               melegebbre vette, hogy kéjelegve tanulmányozza, melyik a kellemesebb. Végül igen
               hosszú gyönyörködés után felállt a kádban és folytonos csavargatással fokozatosan
               hidegebb tusst eresztett magára, mígnem táncolt és boldogan fogát csattogtatta a
               jéghideg zápor alatt. A bolyhos lepedőben dörzsölködve, lihegve, hatalmas frisseséget
               érzett, szeretett volna fiatal fákat tövestül kirángatni. Ekkor megcsördült a
               telefon.</p>
            <p>Pethő jelentkezett.</p>
            <p>- Halló, öregem, Isten hozott. Jól utaztál?</p>
            <p>- Köszönöm, jól. Éppen öltözködöm.</p>
            <p>- És mi a programmod?</p>
            <p>- Semmi. Tőled teszem függővé.</p>
            <p>- Helyes. Nekem tárgyalásaim vannak kettőig, addig töltsd el valahogy az időt.
               Kettőkor megkereslek a hallban, elmegyünk a Hullámfürdőbe. Ott lesz a feleségem és a
               lányom, nagyon fognak örvendeni.</p>
            <p>- Igen. Nagyon köszönöm. Előbb ebédeljek?</p>
            <p>- Dehogy ebédelj, az Istenért. Ott fogunk ebédelni, a fürdőben igen jól lehet enni.
               Pénzed van?</p>
            <p>- Van, hogyne, köszönöm.</p>
            <p>- Hát vegyél valami jó fürdőtrikót, ha nem hoztál. Nincs szükséged semmire? Helyes.
               Én most sietek tárgyalásra. Kettőkor a hallban, szervusz, Tihácskám, a
               viszontlátásra.</p>
            <p>Ez a «Tihácskám» idegenül érintette. A nevét így még nem becézték soha. De vállat
               vont. Elkezdett öltözni. Volt már újonnan vásárolt holmija, a Róth-üzletből való. A
               legjobb zefir-ingek, amelyeket az üzlet fel tudott mutatni, fehér vászonruha, fehér
               betétes sárga cipő. Vadonatúj tetőtől-talpig. Babos csokornyakkendőjét tökéletesen
               tudta megkötni a tükör előtt. Aztán elindult hazulról. Terhesnek találta a sok
               lépcsőn lemenni, de megfigyelte, hogy a felvonó ajtajánál többen várakoznak, az ajtó
               kinyílik, ezek bemennek és úgy használják a felvonót, mintha azon lemenni természetes
               dolog volna. Bizonyára visszaélnek azzal, hogy betegeket lefelé is szokott szállítani
               a lift. Menetközben aztán eszébe ötlött, hogy ez a lemenés alighanem törvényes. Ő is
               odaállhatott volna és lemehetett volna.</p>
            <p>- Nem szégyelled magad, te vidéki? - gondolta csúfondárosan és boldogan.</p>
            <p>Mint a csínytevő diák, odament a felvonóhoz, mikor a földszintre ért. Beszállt.
               «Harmadik», - vetette oda a kezelőnek. A harmadikon kiszállt, várt egy pillanatig,
               tanulmányozta a helyzetet, megnyomta a liftkérő gombot, figyelte az emeletjelző kis
               körök kivilágosodó színjátékát, belépett a kitáruló ajtón és dölyfösen vitette magát
               lefelé. A felvonó szekrényének falán tükör lógott. Odapillantott s önmagának elegáns
               mását látta benne. Ezt a vonzó embert még mindig nem szokta meg egészen. Ravaszul
               odakacsintott neki a tükörbe. A volt rajztanár, most elegáns úriember, ugyanolyan
               ravaszul visszakacsintott.</p>
            <p>- Hol a legközelebbi borbély? - kérdezte a portást.</p>
            <p>- Van borbélyunk a házban, nagyságos uram.</p>
            <p>Megmutatták neki az irányt. Ez a borbélyüzlet is pazar volt és gazdag. Új életéhez
               tartozó, helyeselhető, nekivaló. A segéd angolul beszélt a szomszéd székben ülő
               szappanhabos úrral. Valaki pedig most távozott és németül köszönt. Tihamér széleset
               lélegzett. Megcsapta az előszele valaminek. A világvárosnak, a nemzetközi életnek.
               Majd neki is lesznek külföldi ismerősei. Ha aztán elutaznak, talán levelezni is fog
               velük. Közvetlen híreket kap távoli városokból. Láthatatlan fonalak fogják kötni a
               külső világhoz. Esetleg két ember New Yorkban, vagy Stockholmban találkozik
               egymással, s egyik így szól a másikhoz: «Ne mondja, ismeri Balog Tihamért Budapesten?
               Én éppen most kaptam tőle levelet.» Balog Tihamér eddigi létének befalazott börtöne
               helyett a földgömbön fog élni.</p>
            <p>- Fejmosást méltóztatik, nagyságos uram?</p>
            <p>- Lehet.</p>
            <p>Miért is ne lehetne? Annyi az ideje, amennyit akar, órája nincs, többé nem is lesz
               órája. Az a pengő, vagy akármennyi, nem számít. Milyen szép az élet. A borbély
               nekiesett a fejének, hatalmas habot vert rajta, gyúrta, nyomkodta, döfködte a
               fejbőrét fürge ujjaival, majd a mélyen hátrahajolt fej alá forróvizes tálat tartott s
               a hajzatot gondosan átöblítette.</p>
            <p>- Főnnel parancsolja szárítani?</p>
            <p>Tihamér nem értette a kérdést.</p>
            <p>- Amivel akarja.</p>
            <p>Valamit bekapcsoltak valami kapcsolóba, a borbély olyan szerszámot vett a kezébe,
               mint egy bádogból való játékpisztoly. Ebből búgva áradt a forró levegő a lucskos
               hajzatra. Szárította. Aztán kevés brillantin következett, csak úgy módjával. Fésülés,
               törölgetés, kefélés, simítás, ásszolgája, nagyságos uram. Tihamér felkelt a székből
               és remekül érezte magát, fejének üdesége szétszaladt egész lényében, mint a
               vérkeringés. Egészségesen kialudta magát, s most ez a frissülés külön ajándék gyanánt
               még jó közérzetét is jobbá tette. Mikor kilépett a szálló kapuján, úgy érezte magát,
               mint a világ ura. S valóban ő volt a világ ura. A mindenség teljesen rendelkezésére
               állott, mert lehetőségei felülhaladták vágyait.</p>
            <p>Most hova? Mindegy volt neki. Magával hozta ugyan új életébe azt az elhatározást,
               hogy mihelyt Pesten lemosta magáról az út porát, azonnal elmegy a Szépművészeti
               Múzeumba, de ezt mindjárt holnapra halasztotta. A Szépművészeti Múzeum már gondos
               figyelmet, mesterséget, bírálatot, értékelést jelent. Ma ez mind nem kell még. Csak
               a tétlen lézengés, a csupasz lét játszi szemlélődése, ma csak bámészkodni akar és
               minden korlát nélkül érezni azt az elemi boldogságot, hogy van. Átsétált a hídon és
               nézegette a pestieket. A másik oldalon sok olyan fiatal nőt látott, aki apró
               vászonzsákot szorongatva sietett a budai oldalra. Nem volt nehéz kitalálni, hogy ezek
               fürdőholmit lógatnak a kezökben és a Hullámfürdőbe sietnek. Mind erősen festett arcot
               hordtak. Némelyik ügyesen csinálta, némelyik ábrázatának meg nem felelően és
               rikítóan. «Mal maquillée», - jutott eszébe a francia kifejezés. És Kolozsvárra
               gondolt, a diák-korabeli Clujra, ahol a nők sokkal erősebben festették magokat, a
               lila, kék és piros színek vad alkalmazásával, sőt oláh tisztek arcán is gyakran fel
               lehetett fedezni a mesterséges kék árnyékocskát a szem alatt, vagy a kendőzés rózsás
               sejtelmét az orrlyukakon. A kendőzés története fordult eszébe. Valaha sokat olvasott
               ehhez, mert egyetemi nyomora idején sóvárgó vágyat érzett az előkelők fényűzése
               iránt: a Rajztanárképző toprongyos növendéke, foszlottújjú kabátban, keshedt talpú
               cipőben a Nemzeti Múzeum könyvtárában egiptológiai díszművek műmellékleteiben
               tobzódott és hosszasan szemlélte a Nefretete műremekként festett szemöldökeit, vagy
               felgyújtott képzelettel olvasta, hogy a Tizián-kori Velencében volt olyan
               divathullám, mikor a merészebb hölgyek brokát ruhadereka szabadon hagyta a
               félmellet, s ők keblök hegyeit gondosan megfestették kárminpirosra. A rokokó
               szépségtapaszainak pikáns művészi elmésséggel alkalmazott fekete pettyeire is
               gondolt, valamint a császárságbeli Róma erősen festett rabszolgafattyaira. Mind-e
               gondolataihoz történelmi meggondolások kapcsolódtak, mert mikor belekezdett a
               műtörténet izgalmas szépségeibe, érezte, hogy stílusok fejlődését és belső értelmét
               történelmi háttér nélkül nem értheti meg, éhesen olvasott tehát mindent azok alatt az
               órák alatt, amelyeket leckeadással nem tudott értékesíteni. És most arra gondolt,
               hogy az élet egyensúlya mindig ide is, oda is rak a billegő mérlegre. Ha Bizáncban
               elfajult a kendőzés, akadt bazileusz, aki dinasztiát alapított a képrombolásra és a
               rideg katonaerkölcsök ápolására, és ha a renaissance-hölgy enyhe pirossal színezte a
               köldökét, Firenze megrezdült Savonarola mennydörgésétől. Tihamér számára az a
               bölcsészeti felfogás volt a legrokonszenvesebb, hogy a világ úgy van jól, ahogy van,
               mert másként nem lehet. A perspektívában azt tanulta, hogy a nézőpontból kiinduló
               sugaraknak és az ábrázolandó tárgy körvonalainak metszéséből csak egyetlen megoldás
               sülhet ki. Igy van ez a világgal is. Ő ezt úgy fogalmazta magának, hogy mindenkinek
               mindig igaza van. Az impresszionistának is, mert ő a Szajna felett tejfehér ködöt
               lát, noha az nincs ott. A pointillistának is, mert ő színes pontok egyvelegével tudja
               kifejezni magát. A jóhiszemű kubistának is, mert az neki meggyőződése. De a
               rosszhiszeműnek is, mert ő olyannak született, hogy hazudnia és csalnia kell. Tehát
               igaza van a papnak is, aki a szószéken hevesen becsmérli a divat hóbortjait, de annak
               a szöszke, kövérkés süldőlánynak is, aki ott riszálja magát a tulsó oldalon, mert
               részint így óhajt tetszeni valakinek, részint fél, hogy barátnői lenézik, ha nem
               tudja követni az általános divatot. Mindenkinek igaza van, a nap erősen rásüt a
               Dunára, az élet még soká tart, s a gazdagságnál és békességnél semmisem jobb
               világon.</p>
            <p>A pesti oldalon balfelé fordult partmentén. Nézte a Dunát, amelynek szőke jelzője
               értelmetlennek tetszett előtte. Ón és gyöngyház tündöklő és mégis tompa keverékének
               tetszett a nagy vízfelület színe, és épp oly kevéssé szőke, mint ahogy Bécset járt
               emberek tanúságtétele szerint a «blaue Donau» színében szemernyi kéket sem lehet
               felfedezni. S erről eszébe jutott az utazás. Igen, nagyot fog utazni, ha majd
               elintézte a hagyaték dolgát, sietni nem kell, senkit sem kerget a tatár. Majd szép
               kényelmesen, andalító őszi időben kel útra, hogy megnézze Velencét és Firenzét
               legelsősorban, amelyeket könyvből és képről már annyira megtanult. A doge-palotát
               pontosan le tudja rajzolni most is, fehér-rózsaszín testét, alacsonyra szabott
               árkádjait, jobbharmada szabálytalan ablakrajzát pontosan tudja, a másik oldal
               irányában a két magas oszlopot is, s a vonalaik között idelátszó Orologio képét, vagy
               ellenkező irányban a Sóhajok hídját úgy ismeri, mint a tankönyv. Colteoni, a San
               Marco rézlovai, amelyek valaha cirkuszt díszítettek Bizáncban, a Ca’Doro, ez mind az
               övé, és Firenzében is a Palazzo Vecchio, vagy Fra Angelico klastrombeli képei, vagy a
               dóm és a Baptisterio kapuinak rézábrái, ezek mind-mind úgy viszonylanak hozzá, mint
               testvérhez a külföldön született testvér, akit személyesen még sohasem láthatott.
               Most majd láthatja. S ha régebben néha úgy elfogta a képtelen és teljesíthetetlen
               utazási vágy, hogy a fogát csikorgatta belé, most, mikor a teljesíthetlenség
               valószínűséggé változott, ugyanez a vágy fenevadból megfogható pillangó lett. Majd
               ősszel, gondolta nyugodt örömmel, milyen szép lesz és jó lesz.</p>
            <p>Közben mendegélt a part vasrácsa mentén és pillantását megkapta a Lánchíd. Ennek a
               kecsesen lebegő alkotmánynak remek rajza mindig elragadta. Mindig új gyönyörűségnek
               találta és nem tudott betelni vele. A felső ív hármas lejtése s hozzá komponálva az
               alsó ív fínom, szelíd ellenvonala a két hídpillér közbeiktatott erejével mindig azt a
               benyomást keltette benne, hogy a jó alkotásokat hasznosan lehet elemezni, de a
               műremek ott kezdődik, ahol az elemzésnek vége, ahol a műremek értékelésébe már
               beleszól a megfoghatatlan. A kép most is úgy meghatotta, hogy fel kellett volna
               jajdulnia élvezetében, vagy legalább sóhajtva megköszönni, hogy ez a híd van a
               világon. S rögtön mellette a Várhegy gyönyörű képe, a királyi palota, a Halászbástya
               és a tornyok grafikája... milyen áldott az élet, hogy ezt teremtette és látni
               adta...</p>
            <p>- Jól van, te falusi kislány Pesten, - mondta magának vidám gúnnyal.</p>
            <p>Aztán befordult a Belváros felé. Koronként megfigyelt valami furcsa arcot. A
               Dorottya-utca sarkáról hosszasan nézett egy kerékpáros küldönc után, aki erősen előre
               hajolva taposta a pedált és a háta annyira meggörbült belé, hogy egyszerűen két körön
               ülő kérdőjelnek tetszett, mint ritka alkalma a jellemzés szerencsésen egyszerű
               lehetőségének. Erről eszébe jutott az a torzrajz, amelyet a Simplicissimusban látott
               egyszer: ez nem állott többől, mint egy álló elipszisbe rajzolt hosszúkás
               keresztből, de látszólagos egyszerűsége mögött a jellemző vonalakat összegező és
               végelemző hosszú munka látszott, s olyan pokoli rosszmájúsággal ábrázolt egy
               holdvilágképű, vékonyszerű, puffadt valakit, hogy hosszú ideig el lehetett
               bámészkodni rajta. Tihamér általában úgy találta, hogy az emberek mind nevetséges
               elrajzoltságot hordanak arcukban, s alapjában elég olcsó dolog ezzel csúffá tenni
               őket.</p>
            <p>Némelyik kirakat előtt megállott. Nézegette a kényelem és fényűzés kellékeit. Nem
               mintha bármit is venni akart volna. Saját lakása nem volt soha, teljes életében a más
               rozzant és vacak bútorai között lakott, esze nem is szokta meg arra az ösvényre
               befordulni, amely tárgyak vágyához vezet. De szerette szemét mulattatni és ízlését
               úgy dolgoztatni, mint rágcsáló állat kalitkában a fogait. Nyakkendőket nézett és
               némelyiket kegyetlenül kinevette, másikat idegenkedve jó színötletnek találta, a
               harmadikat szeretetteljes mosollyal jutalmazta. Egy bőráru kirakatban női táskákat
               nézett és megvallotta tájékozatlanságát. Semmit nem tudott a divatról és asszonyi
               dolgokról, csak azt, hogy ez óriási terület, amelyen csupán a szín és vonal érzékével
               boldogulni nem lehet; az anyagnak, százféle olyan anyagnak, amelyet még csak nem is
               látott soha, saját jelleme van, tapintása, hullása, hajlása. A különböző elemek
               összeválogatása szédítő lehetőségeket adhat. Az öv bőre, a kalap szalmája, a cipő
               vászna, a ruha selyme, kreppje, bársonya mind ezerféle kombinációt nyujt, ezt még meg
               kell szorozni a szabás, a «kreáció» változataival, ez mind ahhoz a nőhöz, alakjához,
               hajszínéhez, korához viszonyítható, aki hordja, mert ezt az egész jelenséget el kell
               helyezni egy «intérieur» keretében, ott a bútorzat minden darabjának ugyancsak színe
               van, rajza és anyaga, fa, vászon, selyem, fém és minden egyéb... Balog Tihamér vidéki
               rajztanár visszarettent attól, hogy a gyalogjáró mellett gépkocsiból kiszálló hölgy
               megjelenéséről önmagának véleményt kockáztasson.</p>
            <p>Pedig ez a hölgy világoskék valamit hordott a fején és sötétzöld huzatú kocsiból
               szállott ki. Ez a két szín úgy csikorgott együtt, mint a villa kaparása a
               porcellántányéron. Erős illat lógott utána: száraz, kesernyésen üde és nagyon
               kellemes, Tihamér számára teljesen ismeretlen. Íme, a finom élethez ez is
               hozzátartozik: megjelenéshez, egyéniséghez, alkalomhoz kellő illatot választani igen
               nagy tudomány, vagy ha úgy tetszik, művészet lehet. Ő ehhez nem ért a világon semmit.
               A kölnivizet egyetlen illatnak ismeri. A borbélytól. Pedig olvasott valamit arról,
               hogy az orosz kölnivíznek külön árnyalata van, s bizonyára még egyébfélét is
               gyártanak tucatszámra. És van, aki mindet megkülönbözteti, aki ezen az illaton felül
               még százat ismer, kedvel, ki nem állhat, gondosan mérlegel, kicserél. Az ilyen - akár
               férfi, akár nő - gazdagnak és előkelőnek született, s az illatok nyelvét, amely élete
               egyik lényeges részét teszi, éppen úgy megtanulta kicsi kora óta, mint ahogy angolul
               megtanult.</p>
            <p>A hölgy bement a Zserbóba. Bizonyosan határozott céllal. Tudta, hogy milyen
               süteményt, vagy milyen italt fog kérni. Ehhez sem ért semmit a világon. Kisvárosi
               vendéglőhöz szokott, annak szokványos étlapján ételműveltsége nem terjedt túl. Ha fel
               kellene írnia mindazokat az ételízeket, amelyeket ismer, vajjon mennyit tudna
               feljegyezni? Negyvenet-ötvenet. Pedig van bizonyára sokszorta több. És vannak
               emberek, akik mind ismerik, akik töprengve keresik az éppen alkalmasat, hosszú
               tanácskozást tartanak a pincérrel és mint francia regényekben olvasható, aggodalmas
               gondot fordítanak az egyes italok kiválasztására, részletesen latolgatván a borok
               évjáratát is. Neki a pezsgő egyszerűen pezsgő és ujján megolvashatná az alkalmakat,
               mikor ínyének része volt ennek a szénsavas zsibongásnak mulatságában. Milyen
               hallatlanul gazdag és érdekes dolog lehet mindezt jól ismerni, ruhaszabást, illatot,
               ételt, italt, cigarettát a legfinnyásabb stílusérzékkel kiválasztani, egyszóval
               milyen felemelő dolog lehet finoman élni és az egészet művészetté emelni. Ilyen
               elmélkedések útján eszmél rá a szegény sorban tengett vidéki ember arra, hogy milyen
               sokat mond Polgár Bódog kedvenc kifejezése, a «savoir vivre».</p>
            <p>Megállt egy fényképészkirakat előtt, amely egy kapualj két oldalán az előkelőség
               tárlataiként díszlett. Csupa miniszter és arisztokrata. A politika országos nevei,
               hercegek, grófnék, híres tudósok, mágnáskisasszonyok. Azok a tündöklő lények, akikről
               a kisvárosi képzelet mintegy más bolygó álomvilágának alakjairól tűnődik. Ezek mind
               itt élnek Budapesten, egyik-másik talán most halad el a túlsó gyalogjárón, a tarka
               kirakatok mentén. Az idelátszó ablaksorok mögött talán éppen ezek egyike lakik és
               amit ott él, az nem kieszelt romantikus történet, hanem valóságos hétköznap. Ezek
               járnak egymáshoz, felhívják egymást telefonon, egymásba szeretnek, haragszanak és
               békülnek, elmennek együtt vacsorázni, aztán valamelyik tánchelyiségben zenét
               hallgatnak, udvarolnak, pletykáznak és táncolnak. Operába mennek és lóversenyre,
               fényképeiket látni a hetilapokban nevök aláírásával. Ők az úgynevezett Társaság. Az
               úgynevezett tout Budapest. Híres közéleti urak, arisztokraták, nagy művészek és
               diplomaták. Ők azok, akik tudják azt a sok minden tudnivalót, ők tárgyalhatják a
               divat finom változatait, ők ismerik a közrendűek előtt ismeretlen ételek és italok
               árnyalatait. Ők lebegnek a reális élet felett azokban a légies fellegekben, ahol már
               minden művészet: a kesztyűtől kezdve az elmés megjegyzésig. Micsoda bámulatos érzés
               lehet ebben az életben résztvenni, hozzátartozni, a finnyás életszükségletek
               válogatásában átszellemülve és úgyszólván testben is életművészetté válva, csak azt
               tudni és élni, ami finom, ízléses és szellemes. Parlagi módon kifejezve: milyen jó
               lehet benne lenni a Társaságban.</p>
            <p>Jó lehet, de szíve nem szorult el a vágytól. A társadalmi emelkedés vágya sohasem
               emésztette. Kisember fiának született, családja még csak köznemesi rangot sem
               hordott, anyai ágon semmit sem tudott nagyszüleiről, apai nagyapja, úgy rémlett,
               kádármester volt valaha Kolozsvárott, itt családfája meg is szűnt és bizonyára
               elkeveredett a falusi nép névtelen sokaságával. Hogy valaha előkelőbb lehetne, mint
               amilyen, az soha nem fordult meg a fejében. S ha most a Társaságról gondolkodott az
               előkelő arcképek sora előtt, nem a személyek, hanem elképzelt életformájuk varázsa
               hatott reá. Jókedvűen vállat vont. Mindegy, hogy kit ismer és kit nem. Az a fő, hogy
               pénze van bőségesen és hogy megtanulhatja mindazt, ami a szép életet teszi. Egy fínom
               női arcra még visszanézett, azt mondta rá, hogy Isabella d’Este, aztán kiment a
               kapualjából az utcára.</p>
            <p>Meg kellett volna találnia a váciutcai korzót, ahol főiskolai éveiben sohasem fordult
               meg, de eleget hallott és olvasott róla. A forró júliusi délben a korzó nem volt
               sehol. Gyér közönség tért ki egymásnak a szűk gyalogjárón. A kirakatokat is megúnta
               már itt. Befordult találomra egy sarkon. Néhány ház multán állatkereskedést talált,
               de ebben nem sok érdekeset: kis zöld, meg kék papagályokat, egy unatkozó fehér
               macskakölyköt és egy tartályban piciny, seszínű halakat. A papagályok párosával
               üldögéltek léceiken, s erről Anna jutott eszébe. Vajjon hol lehet most és mi történik
               vele. Behúnyta szemét a kirakat előtt álldogálva, úgy rajzolta maga elé a kedves
               arcot. Az üzlet bukása után aligha költözhettek máshová, mint Budapestre, míg a férfi
               valami újabb elhelyezkedést nem talál. De hogyan keresse őket? Szénásszekérben nem
               lehet varrótű után kutatni. Itt jár talán az asszony a szomszéd utcában, de millió
               ember között elvétik egymást ebben az irdatlan nagy városban. Lehet, hogy soha nem is
               látja többé az életben. S egyszer majd úgy fog meghalni, szívében a régi-régi emlék
               elmosódó édességével. Fáj ez? Nem. Az olyan lélek, amely elesettnek és árvának
               született, s az életben mindig csak lemondani tanult, legmélyebb szintjén szerény és
               alázatos.</p>
            <p>Aztán visszasétált a part felé, s mivel már elfáradt a hosszú kószálásban, betért a
               kioszk árnyékot igérő fái közé. Mendegélt a ropogós kavicson és találomra leült egy
               üres asztalhoz. Onnan a fák között láthatta a Vigadó homlokzatának egy részét. Igen,
               nagyon szép, Pollak-rajz, tiszta stílus és szerencsés arányok. Csak éppen
               érvényesülését veszi el az eléje épített kioszk. Ahogy a Bazilika elől is nagy
               építkezések veszik el a levegőt. A városokat, - így elmélkedett Tihamér a már hideg
               fekete mellett, amelyet megkívánt, - művészek és hivatalnokok építik. Általában az
               élet minden tényét ezek ketten végzik el, sőt általában az egész emberiséget erre a
               két főágra lehet felosztani: hivatalnokokra és művészekre. S ez nem foglalkozások
               megkülönböztetése, hanem lelki alkatoké. Van vezérigazgató, aki nem hivatalnok, hanem
               művész. Pénzügyőri szemlész is van és tábornagy is van ilyen. Viszont festő is akad,
               aki nem művész, hanem hivatalnok. Még jó festő is van ilyen. Mi hát akkor a két ember
               között az alapvető különbség? Hosszasan és buzgón mérlegelte a meghatározást, s úgy
               döntött végül, hogy az embert a képzelet teszi, az emberek elhatározó különbségét
               pedig az, hogy ez a hol erősebb, hol gyengébb képzelet a szabadságot szereti-e, vagy
               a szolgaságot. Megtörténik, hogy a művész a maga képzeletének szabadságával megalkot
               egy arányos épületet, teremtő érzékkel odaszerkeszti a rendelkezésre álló térbe, ahol
               a gyönyörködő szem számára a kellő távolság, a szemlélet akadálytalansága megadja
               neki a művészi életet. Ekkor jön a hivatalnok, aki csak a képzelet rabságát szereti:
               úgy szerkeszti és csoportosítja az újabb építkezési engedelmeket, hogy az alkotás
               elől a levegőt elfojtsa. Azzal az erőszakkal, amely a szabadságnak ellensége. De
               történhetik fordítva is. A hivatalnoklelkű szobrász olyan művet tervez a térre, amely
               oda nem illő stílusával és goromba arányaival az egész teret agyonnyomná. De akkor e
               művészlelkű hivatalnok az illetékes ügyosztályban hevesen nemet mond s a szobrot nem
               engedi odaállítani. Ebben így megállapodott önmagával és meg volt elégedve. De
               mosolygott is. «Esztéta a mellényzsebben», - mondta önmagát csúfolva. És fizetett is,
               mert ideje letelt. Gyalog már nem is igen érhetett haza két órára.</p>
            <p>- Hol találok itt taxit? - kérdezte a főpincértől.</p>
            <p>- Ahogy ki tetszik menni az épületből, balra.</p>
            <p>Könnyedén beült a rozoga taxiba és bemondta a Gellért-szállót. Magában elismeréssel
               tünődött az élet kényelméről. Milyen olcsó és gyors dolog ez: az ember siet valahová
               és íme: mesebeli terüljasztalkám gyanánt pár fillérért ott a gyorsaság, csak inteni
               kell neki. És mialatt hátradőlt a nyitott ülésen, gondolatai az öreg Zámbó körül
               kalandoztak, mint mostanában már nem először. Próbálta meghatározni, hogy mi az, amit
               az elköltözött vénember iránt érez. Első ösztöne természetesen a hála volt, de ha
               meggondolta, hogy az öreg aligha szánta neki a vagyont, nem tudott az igazi
               háladatossággal eltelni. Ha a föld alatt nyugvó holttestnek hatalmában állana,
               bizonyára felháborodott önzéssel venné el tőle a pénzt, s még a Buda felé zörgő taxit
               is megállítaná most, hogy az óra ne ketyegjen tovább és ne fogyassza a pénzt, mert az
               az ő pénze. De a halottak tehetetlenek, s ezért nincs igazuk. Annak van igaza, aki
               él, gazdag és ennek örvend. Az örömmel nem lehet vitatkozni. Igyekezett maga elé
               idézni az elholtat, akit egyszer látott volt életében. De noha arcokra sokáig és
               kitűnően szokott emlékezni, a multból most csak homályosan jelentkeztek a hajdani
               emlék vonásai. Alacsony, zömök, hajlott hátú öreget látott maga előtt, de csak
               tartására emlékezett, az arc vonásai üresen maradtak. Rossz és rideg volt az
               öregember hozzá, a nyomorgó diákhoz, aki éhségről panaszkodott. Sajnálta az éhestől a
               pénzt. És íme, Isten lenyult az égből és rendet csinált: elvette a fösvény agg pénzét
               és odaadta a szegénynek.</p>
            <p>A szálló előcsarnokában Pethőt még nem találta ott. Leült és nézegette a jövő-menő
               embereket. Legjobban egy különös koponyaalkatú fiatalember ragadta meg figyelmét.
               Ennek olyan magas feje volt, amilyet emeletesnek szoktak csúfolni, amellett oldalról
               igen szélesnek, szemközt igen keskenynek látszott az arca. A különös fej annyira
               érdekelte Tihamért, hogy céltalan járást-kelést tettetve kétszer is elment mellette
               és mulatságos csodálkozással vette szemügyre. A fiatalember is várt valakit, idegesen
               lézengett és ha megállt szék, vagy asztal mellett, nyugtalanul dobolt ujjaival. A
               forgóajtó minden mozdulatára felfigyelt.</p>
            <p>Mikor Pethő néhány percet késetten megérkezett, kitűnt, hogy az emeletesfejű
               fiatalember is őt várta. Keresztezte útját és megszólította.</p>
            <p>- Bocsánatot kérek, ügyvéd úr... - kezdte alázatosan.</p>
            <p>- Mi tetszik? - szólt Pethő nyersen.</p>
            <p>- Csak huszonnégy órát kérnék, ügyvéd úr, tessék belátással lenni, hiszen elmondtam
               már, hogy...</p>
            <p>- Sajnálom, - vágott közbe Pethő - most nem érek rá hivatalos dolgokat tárgyalni.
               Hogyan jutott eszébe, hogy idejöjjön?</p>
            <p>- Az irodában a kisasszony azt mondta, hogy...</p>
            <p>- Az irodában a kisasszony majd megkapja tőlem a magáét, ha fecseg. Haladék pedig
               nincs, azt már megmondtam.</p>
            <p>Kurtán elfordult tőle és indult, de az elébe állott megint. Könnyes volt a szeme.</p>
            <p>- Ügyvéd úr, csak egy kis emberséget kérek, - mondta reszkető ajakkal - mert én...
               én... mindenre el vagyok szánva.</p>
            <p>- Hagyjon nekem békét és ne molesztáljon, nem értette?</p>
            <p>És otthagyta a faképnél. Az reménytelenül, tehetetlenül vállat vont. Szája vonaglott.
               Pethő arca viszont nyomban ragyogóan nyájasra változott.</p>
            <p>- Szervusz öregem. Milyen remekül nézel ki! Remélem, nem régen vársz. Gyere, már
               mehetünk is. A feleségem és a lányom már ott vannak a fürdőben.</p>
            <p>- Ki volt az a kétségbeesett ember?</p>
            <p>- Senki. Alperes. Holnap végrehajtják.</p>
            <p>- Nem lehetne rajta segíteni valahogy?</p>
            <p>- Segítsen az ügyvédje. Én a felperest képviselem. Hát mi újság, hogy érzed magad,
               mivel töltötted a délelőttöt?</p>
            <p>Beszélgetve haladtak a felvonó felé. Az első emeleten kiszálltak, Pethő jól ismerte a
               járást, keresztülvágott mindenféle helyiségeken, Tihamér csak haladt mögötte.</p>
            <p>- Vettél jó fürdőruhát magadnak?</p>
            <p>- Azt bizony elfelejtettem. De majd kapok talán itt is.</p>
            <p>- Látod, látod. Pedig figyelmeztettelek. Biztosan elbámészkodtál a nőkön, nem a
               vásárláson járt az eszed. Most is mintha szórakozott volnál, nem?</p>
            <p>- Az a hosszúfejű fiatalember nem megy ki az eszemből, aki haladékot kért tőled az
               előcsarnokban.</p>
            <p>- Miért nem megy ki az eszedből?</p>
            <p>- Úgy megsajnáltam. Milyen ügye van annak?</p>
            <p>- Kis ügy. Holnap reggel nyolcig száztíz pengőt kell szereznie, különben elviszik a
               holmiját. Nyugodjál meg: fog szerezni száztíz pengőt. Ezek mind ilyenek. Lusták és
               hanyagok, míg aztán a körmükre ég. Akkor elvesztik a fejüket, rimánkodnak, kapkodnak,
               kétségbeesnek, ahelyett, hogy a nyakukba vennék a várost és pénzt szereznének. Tudod,
               mennyivel kezdődött ennek az ügye? Harminc pengővel. Nem járt pénz után, hagyta magát
               perelni. Hencegett és nevetett. Mert ilyen kicsi, de a költségek megnőttek és most
               már a sarokba szorult.</p>
            <p>- Harminc pengő nőtt meg száztízre.</p>
            <p>- Kétszázhúszra, öregem. De ha a felét kifizeti, nem hajtatom végre. Ezt sem érdemlik
               meg az ilyennek. Haszontalanok és rendetlenek.</p>
            <p>Mindezenközben már jegyeket is vásárolt Pethő, már előre is ment. Most fürdőtrikót
               szerzett Tihamérnak.</p>
            <p>- Nézze meg jól a nagyságos urat, - mondta egy hatalmas vállú, félmeztelen
               alkalmazottnak, aki műbirkózónak tűnt fel - igen fontos vendég, ezentúl ide fog
               járni. Úgy szolgálja ki, mintha engem szolgálna ki.</p>
            <p>Aztán kabinokat kaptak, levetkőztek. Együtt mentek fel a híres, nevezetes fürdőbe, a
               kőlépcsőn. S annak tetején kitárult Tihamér előtt a hullám, amelyről annyit
               olvasott, de még nem látta sohasem, legfeljebb valamelyik magyar film jeleneteiben,
               vagy a képes hetilapokban. Első benyomása olyan nyüzsgő és tarka volt, hogy nem tudta
               rögtön felfogni. Meg kellett állnia, hogy a mozgalmas kép keretet kapjon eszméletében
               és lecsillapodjék. Pethő megállt vele és felsőbbségesen tekintett körül, az
               idegenvezetők saját külön gőgjével, akik a mutogatott tájakat, múzeumokat,
               műtárgyakat, palotákat magántulajdonuknak tekintik az idegen előtt. Tihamér
               elragadónak találta a medencét, amelynek kék csempéje az ízléses fényűzés bűvöletét
               jelentette számára. A kék medence zöldesen áttetsző vizében, amely a bársony Brueghel
               kósza sejtelmét keltette benne, a fürdőruhák heves színpettyei mozogtak, vibráltak,
               táncoltak. És nők voltak itt, szent ég, csupa fürdőruhás női termet, rengeteg
               hemzsegő, hajladozó, nyujtózkodó test, egyetlen tömeggé válva, amely vonaglott,
               mintha Rubens Utolsó Itéletének testtömege száz és száz színt öltött volna. Fiatal
               férfi számára, aki ezt még így, a kellős közepén állva, nem látta, varázslatos és
               bizsergő izgalmat jelentett ez, amelytől nagyot nyelt, mert hirtelen száraznak érezte
               a nyelvét. Tanácstalanul kapkodta tekintetét, mint túlságosan dús karácsonyfa előtt a
               gyermek: egy magas termet haladt el mellette, fekete selyemtrikóban, amely
               felháborítóan gyönyörűvé rajzolta az aktot s ő lelkendezve követte volna tekintetével
               a délceg csípő ringását, de szemét elkapta két hát, derékig teljesen meztelen,
               úgyhogy meghökkent tőlük, de az egyik visszafordult, s ekkor tűnt ki, hogy elől az
               agyafúrt fürdőjelmez teljesen fedi azt a termetet, amelyet hátul teljesen fedetlenül
               hagy. De máris máshova kellett néznie, a siklódeszkán sikoltó kacagással most
               csúszott le egy fehér-lila csíkos ruhájú, fiatal leány, légiesen vékony sellő és nagy
               loccsanással csobbant bele a vízbe. Ahonnan lesiklott, ott egy sötétkék trikós
               fiatalember állott és valami hangos vidámságot kiáltott a sellő után; ezen a
               fiatalemberen akárkinek megakadhatott a szeme, olyan arányossá edzette tagjait a
               sportélet és olyan egészségesen barnává sütötte a nap. Egyszerre valami búgás
               hallatszott, s reá válaszul a közönség boldog mozgalma és sikoltozása, a medence vize
               háborogni kezdett. A mesterséges hullámok játékosan csapkodták a nyüzsgő testeket,
               amelyek a víz mozgásával együtt hajladoztak és táncoltak, a színfoltok még remegőbben
               vibráltak, a kiabálás, pacskolás, prüszkölés általános lármája együtt áradt a
               víztömeggel, a szemlélő tekintet nem is tudta az egészet felfogni, csak a kép száz
               részlete cikázott előtte hebehurgya tódulásban: egy merülő női váll gömbölyű
               fehérsége, egy gyöngyöző vízfodor fehéren-zölden pezsgő rajza, egy tempót csapó,
               hosszú és erős férfikar, egy piros fürdősapka, amely most merült a víz alá, vékony
               gyermekleány, aki a lépcsőfokon állva, most értette bele a vízbe egyik lába hegyét
               kényes balletmozdulattal, egy fejest ugró fiatalember napsütötte íve a levegőben.</p>
            <p>- Gyere oda az asztalokhoz, már látom a feleségemet.</p>
            <p>Nagy ernyők alatt asztalok sorakoztak a kőpart fensíkján. Tomboltak itt a színek,
               piros, kénsárga, zöld fürdőköpenyek, nyári szövetek hangosan virágos mintái
               libegtek, tarkállottak köröskörül. Egyes asztaloknál ettek, másutt kártyáztak, oldalt
               fekvő székeken testek hevertek.</p>
            <p>- Szervusz Piroska. Rég itt vagytok? Bemutatom neked Balog Tihamér barátunkat.</p>
            <p>Tihamér félszegnek érezte magát fürdőtrikójában. Torznak tetszett neki a társadalmi
               meghajlás és kéznyujtás így félmeztelenül. De fürdőruhát viselt az a hölgy is,
               akivel most megismerkedett. Testes, de jól rajzolt lény volt a Pethő felesége, a
               pillantás, amely gyorsan végigfutott rajta, megfigyelhette egyenes és jóvonalú
               lábszárait.</p>
            <p>- Ó, nagyon örvendek, Bandi már nagyon sokat beszélt magáról. Foglaljon helyet.
               Hogyan érzi magát Pesten?</p>
            <p>Semmitmondó beszélgetés indult köztük, amely a nyájasság üres mondataiból állott.
               Tihamér döcögve felelgetett, az asszony vakmerő fürdőruhája kissé zavarba hozta.
               Mályvaszínű, kötött jelmez volt ez és két darabból állott: egy igen kevés anyagból
               szabott nadrágocska volt az egyik darab, alig több, mint egy afféle cache-sexe, a
               másik darab pedig alakban óriási pápaszemhez hasonlított, amelyet Pethőné két keblén
               hordott. A hasa teljesen mezítelen maradt közben. Viszont ujjain igen sok volt a
               gyűrű, csuklóin rengeteg aranyperec csörömpölt, fülében nagy gyémántfüggőket hordott,
               világosszőke haján mályvaszínű gumisapkát, lábán mályvaszínű gumicipőt. Ehhez a
               mályvaszín fantáziához valami csikorgó és fájdalmat okozó feltűnéssel járultak
               cinóbervörösre festett körmei. Ezek a körmök állandóan mozogtak, kalimpáltak,
               motoszkáltak, mert Pethőné mindúntalan a haját igazgatta. A cinóber és a mályva
               mintha fuldokló dühvel sikoltoztak volna egymásra.</p>
            <p>- Daisy hol van? - kérdezte Pethő.</p>
            <p>- Hátul römiznek a gróffal.</p>
            <p>- Akkor szólok neki, lehetne ebédelni.</p>
            <p>Pethőné átvetette egymáson fehér lábszárait, vigyázva, hogy a nagy, színes ernyő
               árnyékának birodalmán belül maradjon. Nyilván hadat üzenve az általános napbarnította
               divatnak, bőre fehérségét óvta.</p>
            <p>- Mondja, Balog, mit csinált maga az urammal? Teljesen megfőzte. Még nem is hallottam
               emberért így lelkesedni.</p>
            <p>Tihamér elpirult és hebegett. A szótára nem állott készen ilyen alkalmakra, mikor
               szemtől szembe erőteljesen magasztalják.</p>
            <p>- Mert ő nagyon tartózkodó ember, - folytatta Pethőné - nehezen melegszik. Magáért
               azonnal odavolt. A lányomnak is mértéktelenül rajongott magáért. Na, már itt is
               jönnek.</p>
            <p>Pethő hozta a leányt egy úr kíséretében. A leány, Pethő Daisy, ugyanolyan szabású
               fürdőruhát viselt, mint az anyja, de méregzöldet, ami elég jól simult erősen lesült
               testszínéhez s a cinóbervörös körmöknek sem túlságosan mondott ellen. Határozottan
               szép lánynak lehetett mondani. Magas volt, mint anyja, - a családfőt mind a ketten
               félfejjel múlták felül, - de sokkal vékonyabb. Szemöldököt nem hordott, annak
               borotvált helyét gondosan megvont, vékony fekete ív jelezte. Igen hosszú, zöld
               üvegszipkát tartott a szájában és beszélgetés közben sem vette ki.</p>
            <p>- Maga a mesebeli csoda? Apámmal már nem lehet érintkezni, csak magát emlegeti
               folyton. Vladi, mutatkozzál be.</p>
            <p>- Gróf Medem Vladimir, - mondta a férfi, ösztövér, majdnem girhes, fáradt tekintetű,
               nyírottbajszú ember.</p>
            <p>Pethő külön nyomatékosan megismételte a nevet:</p>
            <p>- Gróf Medem, jó pajtásunk. Orosz arisztokrata. Velünk eszel, Vladi?</p>
            <p>- Lehet, - felelte a gróf fáradtan, aztán Tihamér felé fordult - te most jöttél?</p>
            <p>- Igen, most jöttem, - válaszolt Tihamér meglepetve.</p>
            <p>Pethő pincérért csettintet. Hideg marhahúst rendelt mindenkinek. De a leány rögtön
               tiltakozott és maga rendelt magának paradicsomsalátát, mustárt és egy konyakot. S
               aztán új cigarettára gyujtott a régin, azt eldobta és az újat belegyömöszölte a zöld
               szipkába.</p>
            <p>- Vladinak olyan pokoli disznaja van, hogy meg lehet őrülni tőle. Két joker nélkül el
               sem indult. Maga kártyázik, Balog?</p>
            <p>- Nem. Legfeljebb huszonegyest, ötévenként egyszer. És egy kis bridget, gyengén.</p>
            <p>- Hát majd mi megneveljük. Dögölj meg.</p>
            <p>Ez egy szúnyognak szólt, amely Daisy felső combjára telepedett. A lány hatalmasat
               csapott tenyerével a combjára. Aztán szélesen szétterpesztette két lábát és
               figyelmesen vizsgálni kezdte combja belső oldalát. Mozdulataiban annyi volt a
               brutális szemérmetlenség, hogy Tihamér határozottan zavarba jött. Ez kissé sok volt
               neki és feszélyezte; már nem tudott hova nézni, hogy fedetlen hasat ne lásson. Az
               orosz arisztokrata is zavarba hozta a rögtöni tegezéssel. Az orosz különben Pethőnét
               is tegezte és Piroskának szólította. Mikor hozták az ételt, Pethő villogó szemmel
               esett neki. Megint úgy evett, hogy mintegy megölte és felfalta az ételt, vérszomjas
               tigris gyanánt. Daisy csak piszkált a paradicsomsalátában, balkeze villájával,
               jobbkezében akkor is füstölgött a cigaretta.</p>
            <p>- Weber báró akar köszönni, - mondta Pethőné - nézz balra.</p>
            <p>Pethő egy pillanatra abbahagyta a marhahús kegyetlen marcangolását. Kedvetelten
               végignézett leányán, majd feleségét mustrálta végig, mint a rabszolgakereskedő. S
               aztán Tihamérnak intett.</p>
            <p>- Két fess nő, mi?</p>
            <p>- Ó, igazán, hogyne...</p>
            <p>- Tavaly, barátom, példátlan eset történt Lussinban. Három díj volt a
               szépségversenyen. Abból ezek kettőt vittek el. Egyiket a feleségem, másikat a
               leányom.</p>
            <p>Tihamér illendően csodálkozott és bólogatott. Pethő kéjesen megnézte még egyszer mind
               a két nőt. Szeme irányán látszott, hogy a nők termetének részleteit veszi szemügyre:
               látni lehetett, mikor nézi a kebleket és mikor a csípőket. Volt valami ijesztő ebben
               a szinte szemérmetlen szemlében, amely mintha tenyésztett állatok húskondícióját
               mérlegelte volna. Daisy nagyot szívott a cigarettából.</p>
            <p>- Jó, hogy nem volt ott Gyöngyös Terka művésznő, mert akkor a harmadikat is elvittük
               volna.</p>
            <p>- Daisy, az Isten szerelmére, - szólt Pethőné - Balog mit fog gondolni?</p>
            <p>Daisy nevetet. Hörpintett a konyakból.</p>
            <p>- Mit gondolhat? Nem tudja, miről van szó. De én megmondom. Gyöngyös Terkáról azt
               mondják, hogy az apám metressze. De apám konokul tagadja. Anyám reméli, hogy nem
               igaz. Igen jó macska, azt meg kell adni.</p>
            <p>Pethő végzett a marhahússal. Kivett egy csomó fogpiszkálót, egyet a szájába döfött, a
               többit zsebretette.</p>
            <p>- Csak ti beszéljetek. Én most mazagrant fogok inni. Tihamér, igyál te is egy
               mazagrant.</p>
            <p>Tihamér megköszönte és bólintott. Nem tudta, mi az a mazagran. De megtanulta
               mindjárt. A pincér nagy, talpas poharakat hozott, tele apróra tört jéggel. Erre
               ráöntött egy pohárka rumot, majd megtöltötte forró feketével. Ebből egészen hideg,
               különös, kellemes zamatú fekete sült ki. Nagyon ízlett Tihamérnak. Rögtön szeretett
               volna még egyet kérni, de restelte mohóságát. Pethő hanyatt vetette magát a fonott
               széken, élvezte jóllakottságát és most már a külvilág felé fordult figyelmével.
               Egyenként megmagyarázta Tihamérnak, akiket látott. Bankigazgató, képviselő, híres
               színésznő, gyáros, külföldi diplomatáné, herceg, kokott, ezredes, államtitkárné.
               Tihamér seregestül hallotta önteni az olyan neveket, amelyeket már gyakran olvasott
               ujságban. Tout Budapest - mondta magában. De Daisy lebiggyesztette a száját.</p>
            <p>- Nincs ma itt egy lélek sem.</p>
            <p>Aztán elküldte a grófot cigarettáért. Pethő felhasználta az alkalmat és ismét
               hangsúlyozta asztaltársuk grófi mivoltát.</p>
            <p>- Orosz menekült arisztokrata. Az apja a cárnak volt hadsegéde. Szörnyű gazdagok
               voltak. Igen régi, híres család.</p>
            <p>Daisy ivott a konyakból és szárazan szólt közbe:</p>
            <p>- Különben egy vasa sincs, engem szeretne elvenni, de közben az asztal alatt a mama
               lábát tapossa.</p>
            <p>Pethőnek ez tetszett. Nevetett és rávert leánya asztalon heverő kezére.</p>
            <p>- Ne beszélj ilyen zöldeket. Anyád csak nevet szegényen.</p>
            <p>- Na, csak vigyázz. Mama megőrül a grófokért, ezt jól tudjuk.</p>
            <p>Az apa ezen még jobban nevetett. A gróf kisvártatva megjött a cigarettával, ekkor ő
               szólította fel, hogy hozzon estilapokat. Az orosz szótlanul sarkonfordult és ment
               ujságot vásárolni. Daisy felállott. Lustán kiegyenesedett, mint a sokat pihent
               állat.</p>
            <p>- Hát én megyek és megmártom magam. Balog, maga nem jön?</p>
            <p>- Dehogy nem, szívesen.</p>
            <p>Ment a leány nyomában. Az egyenesen az ugródeszkához lépdelt, annak a végén
               hátranézett.</p>
            <p>- Én mindig egyszerre ugrom be, de magának nem muszáj.</p>
            <p>Térdét meghajlította kissé, vállát előre szegte s lendületet vett két meglóbált
               karjával. Fejest ugrott a vízbe, elég jó tartással. A vízben mindjárt előbukkant és
               hanyatt fordult. Tihamér akkor már az ugródeszka végére lépett.</p>
            <p>- Na lássuk, mit tud, - kiáltotta Daisy.</p>
            <p>Tihamér hosszú, jólívelt fejest ugrott. Pontosan a leány mellé célozta magát. A
               medence már nem volt olyan tele, mint előbb. Felbukkant ő is mindjárt. S látta a
               Daisy arcán az elismerést. Úszni kezdtek mind a ketten, lassú és erős csapásokkal,
               elfekve a vizen. De a szűk medencéből csak néhány tempóra futotta. Már oda is értek
               a falhoz. Megkapaszkodtak, a fal mentén mentek tovább, míg lábuk talajt ért. Ott
               megtelepedtek, csak fejük látszott ki egymás mellett a vízből.</p>
            <p>- Nem is képzeltem, hogy maga ilyen jól ugrik. Hogy általában sportol, azt gondoltam,
               csak nem tudtam, mit.</p>
            <p>- Nem sportolok. Az úszás az egyetlen, amit csinálok. De ebben is inkább csak az
               ugrándozást szeretem. Sokat járok, azaz jártam, uszodába, ott megszokja az ember. De
               az úgynevezett sport, az nem kenyerem.</p>
            <p>- Csodálom. Jó izmai vannak és nincs hasa. Ez nem sporttól van? Hogyan csinálja?</p>
            <p>- Sehogyan. Nem törődöm magammal. Élek bele a világba.</p>
            <p>- Nem tenniszezik? Nem vív? Nem evez? Nem boxol?</p>
            <p>- Fogalmam sincs egyikről sem. A boxolást meg éppen útálom. Nem szeretem, ha az
               emberek verekszenek. A természetem nagyon békés. És talán lusta is vagyok az
               ilyesmihez.</p>
            <p>- Hát én bizony nem vagyok lusta. És jól boxolok. Hasznos dolog. Már megtörtént, hogy
               éjszaka egyedül flangáltam az utcán és valami pitiáner szemtelenkedett velem. Kapott
               tőlem egy horgot. Mámor volt nézni, ahogy nekidőlt a falnak és jajgatni kezdett. Maga
               mit csinált volna?</p>
            <p>- Elszaladtam volna.</p>
            <p>- Csakhogy az nem nagyon férfias.</p>
            <p>- Nem. De a fontosabb nem az, hogy férfias legyek. Hanem, hogy ne üssenek agyon. Ha
               kés van az útonállónál, nálam pedig nincs, akkor a box, meg a férfiasság nem ér
               semmit. Általában túlságos sokszor van olyan helyzet, amikor a férfiasságot nem
               lehet használni.</p>
            <p>A szép Daisy arcán csalódás tükröződött. Kissé kicsinylően vetette oda:</p>
            <p>- Mondjon egyet.</p>
            <p>- Kérem. Mondok egyet. Én a középiskolát Kolozsvárott végeztem. A nyolcadik osztályt
               ismételnem kellett, mert akkor jöttek be az oláhok és én nem tudtam a nyelvet. Az
               ösztöndíjamat is elvesztettem, mert megbuktattak. Csak úgy tudtam tovább tanulni,
               hogy magyar családok összeadtak valami pénzt. Az érettségit nagynehezen letettem, de
               képtelennek éreztem magam, hogy ott tanuljak tovább. Elhatároztam, hogy átszököm
               Magyarországra. A határig eljutottam valahogy. Biharpüspökinél aztán megkíséreltem a
               szökést. A csendőrök megfogtak és bevittek valahova. Hárman voltak és nekem estek.
               Mit csinálhattam a férfiasságommal? Rettenetesen megvertek.</p>
            <p>- Komolyan? Megverték?</p>
            <p>- Meg. Orromon, számon jött a vér, két fogam meglazult és egy ujjam kificamodott.
               Mind a három oláh lihegett a fáradságtól, míg ilyen alaposan ellátták a bajomat.
               Közben folyton azt mondogatták, hogy én sem fogok megszökni többet, egy életre
               elveszik tőle a kedvemet. Aztán kikergettek a sötét országútra, mert éjszaka volt és
               még egyet utoljára belémrúgtak: menjek visszafelé, amerre látok. Elindultam sajogva,
               véresen, széttépve. Mit csináltam volna eddig a férfiasságommal? Az most
               következett.</p>
            <p>- Hogyan?</p>
            <p>- Úgy, hogy elbújtam egy szénakazalba, egy álló napig étlen-szomjan ott rejtőzködtem,
               aztán a következő éjjel csak azért is átszöktem. Észrevettek ugyan megint, de már
               későn. Utánam lőttek, nem találtak. Szolnokon aztán segítettek rajtam a kórházban.
               Röntgent is kaptam: három bordámon látszott repedés.</p>
            <p>- Jaj de rémes.</p>
            <p>- Rémes volt, de most már nem is jut eszembe. Most csak azért beszéltem el, mert maga
               férfiasságot követelt volna ebben a helyzetben is.</p>
            <p>- Nem ilyen helyzetre gondoltam. Ez kivétel.</p>
            <p>- Kivétel. De még sok kivétel van. Egyszer, mikor már főiskolás voltam, olyan
               nyomorba kerültem, hogy kitettek az ágyból, mert nem tudtam fizetni az ágyrajárásért
               és éheztem. A ligetben aludtam egy lócán. Mikor világosodott, járkálni kezdtem.
               Lumpoló társasággal találkoztam, férfiak, nők vegyesen, vagy hatan-nyolcan. Italosan
               kiáltoztak, nevettek és falatoztak, mert valami utcai árusnál rengeteg virslit
               vásároltak össze. Valahonnan egy kóbor kutya került oda. A lábak között
               csetlett-botlott és leste az ennivalót. Én is olyan éhes voltam, hogy már szinte
               sírtam dühömben. Megálltam és néztem a csoportot. Egyik fiatalember meglátott és
               megkérdezte, éhes vagyok-e. Bólintottam. Erre nevetett és azt mondta a többinek: «ide
               nézzetek, remek versenyfutás következik. Ki fog győzni, az ember, vagy a kutya?
               Fogadásokat kérek!» Nagy nevetés keletkezett. Fogadni kezdtek. Akkor ez a
               fiatalember kezébe vett egész marék virslit, megszagoltatta a kutyával és miután
               többször meglóbálta, messzire eldobta. Azt hiszi, férfias maradtam? Nem. Versenyt
               futottam a kutyával. Egyszerre értünk oda. De sok volt a virsli, jutott nekem is. A
               lumpok majd megszakadtak a nevetéstől. Tessék. Férfiasság. Várnom kellett volna, míg
               elájulok az éhségtől? Szóval ez is kivétel, úgy-e? Hát még tudok mondani száz ilyen
               kivételt. Mit tud maga az életről, kisasszony? Semmit.</p>
            <p>- «Kisasszony»? Csak nem fog engem kisasszonynak szólítani?</p>
            <p>- Nem helyes? Kérem, csak szóljon, meg fogom köszönni. Nem igen ismerem a divatos
               társasági formákat.</p>
            <p>- Lássa, maga sem tud az életről semmit. Szólítson egyszerűen Daisynek. És legyen
               jóban velem, én nagyon rendes haver vagyok.</p>
            <p>- Haver?</p>
            <p>- Pajtás, - nevetett Daisy, - ha úgy jobban tetszik. Mondom, hogy keveset tud az
               életről. Még az elemi kifejezéseket sem. Majd megneveljük. Apám szólt már a ma este
               miatt?</p>
            <p>- Még nem szólt. Miről van szó?</p>
            <p>- Ma estére néhány vendéget hívtunk a maga tiszteletére. Félkilenc, szmoking.
               Megismertetjük a legközvetlenebb barátainkkal. Délután apámnál lesz az irodában.
               Egész napját elfoglaltuk, úgy látom. Nem sok?</p>
            <p>- Ó, dehogy... Ki vagyok tüntetve. De nem voltunk már eleget a vízben? Mozogni is
               kellene. Ússzunk?</p>
            <p>- Itt ugyan nem sokat lehet, ebben a Csészényi-fürdőben, ahogy elnevezték. De már
               integet is apám. Ha elszívta a szivarját és elolvasta az ujságait, nem marad tovább
               egy percet sem. Ez a mindennapi fürdése. Azt hiszem, soha még ezt a vizet a
               lábujjával nem érintette.</p>
            <p>Felmentek az asztalhoz. Az orosz gróf már nem volt sehol.</p>
            <p>- Öltöznünk kell, Tihácskám. Könnyű a nőknek, de nekünk komoly dolgaink vannak még.
               Ja igaz, estére úgy készültünk, hogy nálunk vacsorázol. Félkilenc, szmoking. Van
               szmokingod?</p>
            <p>- Van. Csináltattam még kutyafuttában, mielőtt utaztam.</p>
            <p>- Helyes. Most üdvözöld a hölgyeket és gyerünk.</p>
            <p>Húsz perc mulva már taxiban ültek. Pethő visszatért feleségére és leányára.
               Termetöket és fürdőruháikat magyarázta valami különös csámcsogással, mintha szájában
               forgatná a kívánatos testeket. Tihamér még mindig nem szokta ezt meg, még mindig
               zavartan és megütközve hallgatta az előadást. Közben elérkeztek a Bálvány-utcába. Itt
               volt a Pethő irodája. Az ajtón egész sor réztábla egymás alatt. Vegetalia kft. Első
               Magyar Kálisó Termelő rt. Főbérlők Országos szövetkezete. A «Főbérlő» szerkesztősége.
               És még egynéhány.</p>
            <p>- Ez mind én vagyok, - mondta Pethő dölyfösen, mialatt ügyfelét betessékelte.</p>
            <p>Két szobán mentek keresztül, ott zsúfolt asztaloknál alkalmazottak dolgoztak. Az
               iroda, amely semmit sem hasonlított a Tihamér emlékeiben eddig előfordult ügyvédi
               irodákhoz, a nagyüzem benyomását keltette. A párnás, zöld ajtó mögött, ahol a
               legutolsó szoba tárult ki, Tihamér meglepetve nézett körül. Ilyen jó barokk-bútort
               keveset látott.</p>
            <p>- Tetszik a bútor? Nevetséges olcsón vettem. Ha az ember utánanéz, megszorult
               alakoktól árverésen potomáron lehet szerezni ilyet. Daisyvel is megnézettem, neki
               nagyon jó ízlése van, már mágnások is elismerték. Én is szeretem a renaissanceot.</p>
            <p>- Ez inkább barokk.</p>
            <p>- Hát barokk. Mindig összetévesztem. Foglalj helyet, Tihácskám, parancsolj cigarettát
               és térjünk a tárgyra. Látod, ez az aktacsomó, amit előre kikészítettem, ez mind te
               vagy. Ha akarod, apróra átnézheted, de ha únod, elmondom az egészet
               összefoglalva.</p>
            <p>- Inkább mondd el.</p>
            <p>- Helyes. Tehát megörökölted az öreg Zámbó vagyonát. A leltározás még mindig nem
               teljes, a hagyatékot lepecsételte a hatóság. Ennek külön örvendek, hiszen te még nem
               ismersz engem. Egy idegen ügyvédről elvégre azt is feltételezhetnéd, hogy a haláleset
               után gyorsan szétnézett a lakásban és mit tudom én... amit hamarjában lehetett...</p>
            <p>- Nem, kérlek, ilyet ne mondj, én ilyet senkiről nem tételezek fel.</p>
            <p>- Kérlek, emberek vagyunk, mindenki vigyázzon a magáéra. Akármilyen szőrszálhasogató
               ellenőrzést fogsz gyakorolni további dolgainkban, én sohasem leszek megsértve. De
               hogy visszatérjek: ha majd megnézed boldogult bátyád otthonát, látni fogod a
               pecséteket. Már én is csak úgy láttam. Én akkor a Kékesen tartózkodtam. Oda kaptam a
               házvezetőnőtől a táviratot. Mire megjöttem, már ott voltak a pecsétek. De ez nem
               fontos, én nagyjából tudom, hogyan állt az öreg... Akarsz valamit kérdezni?</p>
            <p>- Igen. Hogyan nézhetted át az öreg annyi esztendei levelezését, ha mindent
               lepecsételtek?</p>
            <p>- Helyes kérdés. Jobb lesz mégis előlről kezdenem. Bátyád az Ilona-utcában lakott,
               Budán, már húsz esztendeje...</p>
            <p>- Igen. Ott jártam nála.</p>
            <p>- És húsz esztendeje volt egy házvezetőnője, bizonyos Tulcsikné. Ezek úgy gyűlölték
               egymást, hogy azt érdekes volt nézni. Soha nem értettem, miért maradtak mégis
               együtt. Mikor az öreg meghalt, Tulcsikné teljesen egyedül volt mellette. És elkezdte
               keresni a végrendeletet. Ott volt a kasszakulcs, fiókkulcs, szekrénykulcs, minden.
               Tulcsikné nem talált végrendeletet. Tudniillik remélte, hogy az öreg őrá is
               hagyakozott, ha egyáltalában végrendeletet csinált. Mikor nem talált semmit, lecsukta
               a lakást a halottal együtt és elment a bankba, hogy megnézze a széfet. Az öreg
               ugyanis széfet tartott a Hitelbankban. Azt gondolta a vénasszony, hogy talán ott a
               végrendelet. De a bankban nem engedték meg neki, hogy belenézzen a széfbe. Hiába is
               engedték volna, én pontosan tudom, mi van abban a széfben. Végrendelet nincs.
               Tulcsikné szóval hazament. Tudta, hogy van az öregnek két nagy ládája, tele régi
               írásokkal. Ezeket a régi írásokat mind berámolta a saját szobájába. Akkor telefonált
               a közjegyzőnek, mert tudta, hogy Zámbó melyik közjegyzővel van összeköttetésben. A
               közjegyző azonnal kocsiba ült, kiment a halotthoz, értesítette a rendőrséget, az én
               irodámat, satöbbi. A továbbiak már a rendes hivatalos úton mentek. De a két láda
               levelet nem pecsételte le senki. Mihelyt megjöttem, mindent átnézettem. Így jöttem rá
               a te létezésedre. Tisztán látsz mindent, nem?</p>
            <p>- Nem. Egyáltalában nem látom, mit akart ez a Tulcsikné?</p>
            <p>- Pedig ez nyilvánvaló. Ő azt állítja, hogy az öreg még életében ígért neki tízezer
               pengőt hűséges szolgálata fejében. Valószínű, hogy ez nem igaz, de mindegy, ő
               mindenesetre állítja. Mikor az öreg meghalt, ő rögtön elkezdett végrendeletet
               keresni, nyilván azzal a szándékkal, hogy ha ő nincs benne a végrendeletben, akkor a
               végrendeletet egyszerűen elégeti.</p>
            <p>- És hátha így is történt?</p>
            <p>- Kizárt dolog. De ha így történt is, ez most már a dolgokon nem változtat.
               Végrendelet nincs, az örökös te vagy. Tulcsikné megtámadhat, az igaz. De a
               legrosszabb, ami történhetik, az, hogy kifizetjük neki a tízezer pengőt.</p>
            <p>- Hátha igényt tart az egész hagyatékra? Jogász nem vagyok, de azt képzelem, hogy
               sokat kellemetlenkedhetik. Az ilyen hagyatéki pöröket, úgy tudom, a végtelenségig el
               lehet húzni.</p>
            <p>- Először a te ügyvéded én vagyok, tehát a végtelenségig húzni nem lehet. Másodszor
               Tulcsikné nem tarthat igényt az egész hagyatékra, mert én levelet vettem tőle, hogy
               neki Zámbó tízezret ígért. Ennyi eszem volt. De légy nyugodt, ez tízezerbe sem kerül,
               én majd kiéheztetem addig, amíg beéri kétezerrel. A hagyatékra nem tarthat igényt
               senki. Rokon sincs, csak te. Jótékonysági, vagy más ilyen testület nem fog fellépni,
               az öreg még koldusnak sem adott soha két fillért sem. Egyházi célokra sem ígért,
               hiszen az egyházi adó miatt örökösen lármázott és majdnem végre kellett hajtani. Én
               mindenesetre lenyomoztam, ígért-e valaha is valakinek valamit, már amennyire az
               ilyesmit le lehet nyomozni. Szóval vedd úgy, mintha a pénz már a zsebedben volna.</p>
            <p>- Ez biztos?</p>
            <p>- Annyira biztos, hogy megveszem tőled készpénzért a hagyatékot, ha akarod. Adok érte
               háromszázezer pengőt. Báresz geld.</p>
            <p>- Négyszáznyolcvanezret háromszázezerért, - nevetett Tihamér - az sovány ajánlat.</p>
            <p>- Nagyon is méltányos. Mire a hagyatékot átveszem, leéghet a ház, megbukhatnak
               iparvállalatok és részvényeik nem érnek semmit. A kockázat mégis csak megvan. De
               hagyjuk, ezek csak viccek. Pénzt bármikor kaphatsz tőlem, addig is, míg átveszed az
               egészet. A Gellértből csak küldesd ide nyugodtan a heti számlát. Nem kell dobálnod a
               pénzt, de úri módon élhetsz. Amíg engem látsz, ne félj. A hivatalos lépésekkel nem
               úntatlak, én mindig idejében megmondom, ha személyesen kell valahova menned. Csak
               most elvben akarok tisztázni valamit. A hagyaték áll a következőkből. Van az
               Ilona-utcai ház. Van egy bérház a Csikágóban, afféle proletárkaszárnya, az nagyon jól
               hoz. Vannak értékpapírok. Van valami készpénz is. És van bőven ékszer.</p>
            <p>- Ékszer? Minek kellett az öregnek ékszer?</p>
            <p>- Zálogban maradt nála. Gyakran adott ki pénzt erős kamatra. De szerette is az
               ékszert. Nem adta ki a kezéből, otthon tartotta. A készpénzt sem szerette bankban
               tartani. Előszedegette, fogdosta, rakosgatta. Az ékszert csurgatta egyik markából a
               másikba. Tapogatta és forgatta a drágaköveket. Általában furcsa ember volt. Imádta az
               üzletet. Nem egyszer mondta nekem: «doktor úr, ma sokkal jobban érzem magam, mert két
               jó üzletet kötöttem.» Azt is mondta egyszer: «ha mindennap köthetnék még öt jó
               üzletet, akkor elélnék én száz évig is, sohasem kellene nekem orvos.» De hogy e
               tárgyról beszéljek, javaslatot akarok neked tenni a hagyaték dolgában. Szerintem az
               Ilona-utcai házat meg kell tartani. Átigazíttatod saját gusztusod szerint,
               csináltatsz bele központi fűtést, fürdőszobát és garázst. Kis kert is van hozzá, azt
               rendbe lehet hozni. Ott kitűnően ellakhatol. A többit, szerintem, mind készpénzzé
               kell tenni, a készpénzt pedig ügyesen forgatni kell. Kihozhatsz belőle húsz
               százalékot is, ha jól megy. De tíz-tizenkettőt egész könnyen.</p>
            <p>- Hogy-hogy forgatni?</p>
            <p>- Kihelyezzük, Tihácskám. Kihelyezzük. Kiadjuk megszorult embereknek.</p>
            <p>- Kamatra? De öregem, nem uzsora ez?</p>
            <p>Pethő Andor megvetően legyintett.</p>
            <p>- Ezek olyan beszédek. Hogy mi az uzsora, azt én tudom. Én vagyok a jogász.
               Kihelyezed a pénzt és írást veszel nyolc százalékról. A többi az én dolgom.</p>
            <p>- Jó, jó, de mégis érdekel, hogyan jön ki ebből tizenkét százalék, vagy pláne
               húsz?</p>
            <p>- Az nagyon egyszerű. Nézd. Van egy péküzlet. A pék megszorul. Sürgős forgótőke
               kellene neki, különben megakad. Pedig az üzlet jól megy, kétségtelenül jövedelmez
               tizenöt százalékot. A pék jön pénzt kérni. Erre azt mondod, hogy szívesen belépsz
               társnak a cégbe, de csak ha kétségtelen biztosítékot kapsz, hogy a befektetett tőkéd
               csakugyan ilyen jól jövedelmez. A biztosítékot megkapod, azt nyugodtan rám lehet
               bízni. Szabad neked egy jólmenő üzletben részesnek lenned, ha van hozzá tőkéd?
               Természetes, hogy szabad. Sőt, jót is teszel vele, mert ha nem lépsz be társnak, a
               cég esetleg megfullad. Hát hol itt az uzsora?</p>
            <p>- Ha így fogjuk fel, nem mondom...</p>
            <p>- Na látod. Persze, hogy így fogjuk fel. Itt mindenki jól jár. A péküzlet nem
               kénytelen lehúzni a redőnyt, mert segítünk rajta. Te jól keresel, aránylag kis
               befektetéssel. És én is megkapom az ügyvédi munkáért a magamét, elvégre ebből élek.
               És mint látod, elég jól élek. Szóval elvben, azt hiszem, egyetértünk. Tudod,
               szeretem előre tisztázni a dolgokat, akkor nincs félreértés. Most ezeket a dolgokat
               még írd alá, aztán mára végeztünk is.</p>
            <p>- Mik ezek?</p>
            <p>- A hagyatéki eljáráshoz szükséges dolgok. Csupa formaság. Blanketták, mint látod.
               Mindenesetre nézd meg valamennyit, azt mindig jó tudni, hogy mi az, amit aláírsz. Az
               ember aláírásban sohasem lehet elég óvatos. Mikor aláírsz, ne higyj a legjobb
               barátodnak se. Még nekem se. Mert légy meggyőződve, hogy nálam jobb barátot nem fogsz
               találni. Tessék a töltőtoll.</p>
            <p>Tihamér kezdte átfutni az eléje rakott dolgokat. Csakugyan formaságok voltak.
               Odakanyarította nevét a szükséges helyekre.</p>
            <p>- Köszönöm. Mára végeztünk. Már tudniillik a hivatalos ügyekkel. Este nálunk
               vacsorázol. Tudod mit: nyolckor légy készen, érted megyek és felfuvarozlak magam.
               Legfeljebb még beszélgetsz egy kicsit a hölgyekkel. Estig mi a programmod?</p>
            <p>- Semmi. Lézengek, nézegetek! Tanulom Budapestet.</p>
            <p>- Budapestet? Hiszen te itt végeztél. Itt laktál.</p>
            <p>- Öt évig. De az egészen más város volt. Hónapok elmúltak anélkül, hogy a
               Belvárosban, vagy a Dunaparton megfordultam volna. Ezzel a Budapesttel én most kezdek
               ismerkedni. És el vagyok tőle ragadtatva. Szóval nyolckor várlak.</p>
            <p>- Úgy van. Ami pedig a jövőt illeti, egyszersmindenkorra: én mindenben
               rendelkezésedre állok. Ha központi fűtés kell, én hozom neked a legjobb és legolcsóbb
               vállalkozót. Ha vizum kell, elküldöd az útleveledet, én mindent elintézek. Ha
               valakivel meg akarsz ismerkedni, telefonálsz nekem, másnapra már szállítok valakit,
               aki bemutat. Ha állásba akarsz helyezni valakit, nekem mindenütt a világon van
               ismeretségem. Egyszóval csak azt mondhatom, hogy ne félj, amíg engem látsz. Erre
               parancsolj, ez külön kijárat, egyenesen a lépcsőházba. Szervusz, Tihácskám.</p>
            <p>Az utcán eszébe jutott, hogy uzsonnázni kellene, még pedig aludttejet. Kevés dolgot
               kedvelt annyira, mint az aludttejet. Mendegélt tehát, hogy arravaló kávéházat, vagy
               tejcsarnokot keressen. Az Erzsébet-téren úgy látta, hogy ott a fák között alkalmas
               lesz uzsonnázni. Éppen be akart fordulni, mikor hirtelen ólommá vált a lába. Ott jött
               a gyalogjárón vele szemközt Anna. A vér az arcába szökött. S mikor az asszony
               közelért hozzá és szintén megállott, még mindig nem tudta hasznát venni beszélő
               képességének. Csak pirulva vigyorgott és a száját tátogatta.</p>
            <p>- Nini, Balog, - mondta az asszony nyájas melegséggel és nyugodtan - maga mit csinál
               Budapesten?</p>
            <p>- Én felköltöztem ide. De mit csinál itt maga, nagyságos asszony?</p>
            <p>- Én is felköltöztem ide. Milyen mulatságos véletlen ez a találkozás. Errefelé van
               dolga?</p>
            <p>- Most akartam ide bemenni uzsonnázni. És a kedves férje hogy van?</p>
            <p>Anna kissé habozott. El is pirult.</p>
            <p>- Nem tudom. Külön élünk. Én most állás után szaladgálok. Nem képzeli, milyen
               rettenetes nehéz most állást kapni. Reggeltől estig futkosni és este reménytelenül
               hazamenni. Mindenütt csak ígéret. Mindegy, valahogyan majd csak lesz.</p>
            <p>Búcsúzni készült s már kezdte nyujtani a kezét. De Tihamér kapott a szón.</p>
            <p>- Várjon csak... Állás... Talán én tudok valamit csinálni.</p>
            <p>- Maga? Hogyan?</p>
            <p>- Van olyan befolyásos ismerősöm, aki éppen az előbb kínálta fel, hogy ha valakit el
               kellene helyezni...</p>
            <p>- Kérem, nagyon lekötelezne, ha tudna segíteni. Nem tudom ugyan, van-e jogom kérni
               erre, de...</p>
            <p>Tihamér lelke, rajongása, titka felszaladt a szájába a szívéből. De csak egyetlen
               ügyefogyott szóvá tudott formálódni.</p>
            <p>- Ó...</p>
            <p>- Megpróbál tenni értem valamit?</p>
            <p>- Boldogan. Ma este éppen az illetőnél vacsorázom. Hol értesíthetem, ha lesz
               valami?</p>
            <p>- Nekem most nem lehet telefonálni. De talán én hívhatnám magát.</p>
            <p>- Hogyne. A Gellértben lakom. Holnap reggel már talán tudok mondani valamit. Ha
               megmondja, mikor hív fel, otthon leszek. Mondjuk, kilenckor?</p>
            <p>- Köszönöm szépen. De most rohanok, a Deák Ferenc-utcában kell felkeresnem egy
               házgondnokot és máris elkéstem. Szívből köszönöm és viszontlátásra.</p>
            <p>Anna eltűnt, mint egy látomás. És ő csak ekkor tudta megnézni. Fehér vászonruha volt
               rajta. De valami szín is. Mi volt az a szín? Tihamér még megvárta, míg a fehérruhás
               alak eltűnik az utcasaroknál, akkor behúnyta a szemét és igyekezett visszaidézni az
               előtte álló asszony képét, hogy azt a színt az emlékképen megkeresse. Igen, mellső
               zsebében volt az a szín, onnan kandikált ki egy fűzöld, babos-mintás zsebkendő
               csücske. De a fűzöld színnél sokkal élénkebb volt a szempár emléke. Csendes, szelíd
               mosoly felelt neki, mikor most kérdően nézett a szempár emlékébe. Most már mehetett
               volna uzsonnázni. De nem mozdult. Csak állt a gyalogjárón és nézett maga elé
               meghatott, elgyönyörödött arccal. És most egyszerre összerezzent, majdnem
               felkiáltott. Most ébredt tudatára az Anna megjegyzésének. «Külön élünk».</p>
            <p>Külön élnek. Talán válnak is. Hiszen akkor az egész világmindenség megváltozott.</p>
            
         </div>
         <div type="chapter">
            <head>IV.</head>
            <p>Anna gondolata betelepedett lelkébe s annak fenekére süllyedt. A felszínt ideig óráig
               más képzetek is elfoglalhatták, de csak áthaladtak a tó tükrén, s az úszkáló
               benyomások közeiben mindúntalan felragyogott a fenékről a fény.</p>
            <p>Pethőék a Svábhegyen béreltek nyári villát. Egyéniségtelen nyaralási holmival
               töltötték meg a szobákat, csak Daisy szobája mutatott külön egyéniséget. Itt
               csőbútorok állottak, nikkel-vázú, nyersvászon-testű darabok, amelyek hevesen
               igyekeztek minden eddig ismert bútortípustól különbözni. Méregzöldre és haragos
               vörösre festett deszkalapok ketrecei angol és francia könyveket tartalmaztak, vagy
               idomtalan, színes lakkvedreknek adtak helyet, s míg odakint a kert petuniái
               tarkállottak a kezdődő sötétben, itt kaktuszbokor képviselte a növényvilágot,
               valamint cserépbe állított, de üvegből gyártott, vörös koráll-ágbog. Egyetlen
               festmény: Daisy arcképe. Ezt ultramodern, nem tehetségtelen kéz festette, bár
               jóhiszeműségét kétségbe lehetett vonni. Az ágyként szolgáló igen széles hencser
               felett a falon fekete kis kereszt.</p>
            <p>- Szereti ezt a szobát? - kérdezte Daisy.</p>
            <p>- Egységes, azt nem lehet eltagadni. A keresztet a maga helyén feljebb akasztanám.
               Lehúzza az egész falat.</p>
            <p>- Nem, azt én így érzem, - feleli Daisy és nem óhajtott erről tovább vitatkozni.</p>
            <p>Vacsorára a kerti terraszon terítettek. Innen le lehetett látni a távoli város
               mélyben sziporkázó fénytengerére. Ott lent élt, lélegzett és a forró nap után
               megkönnyebbülten lihegett Budapest. És ott lent a száz meg száz utca valamelyikében
               lakott valahol Anna. A kert alsó végében ritkás nyárfák sorakoztak, ezeknek remegő
               lombfüggönyén is átütöttek a lenti fénypontok. A lelket csillagos esti hangulat
               andalította el, amelyben minden ok nélkül volt valami szomorúság. Mialatt
               szórványosan új és új vendégek érkezgettek, Daisy szeszes palackok és jeges edény
               körül tett-vett.</p>
            <p>- Szereti a cocktailt, Balog?</p>
            <p>- Nem tudom. Talán szeretem. Még soha életemben nem ittam cocktailt.</p>
            <p>Daisy furcsállva és enyhe mosollyal rápillantott a vendégre.</p>
            <p>- Hát most ezt megkóstolja. A magam gusztusa szerint szoktam keverni.</p>
            <p>Műértő figyelemmel öntögetett a nikkel-dézsába ebből az italból, majd a másikból,
               citromlevet is cseppentett hozzá. Aztán rácsavarta az edényre a fedőt és szakavatott
               mozdulattal hevesen rázni kezdte.</p>
            <p>- Ez a legfontosabb az egészben. A cocktailt kevesen tudják igazán jól
               frappírozni.</p>
            <p>Tihamér édeskeveset értett az egészből, de mikor a zöldessárga lét Daisy kitöltötte a
               feltűnően vastagfalú, tömpe pohárkákba és apróra nyesett citromhéjat szórt
               mindegyikbe, ő is érte nyúlt és megitta. Fanyar, savanykás, égetően erős ital lett
               belőle, amely mintha szeszes tűzként azonnal eláradt volna egész
               vérkeringésében.</p>
            <p>- Picit több gin van benne, mint máskor, de azt akartam, hogy ma jó legyen a
               hangulat. Izlik?</p>
            <p>- Igen, köszönöm, furcsa pikáns íze van.</p>
            <p>- Én tudok legalább ötven félét keverni. Majd lassanként megismeri valamennyit. A
               vendégek közül már mindenkivel találkozott?</p>
            <p>Már mindenkivel találkozott, de senkiről sem tudta, hogy kicsoda. Pethő ugyan sorra
               magyarázhatta őket a terrasz egy sarkának megfigyelő helyéről, de ilyen gyorsan
               ennyi nevet és foglalkozást nem lehetett megjegyezni. Ami legfeltűnőbb volt számára:
               minden férfi azonnal tegezte. A kölcsönös kézfogás után következő mondatban már
               előfordult a «kérlek» szó, vagy az ige tegező-ragos formája. Ez kissé zavarta
               eleinte. Gondolkodnia kellett mondatai összerakásán, hogy leplezze: fogalma sincs
               újdonsült barátja keresztnevéről. Csak úgy homályosan tudta, hogy van a társaságban
               egy nyugalmazott táblabíró, aki most ügyvéd, van egy bank-cégvezető, van egy
               közgazdasági hírlapíró, van egy pénzügyigazgatósági tisztviselő. Valamennyi házas
               ember. De nem tudta, melyik a cégvezető és melyik a hírlapíró, s nem tudta, kinek
               melyik a felesége. Mikor jó késetten asztalhoz ültek, pohara tetején névkártyát
               látott, amelyen két hollandus gyerek édeskés rajza mellett ott díszlett a Balog
               Tihamér név. Jobbra-balra pillantott és megnézte két szomszédnője névkártyáját.
               Egyiken ez állt: Maca. Másikon: Edit. Ebből még nem tudott semmit. Mikor társalgást
               kellett kezdenie, nehézkes és kényszeredett mondatokban mondott valamit jobbfelé a
               Macának, nagyságos asszonyomnak címezve. Maca felvonta szemöldökét és kevéssel utóbb
               ilyesfélét mondott:</p>
            <p>- Rögtön mondta is az uram titkára: «tessék sietni, méltóságos asszony, mert
               elkésik...»</p>
            <p>Látnivaló volt, hogy Maca méltóságos asszony neheztelt címzésének elégtelen volta
               miatt. Tihamér megsemmisülten nyelte le a rendreutasítást és mivel ez a szomszédnője
               tüntetően a másik oldalra fordult, ő a baloldali hölggyel igyekezett szóba
               ereszkedni. Ezt azonnal méltóságos asszonynak szólította, hogy baj ne legyen. Mire
               az Edit névkártyájú hölgy szárazon válaszolta:</p>
            <p>- Nem vagyok méltóságos. Anyám az, a nővérem az, de én nem vagyok.</p>
            <p>És tovább folytatta a társalgást másik szomszédjával. Tihamér reményevesztetten
               lemondott a társaságról. Kényelmetlenül is érezte magát a keményített ingmell
               páncéljában. És kedvetlenül látta, hogy az egész társaságban csak neki van ilyen
               szmokingja. A férfiak valamennyien kétsoros szmokingot hordtak s hozzá különleges
               anyagból készült puha inget, melynek lehajtós gallérja is ugyanabból az anyagból
               készült. Ez félelemmel és zavarral töltötte el, úgy képzelte, hogy nevetséges vidéki
               alaknak nézik. Szólni sem mert már, attól tartott, hogy akármit mond ebben a
               társaságban, amelynek szereplőit és összefüggéseit egyáltalában nem ismeri, azonnal
               bakot lő. De nem is vehetett volna részt a társalgásban, mert majdnem az egész
               vacsora beszédanyagát egy bizonyos Gertrud nevű hölgy esete tette ki, aki titokban
               gavallérral utazott egy kis balatoni helyre, s ott találta Bécsben vélt férjét a
               legjobb barátnője társaságában. Mindezt a legapróbb részletekig megtárgyalták és
               bámulatra érdemes tájékozottsággal sorolták fel mind a négy szereplő eddigi szerelmi
               viszonyait, majd a válás anyagi esélyeit mérlegelték és pontosan felsorolták a férj
               jövedelmi tételeit és az asszony vagyontárgyait. Csak a vacsora vége felé tértek át
               egy vígszínházi darab előadására, arról sem a mű gondolata, vagy az előadás művészeti
               kérdései szempontjából beszéltek, hanem megtárgyalták a bemutató-előadás közönségét
               és a színpadi szereplők öltözködését. Tihamér még sohasem volt a Vígszínházban, a
               tárgyhoz nem szólhatott hozzá, de akkor is óvakodott volna belebeszélni a dologba, ha
               a darabot történetesen látta volna, mert tájékozatlanságát nevetségesnek érezte.
               Vacsora után két bridge-asztal alakult, ebben sem vehetett részt. Pethő csatlakozott
               hozzá, hogy a teljesen társtalan vendég ne érezze magát elhanyagoltnak. Pezsgős üveg
               állt mellettök a hűtőben, s ők ketten beszélgettek. Ez is nagyon nehezen döcögött,
               mert semmiféle közös érdeklődési tárgyat nem találtak. De Tihamér magasztalni kezdte
               a kilátást és a távoli fénytenger varázslatos képét, erre aztán a házigazda
               kapva-kapott azon, hogy villájáról beszélhet. Elmondta, hogy hogyan sikerült a villa
               bérletét egy gróf Károlyi-házaspár elől elhalásznia, hogyan sikerült a bérösszeget
               mélyen lenyomnia és kimutatta, hogy ilyetén nyaralása negyedrészébe sem kerül egy
               balatoni nyaralás költségeinek. Az egész elbeszélésből az tűnt ki, hogy ő milyen
               fenegyerek alku és gyakorlati pénzbeosztás dolgában. Tihamér háromszor is közbe akart
               szólni, hogy végre kibökje, amire régen készült, de Pethő most már elemében érezte
               magát és sorra elmondta, hogy a nyolc-tíz legközelebbi villa bérlői mennyivel többet
               fizetnek sokkal haszontalanabb lakások bérletéért.</p>
            <p>De végül Pethő bérleti hőskölteménye teljesen elfogyott. Ekkor végre Tihamér szóba
               hozta a dolgot.</p>
            <p>- Kérlek, valamivel szeretnék terhedre lenni... azaz rosszul fejeztem ki magam: éppen
               ez az, hogy nem szeretnék nagyon terhedre lenni... csak ha könnyen megteheted...</p>
            <p>- De parancsolj, Tihácskám, állok rendelkezésedre. Miről van szó?</p>
            <p>- Hát hogyan is kezdjem... van egy hölgyismerősöm, aki most állást keres...</p>
            <p>- Ja úgy, állás. És hölgyismerős. Nagy kujon vagy te, édes Tihácskám. Még meg sem
               melegedtél Pesten és már hölgyismerős! Ez már beszéd.</p>
            <p>- De kérlek, biztosítalak...</p>
            <p>- Jó, jó. Ismerjük az ilyet. Nem is tudtam, hogy ilyen kujon vagy.</p>
            <p>Tihamér ideges lett. Igyekezett bosszúságát nem éreztetni, de valami olyasfélét
               érzett, hogy Annát sértegetik, s neki helyt kell állania.</p>
            <p>- Kérlek, - mondta türelmetlenül - ha így fogod fel, már nem is mondtam semmit.</p>
            <p>- Ugyan, drága Tihácskám, ne bolondozz, már viccelni sem szabad?</p>
            <p>- Dehogy nem szabad. Én szeretem is a tréfát, de ez a hölgy, ez egészen más. Alig
               ismerem tulajdonképpen, de bizonyos okból nagyon fontos volna...</p>
            <p>- Mondtam, hogy parancsolj velem. Mit tud az a hölgy?</p>
            <p>- Hogy-hogy mit tud?</p>
            <p>- Tud-e gépírást és gyorsírást, hány szótagot ír, mit végzett és milyen nyelveket tud
               és hol dolgozott eddig?</p>
            <p>- Azt bizony, sajnos, nem tudom. De rendkívül fontos, hogy el lehessen helyezni.</p>
            <p>- Mik az igényei?</p>
            <p>- Azt sem tudom. Csak hogy állás kell és ez nekem igen fontos volna. Bocsáss meg,
               hogy ilyen tájékozatlan vagyok és semmilyen kérdésre nem tudok felelni, de nem is
               jutott eszembe, hogy ezek... hogy ezekről... Én még nem protezsáltam senkit.</p>
            <p>- Kérlek, magam ajánlottam fel, hogy ha kell valami, segítek. Küldd fel az irodámba
               azt a hölgyet. Holnap délután ötkor jó lesz?</p>
            <p>- Biztosan jó lesz. Majd megmondom neki. Most azonban szeretnék hazamenni. Erősen
               megfájdult a fejem.</p>
            <p>- Ejnye, ejnye, mi az? Csak nem vagy beteg?</p>
            <p>- Nem, köszönöm, teljesen egészséges vagyok, de azt hiszem... ez a cocktail... ez
               nekem teljesen szokatlan...</p>
            <p>- Majd elmúlik, ha jól kialszod magad. Ne is fáraszd magad a köszöngetéssel, majd
               lesétálunk a kertbe, körülmegyünk, taxit hivatok és a családomnál ki foglak menteni.
               Na gyere, öreg.</p>
            <p>Mikor a villa kapujánál várták a taxit, Pethő rátért a leányára.</p>
            <p>- Mit szólsz a Daisy szobájához? Bámulatos az a lány, barátom. Az egészet ő rendezte
               be, barátom. Olyan ízlése van, mint senkinek. De nem is csoda, megtaníttattam
               angolul, franciául, utaztattam külföldön, csinált Franciaországban nyári tanfolyamot
               és hallanád zongorázni. Jazzt játszik, barátom. Na de azt hallani kell. És ahogy ez a
               lány öltözködik. Nézted a ma esti ruháját? Azt ő maga tervezte. Párisi modell,
               méregdrága, de ő áttervezte. Különben egy Bolza grófnőnek van még ugyanez a modellje.
               Nekik kettőjüknek. Egy Bolza grófnőnek és a leányomnak. Persze ilyen termet is kell
               hozzá. Ez aztán termet, mi? Hiszen láttad a Hullámban is, mi?</p>
            <p>- Igen. Nagyszerű termete van, az tagadhatatlan.</p>
            <p>- És a bőre. Nézted a bőrét? Azt az anyjától örökölte. Annak is remek bőre van.
               Nézted a bőrét? Hopp, már hallom a kocsit.</p>
            <p>A taxi fényszórója felsugárzott az éjszakában, hogy a szemeket egy pillanatra
               elkápráztassa, aztán mindent vaksötétté változtasson. A kocsi elindult és álmatagon
               döcögött lefelé. Lent lebegve remegett a fénypontok tengere, mintha távoli szellő
               borzolta volna. Ő pedig Annára gondolt. Megnézte az órát és kiszámította, hogy még
               tíz órát kell várnia, míg a telefonon az a hang megszólal. A kocsiban mulatságos
               játékot művelt a fény: az elmaradó lámpák bevetítették a kocsi belsejébe a hátsó
               ablakra írott KISTAXI betüket, s ez a felírás végigsuhant az utas előtt, hogy csalóka
               módon eltünjék, majd a másik oldalon bujócska módon megint felbukkanjon. Nézte,
               szórakozott vele és Anna járt az eszében. Már a városi utcák lámpasorai között
               szaladt a kocsi, neki Anna járt az eszében. Megérkezett, felment, levetkőzött,
               lefeküdt, örült az elegáns ágy síma, fínom fehérneműjének, a paplan fényűző
               tapintásának és Anna járt az eszében. Azzal is aludt el s mikor kinyitotta szemét,
               mintha csak egy percet aludt volna, még mindig Annára gondolt.</p>
            <p>Félnyolcra járt az idő, de ő gyorsan reggelizett és utána szaporán fürdött. A kádban
               idegessé tette a gondolat, hogy Anna valamilyen okból jóval korábban jelentkezik, a
               telefon bent fog csengetni az íróasztalon, ő pedig itt ül a vízben. De a telefon nem
               szólt. Már teljesen felöltözködött, leült a készülék elé várakozni, rágyújtott, s még
               mindig nem múlt el fél kilenc. Ekkor csakugyan csengett a telefon. Mohón és
               lámpalázasan kapta fel a hallgatót. Még arcát is ragyogóan nyájasra igazította. De ez
               a mosoly azonnal buta vigyorgássá meredt: Pethő hangja szólt a vonalon.</p>
            <p>- Csak azt akartam kérdezni, hogy jól értél-e haza?</p>
            <p>Szeretett volna sziszegni az idegességtől. Mi lesz, ha Anna éppen most hívja fel,
               megúnja a várakozást és nem szólítja többet? Talán nem is látja az életben még
               egyszer. Borzasztó. Legalább tudná, hogy hol lakik.</p>
            <p>- Jól, köszönöm.</p>
            <p>- Mi még maradtunk egy darabig. Az utolsó vendégek fél kettőkor mentek el. Remélem,
               jól érezted magad?</p>
            <p>- Ó, kitünően, köszönöm.</p>
            <p>- Hát ha kell valami, csak szólj. Aztán mennél hamarább gyere fel hozzám, mert meg
               kellene nézni azt a házat az Ilona-utcában. El kell határoznod, hogy van-e kedved azt
               berendezni magadnak. Mert akkor szépen kitervezzük jó előre és ha átvetted a
               hagyatékot, mingyárt elindulhat a munka. Ha jó építész kell...</p>
            <p>- Igen, igen, - vágott közbe Tihamér, alig fékezhető türelmetlenséggel - majd
               felmegyek. És még egyszer arra kérlek, hogy ha felmegy az a hölgy, akit említettem,
               tégy meg mindent az érdekében.</p>
            <p>- Légy nyugodt. A hölgy állást fog kapni. Nekem az ilyesmi gyerekjáték, ha nagyon
               akarom. És ha van kedved, kettőkor egyél velünk a Hullámban.</p>
            <p>Tihamér félkézzel a kagylót fogta, másik kezének öklével a térdét ütötte úgy, hogy
               fájt. De Pethő végre elköszönt. Ő letette a kagylót és azonnal felvette megint. A
               házi központ jelentkezett.</p>
            <p>- Halló, kérem, mialatt most beszéltem, nem keresett engem valami más szám?</p>
            <p>Nem kereste senki. Letette a hallgatót. Cigarettázott és le-fel járt a szobában. De
               ha a túlsó falhoz ért, már visszanézett, nem kell-e azonnal ugrania a készülékhez. Az
               órát percenként megnézte. De aztán ezért elrestelte magát. Elhatározta, hogy lassú
               ütemben számlálni fog hatszázig. Az tíz perc, akkor megint megnézi az órát. De
               háromszáznál már nem tudott magának parancsolni, az órára nézett. Csakugyan eltelt öt
               perc. Akkor az ablakhoz állott és kibámészkodott az utcára. De csak nézett és nem
               látott a szemével. Elúnta, megint számlált. Hirtelen gyötrő szomjúság vett erőt
               rajta. A palack vizét langyosnak ítélte, kiszaladt a pohárral a fürdőszobába, hogy
               folyassa a hideg csapot. És csakugyan ekkor szólalt meg a csengő. Hanyatthomlok
               rohant vissza az íróasztalhoz.</p>
            <p>- Halló, maga az, Balog?</p>
            <p>- Én vagyok, kezeit csókolom.</p>
            <p>- Nem zavarom?</p>
            <p>- Dehogy, hiszen csak azzal foglalkoztam, hogy a hívását vártam. Hát kérem,
               valószínű, hogy lehet csinálni valamit.</p>
            <p>- Ó, ne mondja. Álomnak is szép. Már nem is merem elhinni. Milyen állásról van
               szó?</p>
            <p>- Nem tudom. Állásról. Valószínűleg meglesz. Ráér ma délután ötkor? Igen. Keresse fel
               az ügyvédemet. Ne felejtse el: Pethő Andor, Bálvány-utca tizenegy. És utána szeretnék
               beszélni magával, hogy megtudjam, mit végzett. Majd leülünk valahova uzsonnázni és
               megbeszéljük az esetleg szükséges lépéseket. Én majd lent várom a ház előtt. Feltéve,
               hogy nem zavarom...</p>
            <p>- Dehogy zavar, ki sem tudom mondani, milyen hálás vagyok. Nem is tudom, minek
               köszönjem, hogy ilyen kedves...</p>
            <p>Tihamér vállvonogatva illegette magát a készülék előtt és csak hebegni tudott
               olyasféléket, hogy «ó istenem...», «szót sem érdemel». Az asszony már letette a
               kagylót, de ő még mindig tartotta. Még az üres vonal hallgatásában is gyönyörködött.
               És meglátta magát a tükörben, ahogy édesdeden, olvatag arccal fogja a hallgatót.
               Hangosan elnevette magát, ahogyan szeretettel szokták kinevetni a komikusan
               viselkedő kisgyereket. Letette a hallgatót és még rátette a kezét, mint jutalmul a
               kutya fejét szokás megütögetni.</p>
            <p>Az időt ődöngéssel ütötte agyon. Hajókázott a Dunán és imádta a város két partjának
               látványát. Kiment a Margitszigetre, elhatározta, hogy ott ebédel egyedül. Egy órakor
               evett. A pincérrel telefonáltatott a Hullámfürdőbe Pethő ügyvéd úrnak, hogy Balog
               tanár úr bocsánatot kér, nem jöhet, mert találkozott egy régi osztálytársával. Aztán
               nagyot sétált, nézegetett, taxit vett, felment a Várba és lenézett a Halászbástyáról.
               Lement a Siklón, élvezte, mint az iskolásfiú. Kávéházban leült lapokat nézegetni és a
               Simplicissimust kérte. Soká gondolkozott Gulbransonról. Az asztal alatt levegőbe
               rajzolt az ujjával, rossznak találta a nemlétező rajzot, kitörölte a levegőből és
               újra nekikezdett.</p>
            <p>És öt órakor ott volt a Bálvány-utcában. Elhelyezkedett a szemközti ház kapuja alatt.
               Látta jönni Annát. Látta eltűnni. Aztán előlépett és várt. Tíz percet szánt
               várakozásra, tovább az Anna beszélgetése aligha tarthatott. De egymásután mult el a
               negyed hat és fél hat, Anna nem jött. Mihelyt lépteket hallott a kapu alól, már
               összerezzent. S a léptek mindig mást jelentettek. Most királynak kellene lenni,
               gondolta magában és mindenkinek megtiltani fejvesztés terhe alatt, hogy ezen a kapun
               kilépjen, Annán kívül. Járkált, megállt, lábát váltogatta, várt, bámult.</p>
            <p>- Balog, nem hallja?</p>
            <p>Anna ott állt előtte és nevetett.</p>
            <p>- Ó, kezét csókolom, ezer bocsánat...</p>
            <p>- Már kétszer szóltam, de maga úgy elmerült, hogy észre sem akar venni.</p>
            <p>- Bocsánat, várakozás közben elgondolkoztam. Mondja gyorsan, végzett valamit?</p>
            <p>- Azt hiszem, igen. Kimondhatatlanul le vagyok magának kötelezve. Még akkor is, ha
               végeredményben nem sikerül. De most már én is hinni merem, hogy sikerül.</p>
            <p>- Hálistennek. Most jöjjön, üljünk le valahol, beszéljük meg az egészet. Ha ráér?</p>
            <p>- Ráérek. És éhes is vagyok.</p>
            <p>Fák alatt ültek le. Tihamér lelke ugrándozott a boldog izgalomtól. Az az öröm, hogy
               sikerül Annának segítenie, úgy meghatotta, hogy belefacsarodott a szíve. Aludttejet
               rendeltek, Anna vajaskenyeret is kért hozzá.</p>
            <p>- Mondja már gyorsan, mert nagyon izgatott vagyok.</p>
            <p>- Hát úgy volt, hogy az ügyvédje alaposan megváratott, de aztán elég hamar végeztünk.
               Azt mondta, hogy ma állást kapni elvileg teljesen lehetetlen, de a maga ajánlása ő
               nála olyan sokat nyom a latban, hogy lesz állásom. Kikérdezett, hogy mit tudok, aztán
               rögtön felhívott valami gyárat, ahol valami kálisóval foglalkoznak. Holnap reggel
               kilenckor oda kell mennem jelentkezni. A hivatalos óra és a fizetés kérdése holnap
               dől el. De valószínű, hogy kétszázötven pengőt megkaphatok.</p>
            <p>- Az nem nagyon sok.</p>
            <p>- Az nem nagyon sok? Abból én meg tudok élni, kedves Balog. Majd a közelben keresek
               lakást és gyalog járok a hivatalba. Az már maga nagy tétel. Ugrálni nem lehet
               ennyiből, azt tudom. De lesz hol lehajtanom a fejemet, az is valami.</p>
            <p>Tihamér a torkát reszelte. Kétszer is nekivágott, hogy megszólaljon, de a mondat
               formájával, amelyet összeeszkábált magának, sehogysem volt megelégedve.</p>
            <p>- Kérdezni akar valamit? - szólt Anna nyájasan.</p>
            <p>- Igen... ugyanis... nézze, ha nem akar erről beszélni, ne feleljen... de nem értem a
               maga helyzetét... hiszen a férje...</p>
            <p>- Kérem, szívesen beszélek róla. Maga olyan jót tett velem, hogy a bizalom a
               legkevesebb, amivel tartozom magának. Különköltöztem a férjemtől, mert a házasságunk
               nem ment tovább. Most meg kell élnem a magam lábán.</p>
            <p>- Na igen... de tudtommal a törvény... aszerint, hogy kinek a hibájából történt a
               válás...</p>
            <p>- Ott még nem tartunk. Válóperről még nem volt szó. Én csak eljöttem az uramtól,
               mert... szóval a házasságunkat nem lehetett többé fenntartani. Anyagilag nem
               támaszkodhatom rá, de elviselhetetlen gondolat is lenne pénzt kérnem valakitől,
               akihez most már nem tartozom. Ha lett volna hozományom, azt most visszakérhetném, de
               nem volt. Az uram szegényen vett el. Szétmentünk. Most próbálom egyedül folytatni,
               ami kettesben nem ment.</p>
            <p>- Igen, hallottam még odalenn, hogy az üzletük tönkrement, őszintén sajnálom
               magukat.</p>
            <p>- Nem, kérem, teljesen félreérti a helyzetet. Attól, hogy az uram tönkrement, még nem
               jöttem volna el tőle. Sőt ellenkezőleg, most maradtam volna igazán mellette. De
               először is: ő úgy ment tönkre, hogy keresett rajta. A helyzete egyáltalában nem
               kedvezőtlen. Már rendbe is jött, megkapta egy cement-cég vezérképviseletét. Szóval
               nem ez volt az oka az egésznek. Hanem... valaki nagyon megtetszett neki és azt
               fontosabbnak látja, mint engem. De erről nem szeretek beszélni.</p>
            <p>- Akkor ezt hagyjuk. A világért sem szeretném, ha... ha kellemetlen dolgokat...
               bocsásson meg, nehezen tudom magam kifejezni, de maga ért engem. De azt hiszem, nem
               volna helyes csüggednie. Hiszen még fiatal. Maga előtt áll az élet. Egy rossz
               házasság után jöhet egy jó házasság.</p>
            <p>Nagyot nyelt, mikor kimondta. S hogy kimondta, rendkívüli, vakmerő teljesítménynek
               tetszett előtte. Bátornak és céltudatosnak látta magát. És feszülten várta, mit fog
               szólni erre az asszony. Az pedig rábámult és elnevette magát.</p>
            <p>- Házasság? Ha tudná, milyen messze van tőlem ez a gondolat. Én annyira, olyan
               keservesen meglakoltam, amiért szeretni mertem valakit, hogy egy új érzésnek még a
               gondolatától is rettegek. Ha a világ legjobb és legderekabb embere jönne most azzal,
               hogy érdeklődik irántam, kétségbeesve menekülnék: az Isten szerelmére, csak ezt
               ne.</p>
            <p>- Akkor mit vár az élettől?</p>
            <p>- Napi két-három órát magamnak. Dolgozni akarok egész nap, hogy ez a két-három órám
               megmaradjon. Amikor megbújok magamnak a szoba sarkában és olvasok, vagy
               kézimunkázom, vagy egyáltalában nem csinálok semmit, csak magam elé bámulok azzal a
               tudattal, hogy tiszta fehérneműm van, reggel meg tudok fürödni és a világon nem
               tartozom senkinek semmivel. Nem olyan sok, amit kérek az élettől. Talán megkapom. De
               most megeszem még egy vajaskenyeret.</p>
            <p>Tihamér tapsolt a pincérnek. Vajaskenyeret rendelt. De szeretett volna még egyebet is
               rendelni. A pincér várt.</p>
            <p>- Ne tegyen úgy, - szólt Anna - mintha vendég volnék. Azt nem fogadom el.</p>
            <p>- De kérem, ez természetes. Igazán megbánt, ha nem fogadja el.</p>
            <p>- Nem, nem. Ez elv. Ne is vitatkozzék. Nem a maga meghívására jöttem ide, hanem mert
               vacsorázni mindenképpen kell.</p>
            <p>- Vacsorázni? Hát ezt az uzsonnát maga vacsorának nevezi?</p>
            <p>- Nem annak nevezem, hanem az is. Én már évek óta megszoktam, hogy így vacsorázom.
               Igy jobban tudok aludni. Vagy mondjuk úgy, hogy kevésbé rosszul alszom. De rólam már
               eleget beszéltünk, most beszéljünk magáról. Mi ez a hirtelen változás, hogy Pestre
               költözött? Áthelyezték a fővárosba?</p>
            <p>- Az ügyvédem nem mondott semmit?</p>
            <p>- Nem. Csak annyit, hogy a maga ajánlása nála nagyon sokat számít.</p>
            <p>- Velem elég sorsdöntő dolog történt. Meghalt egy rokonom, akit jóformán nem is
               ismertem. Rám maradt a vagyona. Most gazdag ember vagyok. Félmillióról van szó.</p>
            <p>Anna ránézett. Aztán elnézett mellette és jó darabig nem szólt semmit.</p>
            <p>- Gratulálok, - mondta végre és sóhajtott. A sóhajt elnyomta ugyan, de észre lehetett
               venni. Majdnem úgy tünt fel, hogy szegénységében és megpróbáltatott helyzetében
               irígyen hallja a más szerencséjét. Tihamér megütődött.</p>
            <p>- Gratulál, de egész másra gondol. Mondja meg, hogy mire gondol?</p>
            <p>- Azt nagyon nehéz megmondani.</p>
            <p>- Annál inkább mondja meg. Nagyon érdekel.</p>
            <p>- Hát jó, megmondom. Emlékszik még rá, mikor Gazdiknénál lerajzolt engem? Akkor én
               nagyon nyomorult állapotban voltam. Úgy szenvedtem, mint egy állat. Beteg és
               megrúgott kutyának éreztem magam. S ha vissza tud emlékezni, éppen kutyákról is
               beszélgettünk. Sok jóságot és gyengédséget láttam magában. Nekem a világon nincsen
               senkim. Jól esett az a gondolat, hogy ilyen ember is van a világon. A rajzát
               bekereteztettem, most is a falamon lóg. És néha eszembe jutott. Ne vegye
               tolakodásnak, de bár valószínűnek látszott, hogy soha az életben nem látom többet,
               valahogyan barátomnak éreztem. Mikor tegnap véletlenül találkoztunk, őszintén
               megörültem. És mikor olyan szívesen és melegen segített, magamban azt mondtam: ez
               csakugyan kedves és jó ember. Itt Pesten mégis csak lesz valaki, akivel talán
               összeakadok néha és lesz kihez egy-két jó szót szólanom. Nagy örömömre azt is láttam,
               hogy nem óhajt udvarolni nekem. Ezért is szívből hálát éreztem. Még öt perccel
               ezelőtt azt mondtam magamban, hogy lesz egy barátom. És most jön a sors. Még ezt a
               felületes kis örömet is elveszi tőlem.</p>
            <p>- Megdöbbentő, miket beszél. Mért ne lehetnénk jóbarátok, mikor ennél nincs nagyobb
               vágyam?</p>
            <p>- Mert ez kivihetetlen. Maga nyilván elkezdi itt a maga új életét. Én is a magamét. A
               maga élete gazdagság, Dunapalota, utazás, színház, mit tudom én. Az enyém hónapos
               szoba, stoppolt harisnya és tejcsarnok. Ez így lehetetlen. A gazdag és a szegény, ez
               két különböző emberfaj. Semmi közük egymáshoz. Kár.</p>
            <p>- Nem vehetem komolyan, amit mond. Maga most csupa keserűség és a keserűség
               igazságtalanná teszi az embert. Én egyáltalában nem vagyok más emberfaj, mint maga.
               Szegény ember vagyok, csak véletlenül pénzhez jutottam. De semmi pénz nem kárpótolhat
               azért, amit a szegénységtől fiatalkoromban szenvedtem. Volt már maga nyomorban?</p>
            <p>- Nem.</p>
            <p>- Lássa. A szegénység és a nyomor között nagyobb a különbség, mint szegénység és
               gazdagság között. Tudnék én erről beszélni sokat.</p>
            <p>- Csak beszéljen. Nagyon szívesen hallgatom.</p>
            <p>- A középiskolában még csak ment a dolog. Intézetben voltam, kaptam enni és
               tanulhattam. De aztán idekerültem a rajztanárképzőbe. Nagyon ritkán akadt valami
               kevés keresetem. Nem ritkán álltam az utcán, fekvőhely nélkül, éhesen. A
               cigarettavégeket még csak fel tudtam szedni, ha nem látta senki, hogy tízből egyet
               tudjak sodorni magamnak. De étel nincs elszórva az utcán. És most mondok valamit: nem
               ez volt a legnagyobb szenvedés mégsem. Hanem az iskola évenként szervezett a
               növendékeknek olcsó külföldi utazásokat. Lehetett utazni Velencébe, Firenzébe,
               csodálatos helyekre. De én még ezt a kis pénzt sem tudtam összerakni. És mikor a
               többiek készülődtek az útra, én a fogamat csikorgattam a tehetetlen vágytól és úgy
               összeszorítottam kínomban az öklömet, hogy a köröm belement a tenyerembe. Éjszaka
               sírtam a dühtől, hogy nem mehetek. Ezt nem tudom megbocsátani soha az életnek.
               Lehetek akármilyen gazdag, az élet ezt nem tudja többé visszaadni nekem. Most már el
               tudok utazni és mihelyt a hagyatékot rendbehoztam, el is utazom. De erre tizenkilenc
               éves koromban lett volna szükségem. Az az éhség, mikor attól a földre szállt öreg
               angyaltól, Lyka Károlytól tanultam művészettörténetet, ő a szememet kinyitotta és én
               látni akartam volna, látni, látni, látni, - az nem hozható többé vissza. Akkor a
               nyomor olyan bélyeget sütött rám, amely nem mulhatik el soha, mint a rabszolga
               homlokáról. Ezért mondom magának, Anna... ó, bocsánat, nagyságos asszony...</p>
            <p>- Nem nagyságos asszony. Anna.</p>
            <p>- Köszönöm. Ezért mondom magának, hogy én örökölhetek még tízszer annyit, mégis
               szegény ember maradok a lelkem mélyén. Nekem akkor nem a pénz kellett volna, hanem a
               Palazzo Pitti, amelyet meg lehetett volna rajta szerezni. De a vágy nem tud gyorsan
               éhen halni. Ha a maga sóvárgott tárgyát nem eheti meg, eszik egyebet. Olvasmányt,
               képes mellékletet, az ott járt boldogok útikalandjainak elmondásait. És él ugyan
               tovább, de Pegazusból gebévé satnyul. Vissza az út örökre el van zárva. Én sokkal
               gazdagabb lélekké válhattam volna, ha tizenkilenc éves koromban pénzem van. De nem
               volt. És most hiába van pénzem, csenevészebb lélek maradok. Ez igazságtalanság. Ez
               vérlázító disznóság. A szegényeknek, ha lázadnak, igazuk van, Anna.</p>
            <p>Tihamérnak reszketett a keze, amint az asztalon feküdt. Életében először mondta el
               lelke égető sebét. Soha szavakba nem foglalta, mert nem volt kinek. Most élete
               alapvető fájdalmát mintegy kirakta maga elé az asztalra. És maga is most látta
               először így megformálva, szemtől-szembe. Ráébredt, hogy neki az élet ellen támasztott
               igényeiben sokkal erősebben igaza van, mint eddig hitte és úgy érezte magát, mint a
               kirabolt ember, aki előbb csak néhány tárgy vesztét vette észre, de most látja, hogy
               a gonosztevők voltaképpen mindenét elvették. Hevesebben lélegzett, szeme
               észrevehetően és hirtelen karikássá változott. Nem is várt választ kitörésére,
               amelyet úgy vágott oda, mint a közrendre veszélyes forradalmár. De az asszony felelt.
               Csendesen és nyugodtan.</p>
            <p>- Senkinek sincs igaza, aki lázad.</p>
            <p>- Ezt ne mondja. A világon eddig minden nagy és szép dolog lázadásból született. A
               modern természettudomány a diftéria-szérumtól kezdve a rádióig abból született, hogy
               Galilei fellázadt Arisztotelész ellen. Amerika abból született, hogy Kolumbus
               fellázadt a tenger ismeretlensége ellen. Az igazi lélek nem bírja a rabságot, a
               homályt, a tehetetlenséget. Bernini fellázadt a kötelező művészi szabályok
               zsarnoksága ellen és saját szabad vonal-ösztöne szerint rajzolt egy kutat. Ebből lett
               a barokk. Szinyei Merse fellázadt a rázárt műteremajtó ellen, ököllel törte szét és
               megnézte kint a napfényt. Nincs igaza, Anna. A lázadás az egyetlen emberi
               életforma.</p>
            <p>- Ez férfibeszéd. És a férfiakra talán érvényes. De én asszony vagyok. A lázadás
               háború. És én mindent gyűlölök, ami nem béke. Haragszom az erőszakra és szeretem a
               gyengédséget. Haragszom a haragra és szeretem a szelídséget. Haragszom a felnőttekre
               és szeretem a gyerekeket. Haragszom a viharra és szeretem a verőfényt. Haragszom a
               sok pénzre és szeretem az igénytelenséget.</p>
            <p>Tihamér nézte a csendes, szelíd asszonyt. Választ keresett és nem talált. Lelke még
               háborgott saját felindulásától, de úgy érezte, hogy az asszony szavai úgy elsimítják
               belső viharát, mint ahogy a símogató anyai kéz a síró gyermek arcát felderíti.</p>
            <p>- Szeretnék sokat tudni magáról, Anna. Mert semmit sem tudok. Mondja el, ki maga.
               Mondja el családját, gyermekkorát, történetét, mindent.</p>
            <p>Az asszony csuklójára pillantott. De azon nem volt karkötő-óra.</p>
            <p>- Hány óra?</p>
            <p>- Most fél nyolcra jár az idő. Elvesztette a karkötő-óráját?</p>
            <p>Anna könnyedén elpirult.</p>
            <p>- Elromlott, óráshoz adtam. De ha fél nyolc, akkor, sajnos, mennem kell. Izenetet
               kell leadnom valahol. Fizessünk. Ismétlem, hogy nem voltam vendége.</p>
            <p>- Jó. Nem erőszakoskodom. De ezt a beszélgetést most nem lehet abbahagyni. Akárhova
               megy, elviszem taxin.</p>
            <p>- Nem, köszönöm. Én gyalog akarok menni.</p>
            <p>- Akkor elkísérem gyalog. Nem tudja azt az izenetet telefonon elintézni? És hova
               megy?</p>
            <p>- Nem, ott nincs telefon. Előbb elmegyek a Vörösmarty-uccába, ott van elintézni
               valóm, aztán hazamegyek a Katona József-uccába. Ha el akar kisérni, akkor jó sokat
               kell kutyagolnia.</p>
            <p>- Megyek akármeddig. Fizessünk.</p>
            <p>Az uccán elindultak csendesen, sétaütemben, egymás mellett.</p>
            <p>- Tessék, kérdezzen, - mondta Anna nevetve - felelek minden kérdésre.</p>
            <p>- Igen. Első, hogy beszéljen a családjáról.</p>
            <p>- Máris furcsa feleletet fog kapni. Nekem semmiféle családom nincsen. Lelenc
               vagyok.</p>
            <p>- Tessék?</p>
            <p>- Jól értette. Talált gyermek vagyok. Kapualjban talált a rendőr. Másodmagammal. Mert
               ikertestvérem is van, fiú. Budán találtak bennünket. Bevittek a gyermekmenhelyre.
               Mivel Anna-napon történt a dolog, hajnali két órakor, az én nevem lett Budai Anna, a
               testvérem neve Budai József. Ennélfogva a korom is bizonytalan. Születésnapom nincs.
               Az orvosok szerint körülbelül egy hónaposak voltunk mikor találtak. Csak az bizonyos,
               hogy huszonöt éves vagyok. A túlságosan romantikus történetnek van még egy részlete.
               Mikor a gyermekmenhelyen kibontottak, a pólyában pénzt találtak és egy gépírásos
               cédulát. A cédulán csak annyi állott, hogy még nem vagyunk keresztelve és katolikus
               szülőktől származunk. A pénz nem volt kevés. Tízezer korona. Abból iskoláztatott
               bennünket az árvaszék. Az ülnök úgy osztotta be, hogy addig tartson a pénz, amíg
               oklevelet kapunk a kezünkbe. Kereskedelmi érettségink van. Én a székesfővárosnál
               kaptam állást, a hetedik kerületi előljáróságon gépeltem. De nem sokáig. Egy Vargha
               nevű fiatalember jött oda katonaügyben. Elkezdett kisérgetni. Elvett feleségül, öt
               évig éltünk együtt. Gyermekünk nincs. Tessék, ez teljes életem története.</p>
            <p>- Kissé hasonlít az enyémhez. Mondja, az a cédula megvan?</p>
            <p>- Soká megvolt. A fivérem elvesztette.</p>
            <p>- A szüleiről persze semmit sem tud.</p>
            <p>- Egyáltalán semmit. És bizonyára nem is fogok tudni soha. Gyermekkoromban sokat
               ábrándoztam arról, hogy egy szép napon beállít hozzám egy előkelő hölgy és sírva
               magához ölel. Százszor elképzeltem, hogy ki lehet apám, anyám. Szabadon választhattam
               nekik származást, társadalmi állást, foglalkozást. Éveken át ezzel játszottam, ha nem
               tudtam elaludni. Legelőször persze úgy döntöttem, hogy apám herceg volt, én tehát
               elátkozott hercegkisasszony vagyok. Később zongorázni tanultam és nagyon szerettem a
               muzsikát. Akkor elhatároztam, hogy apám hírneves külföldi zongoraművész volt, anyám
               hercegnő. Egyszer elvittek a Nemzeti Színházba, az Ember tragédiáját kellett
               megnézni. Az egész árvaház elment az ifjúsági előadásra. Utána elhatároztam, hogy
               anyám nem hercegnő volt, hanem híres színésznő, apám pedig nagy költő. De mire
               benőtt a fejem lágya, eluntam ezeket a találgatásokat. Belenyugodtam, hogy nem fogom
               tudni soha. Most már nem gondolok rá. Céltalan. Elvégre nincsen olyan ötvenéves
               hölgy, aki elmegy mellettem az uccán, hogy ne lehetne az anyám. Mikor az érettségit
               letettem, éppen azon a napon láttam az uccán egy hölgyet. Nagyon elegáns volt és úgy
               találtam, hogy rendkívül hasonlítok reá. Megálltam, mint a kőbálvány és sokáig néztem
               a kocsi után. Különben is felkavart, hogy diplomát kapok: ez az élmény nagyon
               megrendített. Egész éjszaka sírtam. De ez volt az utolsó. Ez a kérdés most már békén
               hagy.</p>
            <p>- És mi a sorsa a fivérének?</p>
            <p>- Sajnos, nem jó. Nem találja a helyét. Ő is kapott állást, de semmiféle helyen nem
               tud megmelegedni. Tengődik valahogy. Most éppen hozzá megyek, illetve a házmesterhez,
               mert ő kirándult vidékre és késő éjjel jön haza. Ott van, a következő ház. Bocsánat
               egy pillanatra.</p>
            <p>Tihamér várt a kapuban. Jó tíz percig kellett várnia, s Anna ideges arccal tért
               vissza.</p>
            <p>- Valami kellemetlensége volt?</p>
            <p>- Apró bajok mindig vannak. Az ember elintézi, aztán rögtön jön helyette más. Ezt
               hívjuk életnek.</p>
            <p>S indultak tovább a Podmaniczky-ucca felé. Tihamér szeretett volna részleteket
               kérdezni a fivérről, de annak a tudatát érezte a levegőben, hogy ez az asszonynak
               kényelmetlen. Soká fontolgatta, hogyan térjen a beszélgetés más irányába.</p>
            <p>- Mondja, és válni nem akar?</p>
            <p>- Minek? Csak költség. Semmi különösebb okom, hogy visszakapjam az úgynevezett
               szabadságomat. Az uram szintén nem szándékozik nősülni.</p>
            <p>- De ha van valakije, aki... akit...</p>
            <p>- Az férjes asszony. Megvannak ők együtt hármasban.</p>
            <p>- De talán nem végleges még a dolog, hiszen a férje még megúnhatja ezt az epizódot és
               bűnbánóan visszatér...</p>
            <p>- Nem, nem, ez már elintézett kérdés. Ennek vége. Nem volt könnyű, megnyugtathatom
               őszintén. És nem tagadom, hogy még nem vagyok túl rajta. Talán nem is leszek soha.
               De hogy ezt a házasságot valaha is visszaállítsuk, az teljesen lehetetlen.
               Egyáltalán: mint nő, nem létezem többé.</p>
            <p>- Nono. Kissé elhamarkodottnak tetszik, ha huszonöt éves, aki ezt ilyen keményen
               kijelenti.</p>
            <p>- Nem jelentem ki keményen, igaza van. Én csak azt tudom, hogy most
               engesztelhetetlenül gyűlölöm az érzelmi életet. Megesik, hogy valaki szépeket mond.
               Kivált most, hogy állást keresek. Ilyenkor alig tudok uralkodni magamon, olyan
               ideges leszek. Viszont annak, aki békén hagy és különben jó hozzám, szívemből hálás
               vagyok. Például magának.</p>
            <p>Tihamér keservesen elmosolyodott magában. Aztán csavart egyet a társalgáson.</p>
            <p>- Hálás, hálás, csak éppen a barátságom nem kell. Akármilyen veszélytelen. Csakugyan
               olyan nagy baj, hogy van valami pénzem?</p>
            <p>Csend következett. Jódarabig szótlanul lépkedtek egymás mellett. Érezni lehetett,
               hogy Anna ismeretlen területen kalandozik, mikor válaszát mérlegeli.</p>
            <p>- Nézze, - mondta végül - a pénz rendesen megrontja azt, aki nincs hozzászokva. Mi
               nagyon jó barátok lehetnénk...</p>
            <p>- Miért lehetnénk? Leszünk!</p>
            <p>- Jó. Leszünk. De megjövendölöm magának, hogy a pénzzel el fogja rontani. Szent
               Isten, esik. Most aztán nagyon siessünk, mert tönkremegy a cipőm is, a ruhám is.</p>
            <p>Csakugyan esett. Jó, vastag cseppekben. Szedték a lábokat, majdnem futásnak is
               beillett, ahogyan igyekeztek. S a zápor rohamosan növekedett. A gyalogjáróról egy
               szempillantás alatt eltisztúltak a járókelők, a kapualjak megteltek odahúzódott
               várakozókkal. Most értek ki a Podmaniczky-uccára. Taxi haladt arra, szabadon álló
               zászlóval. Tihamér felemelt karral intett neki, a kocsi megállott.</p>
            <p>- Gyorsan ugorjék be, Anna, mert megázik.</p>
            <p>Most már sűrűn ömlött a hirtelen jött nyári eső, keményen paskolta az úttestet.
               Beugrottak a kocsiba.</p>
            <p>- Katona József-ucca hány?</p>
            <p>- Tizenkettő.</p>
            <p>A kocsi elindult. Az ablakokat fel kellett kíntornázni, mert bevert a víz. Anna
               csapkodva szárogatta a ruháját és sarkát kifordítva nézegette csatakos
               harisnyáját.</p>
            <p>- Az ördög vigye el, - mondta derűsen - ez az eső is várhatott volna még egy
               negyedórát, akkor eshetett volna tőlem akár holnap reggelig. De így csak új
               kellemetlenség és újabb kiadás.</p>
            <p>- Miért kiadás? Ne beszéljen gyerekségeket. Az csak természetes, hogy a taximon
               hazaviszem.</p>
            <p>- Nem, ez nem természetes. Ez magának nagy kerülő. Hiszen a Gellértben lakik, éppen
               ellenkező irányba kellene mennie. Ezt nem fogadhatom el gazdag uraktól.</p>
            <p>- Anna, ne legyen kicsinyes és komikus. Filléreken alkudozik velem?</p>
            <p>Anna nedves cipője talpát dörzsölgette a lábszőnyeghez. Vállat vont.</p>
            <p>- Lássa, ez az. Egy szegény vidéki tanárral nem vitatkoznám egy percet sem,
               megfeleznénk az utiköltséget és kész. De így feszélyez a dolog. Eh, hagyjuk,
               beszéljünk másról. Holnap megyek ahhoz a Kálisóhoz, vagy micsodához és utána felhívom
               magát, hogy megmondjam az eredményt. Akár széna, akár szalma, mindenképpen nagyon
               melegen meg fogom magának köszönni. Már itt is vagyunk.</p>
            <p>A kocsi odaállt a gyalogjáró széléhez. Anna már nyúlt az ajtó kilincséhez. De Tihamér
               megakadályozta.</p>
            <p>- Csak nem fog most kiszállni? Hiszen dézsából öntik. Mindjárt elmúlik a mérge az
               ilyen nyári esőnek, várjon egy-két pillanatig.</p>
            <p>- Nem, nem, ketyeg az óra. Isten áldja meg, és köszönöm, hogy hazahozott.</p>
            <p>Tihamér maga nyitotta ki az ajtót és kiugrott. Mialatt sűrű és nehéz tuss ömlött a
               nyakába, kezét nyújtotta be a kocsiba, hogy segítsen. De Anna nem nyúlt érte.</p>
            <p>- Köszönöm, nem szeretem, ha segítenek.</p>
            <p>Már ki is ugrott, két szökkenéssel átlendült a gyalogjárón a kapu alá, ott
               visszafordult és nyájasan búcsút intett. Tihamér ázott a szakadó esőben.</p>
            <p>- Az Istenért, menjen vissza a kocsiba! Viszontlátásra.</p>
            <p>Ő visszaült helyére, a vezetőnek odakiáltotta a Gellért-szállót. A kocsi nagy
               zökkenéssel elindult, mint egy ostromgép fúrta bele magát a sűrű függőleges szálak
               szinte áthatatlan falába. A fedélen lármásan kopogtak a hevesen támadó cseppek. S ő
               valami olyan hangulatban vetette magát hátra az ülésen, hogy mindennek vége. Semmi
               kétség: ez az asszony fájdalmasan szerelmes az urába. A dolog reménytelen.
               Vallomással közeledni hozzá annyi volna, mint mindent elrontani. S még barátsággal
               közeledni is milyen nehéz hozzá. Mi marad tehát a kedves, titkos ábrándból? Semmi.
               Megmarad maga az ábránd. Az élet legnagyobb dolgain a pénz nem tud segíteni.
               Tulajdonképpen furcsa, hogy éppen most, mikor ilyen közel került Annához, beleszólt
               életébe és részese lett bizalmas vallomásainak, éppen most sokkal messzebb van tőle,
               mint valaha.</p>
            <p>A beletörődésben nagy gyakorlattal rendelkező lelke csendes, mély sóhajban adta meg
               magát. Amíg lehet, amíg az asszony a barátságot el nem utasítja magától, majd
               igyekszik mennél többet találkozni vele, mert ezzel az asszonnyal a reménytelen
               együttlét is izgalmas boldogság. Aztán majd elutazik. Velence, Firenze, Róma, talán
               Páris. München, Köln. A világon olyan sok a szépség, hogy egy emberi élet túlrövid
               hozzá, nagyon kell sietni; mire az ember kissé körülnézett, már meg is kell halni.
               Hogy valaki közben mindhalálig reménytelenül szerelmes, az csak fínom és nemes
               hátteret ad a dolognak. Az egész ügy, ahogy van, megindítóan szép. Nincs jobb, mint
               lenni. Nincs jobb, mint gondtalanul lenni.</p>
            <p>Mikor a szálló előtt a portás nyitotta ki az ajtót és udvariasan ernyőt tartott
               föléje, két pengő borravalót adott a soffőrnek.</p>
            
         </div>
         <div type="chapter">
            <head>V.</head>
            <p>Anna megkapta az állást. Már reggel tízkor telefonált és be akart számolni nagy
               öröméről, de Tihamér ragaszkodott a személyes találkozáshoz. Szerette volna, ha
               együtt ebédelnek, de az asszony vonakodott a meghívásnak eleget tenni.</p>
            <p>- Ne vegye rossz néven, de ezt nem fogadhatom el. Meg is mondom, miért: nem tudnám
               viszonozni.</p>
            <p>Tihamér megütközött, de telefonon nem akart vitatkozni. Megállapodtak abban, hogy
               tizenkettőkor a Petőfi-szobornál találkoznak, aztán leülnek a Dunaparton két
               bádogszékre beszélgetni. Így is történt. Anna arcáról ragyogott a boldogság, szinte
               testetlenül lebegett a földön, járás nélkül, mintha nagy öröme súlytalanná tette
               volna. Elmondta, hogy felvették. Kétszázötven pengő fizetést fog kapni, köteles
               reggel kilenctől háromig egyhuzamban dolgozni, félóra ebédszünettel, hetenként
               egyszer délután is be kell mennie, évente két heti szabadságra van igénye, adóját és
               betegsegélyző-járulékait a cég fizeti. Holnap reggel kilenckor már be is áll,
               egyelőre a levelezési osztályon kap próba-beosztást. Külön öröm is érte: a hivatalban
               egyik osztálytársára bukkant, akivel együtt érettségizett. Férjnél van és boldog, az
               ura ügyvédbojtár, most várják az első gyereket, aki biztosan fiú lesz és Zoltánnak
               fogják keresztelni. A hivatal különben gusztusos és modern, szobái napot kapnak, sőt
               a Dunára néznek. Ezt lelkendezve mesélte Anna és hirtelen minden átmenet nélkül
               elsírta magát.</p>
            <p>- Az Istenért, mi baja? Bántja valami?</p>
            <p>Az asszony meg sem törölte szemét. Nevetve nézett Tihamérra, arcán két vastag
               könnycseppet csillantott meg a napsütés.</p>
            <p>- Dehogy bánt. Csak meghatódtam a saját boldogságomtól. Maga nem is tudja felmérni,
               milyen hihetetlen dolog ez nekem. Nem szorultam senkire, megleszek a magam
               emberségéből, elvégzem pontosan és rendesen a dolgomat. A pénzt igen gondosan be
               fogom osztani, és ha nagyon vágyom utána, vehetek az ablakomba egy cserép muskátlit.
               Olyan szép tud lenni az élet, hogy az kimondhatatlan. Köszönöm, köszönöm.</p>
            <p>És megint sírva fakadt. De most már zsebkendőt halászott elé, abba rejtette arcát és
               kacagott könnyei között. Tihamér megindulva nézte. Sóváran vágyott rá, hogy a
               gesztenyehajú fejet megsímogassa. Ezt a boldogságot, úgy gondolta, megérdemelné a
               segítségért. De aztán alázatosan lemondott róla. Megvárta, míg Anna könnyei
               elmulnak, s orra pirosságát eltünteti a púder. Akkor így szólt:</p>
            <p>- Szívből örülök, hogy minden jól sikerült. Nekem édeskevés részem van benne. Szóltam
               egy ismerősnek, ennyi az egész. De most beszéljünk másról. Telefonon ezt nem akartam
               firtatni, de most megkérdezem, miért nem akart velem ebédelni? Maga olyan nyugodt,
               olyan hibátlanul viselkedik, olyan biztos modorúnak látszik, de ha ilyen kérdésekről
               van szó, mindjárt kicsinyes lesz.</p>
            <p>- Ez nem kicsinyesség. Szeretném, ha jóbarátom maradna. És ehhez szükséges, hogy az
               ilyen részletekre vigyázzak.</p>
            <p>- Ne haragudjék, ez nevetséges. Maga dohányos, ugye?</p>
            <p>- Láthatta, hogy étkezés után rágyujtottam.</p>
            <p>- De én adtam gyujtót. Miért nem jegyzi fel, hányat gyujtottam meg? Mikor összegyül
               egy skatulyára való, ide kell adnia a hat fillért. Ne haragudjék, ismétlem, de ez
               nemcsak nevetséges, hanem sértő is. Sőt tudnék erősebb szót is használni.</p>
            <p>- Csak használjon, ma nem haragszom semmiért.</p>
            <p>- Ez egy kicsit olyasmi, amit... nem, mégsem mondom ki. De mégis kimondom. Ez
               komédia.</p>
            <p>- No ezt megkaptam, - nevetett Anna - de hiába, én ehhez ragaszkodom.</p>
            <p>- Látom. És mivel ez nem normális, valami magyarázatának is kell lennie.</p>
            <p>Anna vállat vont. Elkomolyodott és hallgatott.</p>
            <p>- No? Van magyarázata?</p>
            <p>- Talán... talán van. Nekem is gondolkoznom kell róla. Igen, van. De nem szeretnék
               róla beszélni.</p>
            <p>- Nézze, Anna. Én most tettem magának egy jelentéktelen kis szívességet. Ha olyan
               rettentő pontosan mindent viszonozni akar, akkor viszonozza ezt is. Legyen bizalma
               hozzám. Igaz: kevéssé ismer. De bizonyos benyomása már van rólam. Azt éreznie kell,
               hogy megbízható ember vagyok és nem élek vissza a bizalmával. Próbálja meg mégis
               elmondani, amit most elhallgat.</p>
            <p>- Szeretném. De olyan nehéz. Az uramról van szó.</p>
            <p>- Akkor meg éppen beszéljen. Látom, mennyi keserűség rág magában. Ha az ember az
               ilyet elmondja, kissé megkönnyebbül. Mondja el itt a Dunának, én majd véletlenül
               meghallom. Majd arrafelé nézek oldalt, mintha nem is ismerném magát.</p>
            <p>Anna nevetett.</p>
            <p>- Nagy bolond maga. Hát jó. Az én házasságom szerelmi házasság volt. Úgy
               beleszerettem egy fiatalemberbe, ahogy egy életben csak egyszer lehet szeretni. A
               vőlegényem csinos volt, kedves, figyelmes, minden. Mikor beköltöztem abba a kis
               lakásba az Izabella-uccában, úgy éreztem, hogy a mennyország leszakadt a földre. Ez
               hetekig tartott. És akkor lassan kezdtem észrevenni az uram egy hibáját, azt az
               egyetlen hibáját, hogy önző. Egyáltalában nem rossz, ne értsen félre. Sőt jó ember.
               De önző. Ez egész jelentéktelen apróságokban mutatkozott meg eleinte. Magamban védtem
               őt: mindenkinek van valami hibája, az én uram sem tökéletes, mint ahogy bizonyára én
               sem. Védtem, folyton erősebben, mert folyton nagyobb védelemre szorult. Az első igazi
               fájdalmat akkor éreztem, mikor a cirkusz-eset történt.</p>
            <p>- Mi volt a cirkusz-eset?</p>
            <p>- A szomszédunkban lakott egy házaspár, bizonyos Fekecsék. Fekecs hivatalnok a
               Statisztikánál. Gyermektelen házaspár, nagyon szeretik az állatot. Egyszer elmentek
               a Beketowba. Másnap órahosszat mesélték, milyen kitünő volt a cirkusz. Különösen
               kettőt dicsértek. Egy külföldi bohócpárt, akiken halálra nevették magokat, továbbá
               egy nagy állatszelidítő-számot, rengeteg állattal, fókával, majmokkal, pónival, tíz
               kutyával. Már most: az uramat nem érdeklik különösképpen az állatok, de a cirkuszi
               bohócokat rendkívül szereti. Nekem pedig megvan az a gyermekes gyengém, hogy
               túlságosan szeretem az állatot. Fekecsék annyit beszéltek, hogy mindakettőnknek nagy
               kedvünk támadt elmenni a cirkuszba. De számot vetettünk a pénzzel. Nem ment. Kevéssel
               azelőtt kellett az uram manduláit kivétetni, és abban a hónapban csináltatott új
               felöltőt is. Minden fillérre vigyázni kellett. Kimondtuk, hogy nem mehetünk
               cirkuszba. Sőt a konyhán úgy megakadtam, hogy odaadtam az uramnak a karkötőmet, amit
               eljegyzéskor kaptam a szüleitől, hogy csapja be a zálogházba. Másnap azt mondta, hogy
               együtt kell lennie az osztálytársaival. Mikor hazajött, kikeféltem az új felöltőjét.
               Egy elhasznált cirkuszjegy esett ki belőle. Elment egyedül. Sajátmagától nem
               sajnálta, tőlem igen. Ez volt az első jelenetünk. Én nem szóltam volna, de ő reggel
               meglátta, hogy ki van sírva a szemem. Akkor ebből nagy szóváltás kerekedett és ő
               valami olyat mondott, hogy egy krajcár nélkül vett el, örüljek, hogy eltart. De
               nézze, hagyjuk ezt abba, ezek az apróságok csak engem érdekelhetnek, másnak nagyon
               unalmas ezt hallgatni, mikor...</p>
            <p>- Nem, nem. Maradjunk a tárgynál. Nagyon érdekes. Mondja tovább.</p>
            <p>- Ez aztán egyre gyakrabban ismétlődött. A háztartáshoz nem adott magától pénzt,
               mindig szólnom kellett. Ez kimondhatatlan gyötrelem lett számomra. A pénzzel
               számoltatott és számolási hibákat keresett. Egyszer egy barátnőm jött látogatóba és
               tudván, hogy szeretem a csokoládét - csupa gyerekes dolgot árulok el magamról,
               lássa...</p>
            <p>- Ne okoskodjék, én is szeretem a csokoládét. Folytassa.</p>
            <p>- Szóval hozott egy doboz macskanyelv-csokoládét. Keveset ettem belőle. Este megjött
               az uram. Siettem megkínálni. Mikor meglátta a csokoládét, szenvedélyes jelenetet
               csinált. Hogy ő reggeltől-estig dolgozik, mint az állat, csak hogy engem eltartson, s
               akkor én így bánok az ő keserves keresményével. Többször közbe akartam szólni, de nem
               hagyott. Végre meg tudtam mondani, hogy a csokoládét nem vettem, hanem ajándékba
               kaptam. Ezt nem hitte el. Hazugságon akart kapni és mivel nem volt otthon
               telefonunk, taxit hozatott és elment a barátnőmhöz. Csak reggel jött haza. Mert
               saját vallomása szerint úgy elszégyelte magát az igazságtól, hogy beült egy
               vendéglőbe, ahol barátait tudta. Ott leitta magát.</p>
            <p>- Ha ennyire tud szégyenkezni, az jó jel.</p>
            <p>- Hogyne. Hiszen mindig igyekezett helyrehozni, ha elragadtatta magát. Kedves volt,
               gyengéd, megbánó. Hízelgett és udvarolt. A szerencsétlen, rossz természetére
               panaszkodott. Én pedig szerettem. Boldog voltam, ha a régi, meleg hangot
               helyreállíthattam. De azok a jelenetek, mikor pénzdolgokat hányt a szememre, egyre
               sűrűbbek lettek. És nekem valóságos gyötrelem volt, mikor már annyira kilyukadt a
               cipőm, hogy a pénzkérést nem lehetett elkerülni. Hosszú hónapokon át hozzászoktam a
               gondolathoz, hogy ingyenélő vagyok. Egyre mélyebb sebet vert rajtam az a tudat, hogy
               éppen ő tart ingyenélőnek, akit szeretek. Akkor egy szép napon elhatároztam, hogy
               kenyeret fogok keresni. Megkeresem a magamét. Ha köztem és az uram között ez az
               egyetlen ütköző pont, akkor ezt a pontot el fogom távolítani. Sikerült állást kapnom:
               titkárnője lettem egy amerikai ujságírónőnek, aki innen Budapestről tudósította a
               lapját...</p>
            <p>- Hát maga annyira tud angolul?</p>
            <p>- Hiszen érettségiztem belőle. Szerencsére úgy lehetett beosztani, hogy azért a
               háztartást is elláttam. Most már jól ment minden. Egy darabig. Aztán kitünt, hogy
               mikor már teljesen lekopott rólam a télikabátom és mentünk szövetet venni, egy
               férfiszövet annyira megtetszett neki, hogy azon vettem magam észre: ő csináltatott
               magának kabátot, nem én. De most már hagyjuk ezt. Erről nekem olyan kínos beszélni,
               hogy borzasztó. Nem szép tőlem, hogy ennyit is mondtam. Úgy érzem, mintha árulkodtam
               volna. Csak meg akartam magyarázni, hogy miért lettem ilyen «kicsinyes», mint maga
               mondja. Nekem annyiszor az orromhoz dörzsölte az élet, hogy anyagi teher vagyok
               másnak, hogy ennél kínosabb tudatot nem is ismerek. És ha ez rögeszmének látszik
               nálam, akkor sem tudok rajta segíteni. Nekem így jó. Kivált most, hogy meg fogok
               élni.</p>
            <p>- Mi lett az amerikai nővel?</p>
            <p>- A lapja áttette Bulgáriába, most ő küldi Szófiából az összes balkáni dolgokat.
               Különben sem tarthattam volna meg a munkát, mert akkor közbejött az uram
               szerencsétlensége.</p>
            <p>- Miféle szerencsétlensége?</p>
            <p>- Beleszeretett egy asszonyba. Nem fontos, kibe; úgysem ismeri. Ez nagyon csinos
               asszony, sokat ad öltözködésre és kapzsi. Az uram elkezdett rá költeni. Én soká nem
               jöttem rá. De lassanként kénytelen voltam megtudni mindent. Sőt rájött annak az
               asszonynak a férje is. Legalábbis erős gyanut fogott. Ekkor csinálta az uram azt az
               autó-üzletet. Színleg azért, hogy elköltözzék Pestről, valójában azért, hogy sokkal
               többet kereshessen. Az asszonnyal rendszeresen tovább találkozott; minden héten
               feljött Pestre üzleti ürügyek alatt...</p>
            <p>- De miután tönkrement...</p>
            <p>- Ne aggódjék. Úgy ment tönkre, hogy sokat keresett rajta. A pénzzel már be is lépett
               egy cement-cégbe. Jól megy neki. De most már nélkülem.</p>
            <p>- Otthagyta?</p>
            <p>- Nem éppen otthagytam. Megbeszéltük szép rendesen, hogy ezt nem lehet tovább
               folytatni. Ennyi volt az egész.</p>
            <p>- És ő nem törődik a maga anyagi helyzetével?</p>
            <p>- Nem kell törődnie. Közöltem vele, hogy megélek a magam lábán. Hát tessék, most már
               tud mindent.</p>
            <p>Csak ekkor ért hozzájuk az az asszony, aki be szokta hajtani a dunaparti üldögélőktől
               a bádogszékért járó filléreket. Egymásra néztek és mindaketten nevettek.</p>
            <p>- Jól van, - mondta Anna, - majd legközelebb maga lesz az én vendégem.</p>
            <p>Tihamér fizetett és átvette a két szelvényt.</p>
            <p>- Végre. A jég meg van törve. De ebédelni még nem merem hívni. Megvárom, míg
               viszonozhatja. Megjegyzem, hogy orvosilag tilos mást ebédelnem, mint egy
               zöldpaprikát és tízért tepertőt.</p>
            <p>- Helyes. Legközelebb én hívom meg. Ó, de hálás vagyok magának. Ha tudná, milyen
               régen nevettem ilyen jókedvűen utoljára.</p>
            <p>- Ha tudná, milyen rég örültem így valaminek utoljára.</p>
            <p>- Nono, ne túlozzon. Hát az a sok pénz.</p>
            <p>- Hagyja már azt a sok pénzt. Tudja mit: holnap, ha jól értettem, háromkor jön ki a
               hivatalból. Roppant kiváncsi vagyok, hogyan telt el az első napja. Ha nincs ellenére,
               megvárom a hivatalánál háromkor és elmegyünk sétálni. Nem únja?</p>
            <p>- Dehogy únom. Sőt örülök neki. Hiszen alig várom, hogy ezt a nagy szenzációt
               valakinek elmondhassam.</p>
            <p>- Csakhogy nem tudom a hivatala címét.</p>
            <p>- Ujpesti-rakpart négy. Legyen ott pont háromkor. De nekem most már mennem kell.</p>
            <p>- Ne kisérjem el valahova?</p>
            <p>- Köszönöm, sok mindenféle apróságról kell gondoskodnom. Női holmikat fogok vásárolni
               és nem szeretem, ha azt férfi nézi.</p>
            <p>Elbúcsúztak. Tihamér egy pár percre még visszaült, hogy soká nézhessen Anna után.
               Mindjárt elhatározta, hogy lerajzolja egész alakban, mikor így távozása látszik az
               uccán. Noha még látszott a távolodó alak, behúnyta szemét és ujjában érzett
               mozdulatokkal felvázolta képzeletben, mint ahogy önkéntelenül ujjukkal jegyzik
               szavaikat a szenvedélyes gyorsírók. Mire szemét kinyitotta, Anna már nem volt
               sehol.</p>
            <p>Elhatározta, hogy Pethőékkel ebédel a Hullámban. Ezért keresett a Belvárosban olyan
               üzletet, ahol fürdőjelmezt kaphatott. Hosszú válogatás után olyat vásárolt,
               amilyenről nem is tudott eddig: három darabból állót. Trikó-nadrágja volt, trikómelle
               és külön öve ennek a jelmeznek, nadrágja fekete, melle fehér, öve lakkos. A kereskedő
               jótállt róla, hogy nagysága meg fog felelni. Átgyalogolt Budára. Pethőéket ott
               találta rendes asztaluknál. De most az orosz grófon kívül még két fiatalember is ült
               velök. Egyik sem lehetett több tizennyolc évesnél. Közeledtére egyformán foghegyről
               és egyformán odavetve mondották:</p>
            <p>- Jósika.</p>
            <p>- Jósika.</p>
            <p>Aztán ügyet sem vetettek rá többé. Daisynek udvaroltak mindaketten. Daisy egészen más
               fürdőruhát hordott, mint tegnap: ibolyaszínűt, egy darabból valót, de ez a darab alig
               készült több anyagból, mint az előző napi. Pethőné is ilyet hordott, egy árnyalattal
               világosabbat. Pethő már ujságot olvasott és a mazagrant szürcsölte. A két fiatalember
               olyan vakmerő és idétlen tréfákat eregetett Daisy fürdőruhájáról, hogy meg kellett
               hökkenni: mit mond ehhez az anya. De az anya még erősebbeket kacagott, mint a lánya.
               A beszélgetésből kitünt, kivált Daisy erősen hangsúlyozott megszólításai révén, hogy
               mindakét fiú báró. És Tihamér habozva, feszélyezve készült felállani.</p>
            <p>- Rendelj csak nyugodtan, Tihácskám, - szólt Pethő - ezek a bárók régi barátaink.</p>
            <p>Ülve maradt tehát és hideg marhahúst rendelt ecetes tormával. Békésen falatozott és
               közben nézte a közönséget. Három asztallal odébb egy feltünően csinos hölgyet látott.
               Olyan szőke volt ez, hogy majdnem ősznek lehetett tartani. Valami jeges italt
               kevergetett és francia könyvet tartott a kezében. Tihamér nézte, nézte és az a
               határozott tudat vett erőt rajta, hogy ezt a nőt valahonnan ismeri, bár eléggé
               kizártnak tetszett, hogy ilyen feltűnő hölgyet eddigi életében ismerhetett volna.
               Félszemmel figyelte, méregette, képzeletben felállította, különböző ruhákba
               öltöztette, közben homályosan érezte, hogy valami fontos élmény emlékéhez közeledik.
               És hirtelen felpattant. Ugyanabban a pillanatban, mikor a platinaszőke hölgy
               rápillantott. És hangosan tört ki belőle a név:</p>
            <p>- Rózsi!</p>
            <p>- Titi! - kiáltott a hölgy.</p>
            <p>Mert az volt, Steuerwasser Róza, az óbudai temetkezési huszár leánya, az ő hajdani
               menyasszonya. Mire odasietett hozzá, a hölgy maga is felállott.</p>
            <p>- Még ilyet, Titi, hát nem óriási véletlen? Drága, aranyos Titikém!</p>
            <p>Átkapta két telt karjával és magához szorította. Most is félfejjel magasabb volt,
               mint a férfi.</p>
            <p>- Én nem is hiszem, Rózsi, hogy ez te vagy.</p>
            <p>Kibontakoztak a szeles és erős ölelésből. A hölgy megfogta Tihamér vállát és
               eltartotta magától, hogy jobban szemügyre vehesse.</p>
            <p>- Ez pedig te! Gyere, gyorsan ülj le nálam, mondj el magadról mindent. Társaságod
               van? Búcsúzz el hamar.</p>
            <p>- Nem fontos. Majd elmondom nekik. De csakugyan te vagy az?</p>
            <p>- Helyesen kérdezed, öregem, - nevetett a hölgy - mert nem én vagyok az. Rózsit
               mondtál, ugye? Nem, drágám, én már régesrégen nem vagyok Steuerwasser Róza. Az én
               nevem Yvonne. Sőt D’Aubigny grófné.</p>
            <p>- Grófhoz mentél feleségül helyettem? Jó cserét csináltál.</p>
            <p>- Na, nem olyan komoly az. Vettem magamnak egy jó nevet, ennyi az egész. Majd
               elmondom az egészet. De veled mi van? Idefenn nyaralsz? A szüleim évekkel ezelőtt azt
               írták, hogy vidékre mentél tanárnak.</p>
            <p>- Vidéken is voltam mostanig, de most valami kis örökséghez jutottam és most itt
               rendezkedem be. Hanem te alaposan megváltoztál, Rózsi.</p>
            <p>- Mondom, hogy Yvonne lettem. Nézz végig nyugodtan, tetszem-e még neked. Hiszen
               valaha, zöld fejjel, szerelmesek voltunk egymásba. Emlékszel rá, hogyan hívtál
               mindig? Fourment Helénnek. S azt mondtad, hogy engem nem Isten teremtett, hanem
               Rubens.</p>
            <p>Yvonne, sőt D’Aubigny grófné hátradőlt a széken, szétdobta bolyhos köpenyét és
               kihúzta magát. Két tenyerével végigsimította dereka két oldalát. Barna selyemtrikóból
               való fürdőruhát hordott, s Tihamérnak el kellett ismernie, hogy a színt pompásan
               választotta hajához, mert ez az aranybarna és ez a platinaszőke tónusban tökéletes
               egységet adtak. Hozzá a pirosra lakkozott körmöket is mintha jó festő választotta
               volna. Két egymásra vetett lábán vászon-szandált hordott, de a figyelmes szem
               észrevehette, hogy a vászon látszólag durva anyagában a hajra emlékeztető aranyszálak
               csillantak meg, s a lábkörmök folytatták az ujjak pirosát. Mesterkélt volt az egész,
               de kitűnően és fínoman mesterkélt. A termet telt, erős és szoborszerűen
               szabályos.</p>
            <p>- Ezt megnézheted, ezt a vonalat, Titi, a trikó alatt nem hordok semmiféle gumi
               páncélt. Tetszem még neked? Azaz, hogy most látsz így először. Emlékszem, hogy
               egyszer rám nyitottad az ajtót, és a vállam teljesen meztelen volt. Ettől olyan
               izgatottak lettünk mindaketten, hogy két napig nem tudtunk aludni. Istenem, de régen
               volt. Beszélj már, beszélj, hogyan élsz, van-e családod, mondj el mindent.</p>
            <p>- Az én dolgomat nagyon kurtán el lehet mondani. Nőtlen maradtam, tanárkodtam, kész.
               De te! Az a gyanum, hogy kötetekre való regényt tudhatsz elmondani magadról. Tíz
               esztendő, az nagyon nagy idő. Ráérsz most? Nem zavarlak?</p>
            <p>- Ugyan eredj, úgy örülök neked, mint a bolond. Vártam egy urat, de az nem jön. Nincs
               semmi dolgom. Nem akarsz hozatni valamit? Mazagrant? Jó, én is hozatok egyet. Kik
               azok, akiktől eljöttél?</p>
            <p>- Az ügyvédem családja. És két fiatalember, bizonyos Jósika bárók, de azokat nem
               ismerem.</p>
            <p>- Ezek azok? Már hallottam róluk. Egy nagybátyjokat jól ismertem Nizzában. Nagyon
               szépen kártyázott. Tudod, az ember sokat megismerhet a világból és nagy határ földet
               bejárhat, de a magyar mágnás mindenütt megállja a helyét. Meg a magyar lány. Ez a
               kettő. Aki magyar lányt ismerek, az mind a víz színe felett tudott maradni, velem
               együtt...</p>
            <p>- De hiszen mondod, hogy nem vagy lány.</p>
            <p>Yvonne nagyot kacagott.</p>
            <p>- Ó, de édes vagy. Hiába, te csak a régi Titi maradtál. Bizony nem vagyok lány,
               drágám. A sors könyvében meg volt írva, hogy ne is maradjak Steuerwasser lány Óbudán,
               de ne is legyek a feleséged.</p>
            <p>Tihamért valami erős hajdani illat kábította el varázsával; egy dohos kispolgári
               lakás szappanos teknőgőzéből és az első szerelem fülledt pézsma-hangulatából állott
               ez az illat. Hirtelen feldöbbent benne a régi fájdalom: a tehetetlenség és csalódás
               kínja, mikor menyasszonya megszökött. S mintha a szökés után nem tíz évvel, hanem
               csak egy héttel talált volna jegyesére, úgy ragadta meg az asztalra tett
               félkezét.</p>
            <p>- Miért hagytál itt, mondd?</p>
            <p>Yvonne hangosan kacagott.</p>
            <p>- Édes Titi, én már jóformán nem is emlékszem arra az emberre, akivel eljutottam
               Bécsig.</p>
            <p>- Azt írtad, hogy téged «hív a fény».</p>
            <p>- Igen, akkor még ilyen mozi-mondatokon járt az eszem. De csakugyan hívott a fény.
               Nem nagyon értettem, miféle fény, de hívott. Előbb-utóbb elmentem volna tőletek,
               tőled és a szüleimtől. Még jobb is, hogy nem asszonykoromban ugrottam el
               mellőled.</p>
            <p>- De kivel mentél el? Akkor ez megfoghatatlan volt nekem.</p>
            <p>- Olyan mindegy, - vont vállat Yvonne - az uccán egyszer megszólított egy elegáns úr.
               Nem találkoztam vele többször, mint három alkalommal. Nektek persze nem szóltam
               semmit. De mikor a harmadik alkalommal azt mondta, hogy ő másnap utazik Bécsbe két
               hétre, a legelőkelőbb hotelban fog lakni és felöltözhetem a legszebb estélyi
               ruhákba, nem nagyon kérettem magam. Belülről én már rég megértem erre. Pár sort írtam
               nektek és mentem. És Bécsben sem álltam meg. Párisba akartam jutni. Mindig azt
               képzeltem, hogy ennél nincs egyszerűbb, ha már nekiindultam. És tudod mit? Nem is
               volt ennél egyszerűbb. Most van egy kis villám az Avenue du Bois de Boulogneon,
               minden darabja a legjobb aukciókról való. Chippendale, Boule, amit akarsz. Van két
               nagyon jó Fragonardom. És két kocsim; egy kis sportkocsi és egy nagy Cadillac. És van
               egy villám Antibesban. És valami kis pénzem, bundám és ékszerem is van, én már többet
               nem jövök zavarba. Anyámnak is megvan öreg napjaira mindene. Az mégis nagy dolog, ha
               az ember ellátva tudja öreg mamáját, nem?</p>
            <p>- Hogyne. És apád hogy van?</p>
            <p>- Meghalt. Ezelőtt öt évvel. Gyomorrák. Őt is a legjobb szanatóriumban tudtam
               ápoltatni, szegényt. De a mama egészséges, mint a makk.</p>
            <p>- Itt lakik Pesten?</p>
            <p>- Á, dehogy, kiköltöztettem az antibesi villába. Roppant szeret kint lenni, már úgy
               beszél franciául, hogy az ember halálra kacagja magát, csak hallanád. Maga jár
               bevásárolni, erről leszoktatni lehetetlen. És alkuszik, képzeld. A francia kofák a
               fogukat csikorgatják. Tiszta cirkusz. Nekem nagyon hasznos, hogy ott van, legalább
               nem lopják ki a szememet, és a yacht sem áll ott hiába.</p>
            <p>- Yacht?</p>
            <p>- Igen, van egy aranyos fehér hajóm, tizenkétszemélyes, hálófülkékkel. Képzeld el a
               mamát, már barátnői vannak Antibesban, és azokat meghivogatja yacht-kirándulásra.</p>
            <p>- És te most... férjnél vagy, vagy mi van veled egyáltalában?</p>
            <p>Yvonne ránézett volt vőlegényére, mint a rossz tanulóra, akin nem lehet segíteni.</p>
            <p>- Ahogy vesszük. Mondjuk úgy, hogy elvált asszony vagyok. Felesége voltam egy
               D’Aubigny grófnak, aki igen jutányosan elvett feleségül s ugyanolyan jutányosan el is
               vált tőlem. De ha azt kérdezed tőlem, hogy tartozom-e valakihez, akkor azt felelem,
               hogy igen. Az itteni lengyel követhez tartozom. Talán ismered, vagy hallottál róla.
               Igaz, hogy nem régóta van itt. Első követségi tanácsos volt Párisban, most itt lett
               követ. Gróf Bandrowski József. Miatta utaztam ide.</p>
            <p>- Szereted?</p>
            <p>- Szeretni éppen szeretem, de sok baj van vele. Nagyon féltékeny. Az anyja olasz
               volt, attól örökölte. Ez néha nagyon kényelmetlen. De hát ilyesmivel le kell
               számolni. Különben nagyon jól nevelt, kedves ember, egészen kellemesen megvagyok
               vele.</p>
            <p>Tihamér kutatva nézett a szép nő arcába. Azt a hajdani leányt kutatta benne, akiről
               eddig azt hitte, hogy ismerte valaha. S most jött rá, hogy akkor régen sem ismerte. Ő
               Rózsit ismerte, akiről kitűnt, hogy az nem is létezik. Már akkor ez az Yvonne élt
               helyette, otthon varrott pepita ruhában, magasszárú fűzős cipőben, de már akkor
               Yvonne.</p>
            <p>- Most kérdezni akartál valamit, Titi, de lenyelted.</p>
            <p>- Igaz. Azt akartam kérdezni, hogy mi van életedben a szerelemmel.</p>
            <p>- Légy nyugodt, voltam én azért szerelmes is. De vigyáztam magamra. Én nem szeretek
               rosszul aludni, öregem. Az álmatlanság öregít. Olyan férfi pedig nincs a világon, aki
               azt megérje. Hogy az ördögbe ne. Szépnek és fiatalnak lenni óriási tőke. És az nagyon
               rosszul gazdálkodik, aki a készet költi. Mikor Párisba kerültem, összebarátkoztam egy
               rossz leánnyal. Szonjának hívták. Az volt olyan szerelmes természetű. Mihelyt kitünő
               dolga volt egy arravaló férfi mellett, mindjárt megszállta az ördög. Beleszeretett az
               első zenészbe. Az volt a specialitása, a zenész. Akkor aztán nem ismert sem Istent,
               sem embert. Összeköltözött a zenésszel és imádta, mint az őrült, amíg az rá nem únt.
               Akkor eljött hozzám sírni és esküdözni, hogy soha többé el nem veszti az eszét.
               Bemutattam neki valami arravaló rendes urat. Három hónap sem telt bele, jött az új
               zenész. Látnád most. Gyomorfekélye van a sok brómtól, amit lenyelt, nem tud rendesen
               fésülködni egy sebhely miatt, mert összeverekedett egy amerikai nővel, aki elvette a
               zenészét, a szeme csupa ránc. Egyidős velem és ötvenévesnek látszik. Nem, barátom,
               azt már nem. Velem is megtörténik, hogy nagyon megtetszik valaki. Nem tagadom, jó
               érzés, késő éjjel másfél óráig beszélgetni valakivel telefonon, aki nagyon kedves. De
               mihelyt észreveszem, hogy nem alszom miatta rendesen, azonnal összeszedem a józan
               eszemet. Az élet nem gyerekjáték. Szerelemből nem élünk meg.</p>
            <p>A férfi arcán humorosan megvillant valami. De elfojtotta.</p>
            <p>- Most nevetsz? - kérdezte Yvonne.</p>
            <p>- Nem, nem, - pirult el rajtakapva - Isten őrízz.</p>
            <p>- Csak nevess nyugodtan, nem sértődöm meg. Úgy helyes az, ahogy mondtam. Szerelemből
               nem élünk meg. Pontosan ezt úgy kell érteni: abból meg lehet élnem, hogy valaki engem
               imád, de abból, hogy én imádok valakit, nem. De rólam már eleget beszéltünk. Ráérsz
               még? Szent Isten, már ennyi idő volna? Nekem okvetlenül mennem kell, telefont
               várok.</p>
            <p>Felállott. Már ott is termett a pincér.</p>
            <p>- Irják a százhuszonhatos számlára, ami itt volt. Idefigyelj, Titi. Lehet neked
               telefonálni?</p>
            <p>- Hogyne. Én is itt lakom.</p>
            <p>- Ne beszélj. Ez kitünő. Nézd, én még nem tudom, mi lesz velem ma este. Lóg valami
               elfoglaltságom a levegőben, de biztosat még nem tudok. Ha szabad leszek, szívesen
               elmennék veled vacsorázni. A régi szép időkről még nem is beszélgettünk. Hívjál fel
               engem fél kilenckor. Legfeljebb azt felelem, hogy el vagyok foglalva, s akkor
               kitűzünk egy másik estét. Helyes? Most szaladok, Isten veled.</p>
            <p>Felszedte az asztalon heverő cigarettatárcáját, táskáját, miegymást és máris sietett
               a szállóépület felé. Szandálja papucsa ütemesen kopogott. Tihamér ámulva nézett
               utána. Most vette észre, hogy csak színleg beszélgetett nyugodtan élete nagy
               szerelmével, de voltaképpen még most sem ocsudott fel a nagy meglepetésből. Tűnődve
               kereste emlékei között olyan helyzetek képét, mikor csókolództak. A padlásfeljáró
               jutott eszébe, amelynek deszkafokai alatt sötétedéskor megbujtak néha és egymás
               száját keresték. Emlékezett egy kocsizásra is Budakeszin, egy Steuerwasser-rokon sváb
               családnál, amikor akkorát zökkent a szekér, hogy Rózsi foga felsebezte a száját. Az
               ilyen emlékeket az elfolyt évek alatt néha elészedegette, mint vénkisasszony a
               hajdani táncrendeket és mélabúsan gyönyörködött bennök, mint akinek hű mátkáját
               elragadta valami szerencsétlenség. Most ezek az emlékek egyszerre eltorzultak. Eddig
               legalább jegyesi csókjait hitte teljeseknek és őszintéknek, most rádöbbent, amit
               voltaképpen eddig is tudnia kellett volna, hogy ez a nő az ő karjai között már akkor
               is elképzelt külföldi idegeneknek adta oda a száját, és őt naponta százszor is
               megcsalta. Úgy érezte, hogy valami homályos elégtételre vágyik. Szerette volna, ha
               Yvonne egy pillanatra ellágyul és megvallja, hogy Rózsi mélységesen szerelmes volt a
               szegény éhenkórász rajztanárjelöltbe, csak egyszer, valamilyen beszámíthatatlan
               forgószél következtében, megkeveredett a feje, s mire észretért, már nem maradt útja
               visszafelé. Ezt, vagy valami efféle elégtételt vágyott, de mindenesetre elégtételt.
               És máris türelmetlenül gondolt arra az időre, mikor felhívhatja telefonon.</p>
            <p>És rögtön eszébe jutott Anna, hogy ezzel az asszonnyal összehasonlítsa. Sőt annak
               tudatára ébredt, hogy az előző beszélgetés egész folyama alatt mindig ott bujkált
               gondolatai és hangos mondatai között. A meleg szolidaritás érzése öntötte el: az a
               kedves, derék, szelíd lény állt közel hozzá, nem ez a pompázó, érdekes díszlény. Azt
               szereti, ezt nem. Hogy van mégis, hogy a ma esti találkozást jobban várja, mint a
               holnap délutánit?</p>
            <p>- Maga nem jön vissza hozzánk?</p>
            <p>Daisy szólt át az otthagyott asztaltól. A Jósika-fiúk már eltűntek. Udvariasan ugrott
               fel tűnődéséből és visszaült.</p>
            <p>- Bocsánatot kérek, nagyon régi ismerősöm volt, akit tíz éve nem láttam.</p>
            <p>- Ki ez? Remek nő! És micsoda bátorság, hogy merészel le nem fogyni öt kilót! Nem
               külföldi?</p>
            <p>- De igen. Párisi.</p>
            <p>- Úgy, látszik, hogy nagyon jó ismerősök. Az összes asztalok azt nézték, mikor ez a
               remek nő a nyakába ugrott magának.</p>
            <p>- Elég jó ismerősöm. Másfél évig a menyasszonyom volt.</p>
            <p>Az egész család elképedt. Pethőné megigazította a széket és előre hajolt, még ajka is
               nyitva maradt az izgatottságtól. Még Pethő is csodálkozva húzta közelebb a széket.
               Daisy lovagolva ült, nem éppen illően fürdőruhájához.</p>
            <p>- Beszéljen hát, ez rém érdekes.</p>
            <p>Tihamér vállat vont. Elmondta kertelés nélkül hajdani jegyessége történetét a
               szökéssel együtt. És röviden fejezte be:</p>
            <p>- Párisban aztán beérkezett. Most ismerősöket látogat, itthon.</p>
            <p>- Azt elhiszem, hogy beérkezett, - vélte Daisy - és mi a neve?</p>
            <p>Itt Tihamér kissé megakadt. Ha megmondja, hogy volt menyasszonyát D’Aubigny grófnénak
               hívják, akkor vagy ilyen alcímmel hivalkodik, vagy elmondja a párisi beérkezés valódi
               természetét. Megint vállat vont. Nem tudja.</p>
            <p>- Kár. Ez olyan híres metresz lehet odakint, hogy érdemes volna tudni a nevét.</p>
            <p>A volt vőlegény mélyen elpirult. Sejtette, hogy a megjegyzés igen tapintatlan,
               viszont nem mert véleményt formálni, mert társadalmi modor dolgában a pestieket döntő
               tekintélynek tartotta. Ezért csak makogott, hogy Yvonne mostani magánéletét nem
               ismeri.</p>
            <p>- Különös jegyespár maguk, - folytatta Daisy - elindultak Óbudáról külön utakon, hogy
               sokra vigyék. Ez a hölgy már fenn van az élet tetején. Most magán a sor, hogy
               utólérje.</p>
            <p>Tihamér a fejét rázta.</p>
            <p>- Én nem őt akarom utólérni. Hanem önmagamat.</p>
            <p>- Ez elég rejtelmesen hangzik, - kötődött Daisy - színdarabokban mondanak
               ilyeneket.</p>
            <p>- Pedig nem rejtelmes. Én csupa vágy vagyok, kedves Daisy. Néha úgy tűnök fel
               magamnak, mintha nem is volnék ember, csak egyetlen nagy darab vágy, amely két lábon
               jár. Az élet után vágyódom, minden után, ami szép az életben. Szeretnék a lehető
               legszebben élni. Az anyagi módom megvan hozzá. És mégis, valami hiányzik. El kellene
               indulni, de egyelőre csak topogok egyhelyben és nem tudom, hol kezdjem: menjek
               ingeket venni, vagy próbáljak tenniszezni valahol. Szóval úgy van, ahogy mondtam:
               szeretném magamat utólérni. De egyelőre csak mulatok magamon, milyen ügyefogyott és
               kómikus vagyok. A peleskei rajztanár Budapesten.</p>
            <p>A Pethő-család nyomban kész volt a tanácsokkal. Mindenekelőtt maga az ügyvéd szólt
               bele:</p>
            <p>- Meg kell csináltatni azt az Ilona-uccai házat, elegáns otthon kell. Majd én
               mindenről gondoskodom: építészről, lakásberendezőről, műkereskedőről, még
               könyvtárról is. Van egy remek könyvkereskedőm. Ha megmondjuk neki, hogy egy méter
               nyolcvan díszkötésű könyv kell, lehetőleg piros kötés arany nyomással, a legkitűnőbb
               könyveket állítja össze: háborús emlékiratokat, útleírásokat és efféléket. Én
               rendeltem nála másfél métert és nagyon meg voltam elégedve. És egyáltalában: neked
               príma otthon kell, telefontól jégszekrényig. Nekem mindenre van cégem, mindenütt van
               összeköttetésem. Késő ősszel beköltözhetel, akkor aztán el lehet kezdeni.</p>
            <p>Pethőné gondolata ez volt:</p>
            <p>- Addig is azonban társaságot kell szerezni. Nálunk kitűnő emberek megfordulnak.
               Csupa méltóságos. Majd meglátja, ha beköltözünk a téli lakásba. Szerintem magának egy
               előkelő flörtre van szüksége. Ne féljen, majd keresünk magának valakit. Ma Pesten ez
               nem probléma.</p>
            <p>Daisy rápillantott a Tihamér kezére és felhúzott szemöldökkel csak ennyit
               mondott:</p>
            <p>- Szerintem mindenekelőtt menjen manikürhöz.</p>
            <p>Tihamér felemelte kezét és maga is szemügyre vette. Forgatta ujjait, nézegette.
               Elnevette magát.</p>
            <p>- Teljesen igaza van. Még ma délután rendbehozatom a körmömet. Mindenre hajlandó
               vagyok, csak be ne fessék pirosra. Tulajdonképpen ezzel fogok megindulni. Mert amit
               eddig csináltam, az nem jó. Itt van például a szmokingom. Vadonatúj, de egysoros, és
               kemény ing kell hozzá. Rettenetes büszke voltam erre a szmokingra és magoknál jöttem
               rá, hogy özönvíz előtti. Ezt már nem hordja senki. Most mehetek és rendelhetek
               kétsorosat, puha ingekkel. Nem megyünk be a vízbe, Daisy?</p>
            <p>- Nem, Tihácska, én ma nem fürdöm. Apropó: ez a hölgy magát Titinek szólította. Elég
               hangosan, hogy idehallatszott. Magának ez a beceneve?</p>
            <p>- A nevelőanyám szólított így valaha, szegény áldott Patekné. Igy aztán az iskolában
               nyolc osztályon végig mindenki Titinek szólított. De már a főiskolán nem. Becézni a
               barátok szoktak. A nyomorgó embernek pedig nem igen vannak barátai, mert
               kényelmetlen. A menyasszonyom volt az egyetlen, aki így szólított, mert mikor
               gyermekkoromról és Pateknéról beszéltem neki, elejtettem ezt a szót és ő
               felkapta.</p>
            <p>Pethő, aki közben felállt, megveregette a Tihamér meztelen vállát.</p>
            <p>- Mi is felkapjuk. Ezentúl nekünk Titi leszel. Mi vagyunk a te családod. Érezd magad
               úgy közöttünk, Titikém, mintha nálunk tökéletesen otthon volnál, és sohase felejtsd
               el, hogy mi nagyon szeretünk téged. Én most megyek, mert sok a dolgom. Eredj fürödni,
               ha van kedved. Ti nők, menjetek át a Sturmer báróné asztalához. Egyedül van.
               Ápoljátok nekem egy kicsit ezt a barátságot.</p>
            <p>Tihamér megmelegedett lélekkel ment az ugródeszkához. Lelke mélyén idegenkedett ettől
               a családtól. De vagyona hírét ettől az embertől kapta, és ha pénze örömét szerette,
               ebből a szeretetből áthárított valamit a hírhozóra is. Emberileg meg lehet érteni,
               gondolta, hogy kezdetleges korokban a király kivégeztette a rossz hírrel érkező
               hirnököt, a győzelem hirnökét pedig gazdagon megjutalmazta. Most pedig Pethő ráadásul
               szeretetet és családi melegséget kínált neki. Azt, ami örökkön árva és szomjas
               lelkének a legjobban hiányzott. Nyilvánvaló, hogy az ügyvéd anyagi érdekből hízeleg
               és minden mondatát külön megcukrozza. De talán tizedrészig valódi melegség, amit
               mond. S ez a tizedrész elég arra, hogy az élettől eddig annyira megsanyargatott
               szívet megindítsa. Ezzel a könnyed meghatottsággal lubickolt a vízben, öt fejest
               ugrott egymásután, minden ugrás után kimászott a vízből és ugrott megint. Ezt
               teljesen tudta élvezni, kivált a lebegés pillanatát ég és föld között, amely kissé a
               testetlenséghez és megsemmisüléshez hasonlított.</p>
            <p>Aztán csakugyan rendbehozatta körmeit. Életében most maniküröztetett először.</p>
            <p>- Rövidre? - kérdezte az asztalka mellett ülő csinos leány.</p>
            <p>- Igen, elég rövidre, - felelte ő bizonytalanul, mert fogalma sem volt róla, mit kell
               ilyenkor mondani.</p>
            <p>És érdeklődve figyelte a kézápoló leány munkáját. Furcsán feszélyezte, hogy míg egyik
               kezének ujjai a szappanos vízben áztak, addig a leány meghitten markolászta másik
               kezét, mintha csak ligeti padon ülve érzelmesen közelednének egymáshoz. Mint igen
               könnyen piruló ember, most is vörös lett a női kéz bizalmas érintésétől. Önkéntelenül
               szerette volna arcát meggyűrni, mint mindig, ha zavarba jött, de a műtét mind a két
               kezét lefoglalta. A kis körömolló a nagyítóüveg pontosságával szedte le körme körül
               az odanőtt hártyát. Türelmesen állta a hosszú munkát, s ha egy ujja elkészült,
               számolgatta, hány van még hátra. Mikor aztán a kisasszony az utolsó körmöt is
               fényesre dörzsölte a szarvasbőr-szerszámmal, leplezetlen gyönyörködéssel tartotta
               maga elé széttárt ujjait. Még az uccán is módját ejtette, hogy kezét nézegesse.
               Nagyon tetszett neki a dolog. Ujjai karcsúkká nőttek, a körömfény valósággal tíz
               zománcos ékszert varázsolt mancsaira, s a fehérlő, vékony körömvégek a gondos
               ápoltság benyomását keltették. Egy szemközt jövő diák furcsán nézett rá. Ettől a
               pillantástól megszégyenülten háta mögé kapta két kezét és képzeletben csúfondárosan
               lerajzolta a mosolyognivaló alakot, a jó vidékit, aki önfeledt mosollyal álmélkodik
               keze elegáns voltán.</p>
            <p>Este pont félkilenckor felvette a telefonhallgatót:</p>
            <p>- Szíveskedjék összekötni D’Aubigny grófnéval.</p>
            <p>- Azonnal.</p>
            <p>A házi központ semmi álmélkodást sem árult el hanglejtésében afelett, hogy a vidékről
               érkezett vendég egy igazi párisi grófnét kér a telefonhoz.</p>
            <p>- Allo, qui parle? - kérdezte Yvonne hangja. Franciául. Nyilván megszokta, hogy a
               hívásra franciául feleljen.</p>
            <p>- Én vagyok, Titi.</p>
            <p>- Ja persze, Titikém. Jó hírem van: leráztam magamról mindenkit, együtt vacsorázunk.
               De még beletelik egy félóra, amig kész leszek. Te már felöltöztél?</p>
            <p>- Hogy-hogy felöltöztem? Le sem vetkeztem.</p>
            <p>- Úgy értem, hogy természetesen vegyél szmokingot, én kis estélyit veszek. Pont
               kilenckor lent találkozunk a portásnál. A kocsimat elküldtem, taxit veszünk. Előre
               örülök, szervusz.</p>
            <p>Nem ugyan kilenckor, de féltíz előtt öt perccel Yvonne kilépett a felvonóból. És
               Tihamér kénytelen volt megvallani, hogy ennél tündöklőbb külsejű nőt aligha látott
               életében. Virágos mintájú, egészen könnyű szövetből való ruhát hordott, amelyben a
               piros-kék-fekete színek adták a rajzot. Lábán valami ismeretlen, bársonyos
               bőranyagból volt a hamvasfekete cipő, mégpedig meztelen lábán, mert harisnyát nem
               hordott. Fülében sziporkázó függők, ujjain sok gyűrű. Hanyagul marokra fogva lógatott
               valami ruhája anyagából való tárgyat, amely nyilván teljes esti pompájához
               tartozott.</p>
            <p>- Csináltál valami programmot? - kérdezte köszönés helyett, mialatt kulcsát ledobta a
               portás elé.</p>
            <p>- Semmit.</p>
            <p>- Jól van. Akkor vigyél ki a szigetre. Jó kedvem van, éhes vagyok és embereket akarok
               látni.</p>
            <p>A taxiban Yvonne aranytárcát szedett elő, egy uccai lámpa átsuhanó fénye
               megragyogtatta a tárca fedelének drágaköveit és a cigarettával motoszkáló kéz
               gyűrűit. Aztán a lámpafény elvonult, helyette megcsillant az öngyujtó, amely új
               szögből és új színnel sziporkáztatta a fényeket. Yvonne vidáman rákezdte:</p>
            <p>- El sem tudod képzelni, mennyit kínlódtam, amíg szabaddá tettem magam. A követnek ma
               gyanakvó napja van. Hiába meséltem neki, hogy egy gyerekkori játszótársammal
               találkoztam, akit nem láttam már tíz éve, sehogy sem ízlett neki a dolog. Pedig ő
               maga el van foglalva, az amerikai követségen vacsorázik. Úgy tett, mintha mindenbe
               belenyugodott volna és elbúcsúzott «à demain». De én jól ismerem a kis öreget. El
               lehetsz rá készülve, hogy ma este még felbukkan. Addig járja az összes éttermeket,
               míg megtalál. Egész biztos, hogy szemügyre akar venni téged. Tudsz valamit franciául?
               Csak egy-két szót?</p>
            <p>- Nemcsak egy-két szót. Elmakogok valahogyan.</p>
            <p>- Ne beszélj. Te beszélsz franciául?</p>
            <p>- Igen, azóta megtanultam.</p>
            <p>- Brávó. Ha odatoppan, viselkedjél csak egészen nyugodtan. Nem árt, ha egy kicsit
               féltékeny.</p>
            <p>- De kérlek... nem tudom, nem kellett volna-e elhalasztani... ha itt kellemetlen
               jeleneteket okozok neked...</p>
            <p>- Ugyan, te Titi, hiszen te félsz! Ne légy ilyen csacsi, senki sem harapja le a
               fejedet. A követ igen jómodorú ember. Mikor már nagyon dühös, akkor felindulásában a
               legnagyobb gorombaság, amit mondani tud, az, hogy «sapristi». De azt is legfeljebb
               nekem mondja, nem neked.</p>
            <p>Tihamérnak nem tetszett a dolog. Szótlan maradt. Yvonne annál vidámabban fecsegett
               tovább.</p>
            <p>- Tudod, én ezt a követet az öccsétől örököltem. Az öccse egy évet jelentett
               életemben. De házasember szegény feje és az asszony sok kellemetlenséget csinált neki
               miattam. Szegény Bronny, mennyit idegeskedett. Állandóan Nizzában éltek, mert az
               asszonynak nem valami jó volt a tüdeje. Képzelj el egy folyton nyafogó, beteg
               feleséget, aki még hozzá jóval idősebb, mint az ura. Nagyon megsajnáltam Bronnyt,
               beláttam, hogy ez így nem megy tovább. Akkor helyezték ezt az én lengyelemet a párisi
               követségre. Szépen megegyeztünk valamennyien, Bronny elvitte az asszonyt Egyiptomba,
               én pedig együtt maradtam a követtel. Már három esztendeje tart a dolog. De szegény
               Bronny néha még mindig ír nekem Asszuánból.</p>
            <p>- Miféle név az, hogy Bronny?</p>
            <p>- Broniszláv. De mindenki csak így hívja. Most min gondolkozol?</p>
            <p>- Annak a Bronnynak a feleségén. Valahogy megsajnáltam. Te nem sajnáltad?</p>
            <p>- Jaj, drágám, ha én minden asszonyt sajnálnék, aki buta, hova jutnék? Hogy miért
               buta, mondod te. Azért, mert mindenáron tartani akar egy férfit, aki őt nem szereti.
               Ha okos volna, akkor szépen belátná, hogy csak sajátmagát teszi tönkre a folytonos
               izgalommal.</p>
            <p>- De mit csináljon, ha szereti?</p>
            <p>- Éppen ez a butaság. Ne szeresse. Maradjon jóbarátja. A tüdőcsúcshurut komoly
               betegség, az igaz. De ennek a nőnek nem ez az igazi betegsége. Hanem az, hogy öreg.
               Aki öreg, az el van veszve.</p>
            <p>- Vigyázz, mert egyszer te is leszel öreg.</p>
            <p>- Jaj, Titikém, velem ez másképpen lesz. Mire én megöregszem, nyugodtan megállok a
               magam lábán. És akkor férjhez fogok menni. De nem ám fiatalabbhoz. Hanem sokkal
               idősebbhez. Párisban a nő ötven évig tart. Hol vagyok én még attól. Még jó tizenhat
               évem van. Közben úgy kövéredik a vagyonom, hogy öröm nézni. Van egy zálogházam
               Cannesben. Aranybánya. Tizenhat év mulva nyugodtan elvétetem magam egy nyugalmazott
               tábornokkal. Ne félts te engem. Tudod, mi jutott eszembe? Milyen óriási szerencse
               mindakettőnkre, hogy nem házasodtunk össze. Te megérdemelsz egy jó, csendes kis
               feleséget. Egészen jóképű férfi lett belőled. Majd a világoson jobban megnézlek.</p>
            <p>S valóban, mikor az asztalnál helyet foglaltak és a pincért várták, Yvonne műértő
               szemmel végignézte társát.</p>
            <p>- Nem is rossz, - mondta szakavatott hangon, mint aki bútorszövetet választ - hanem a
               szmokingod, az borzasztó.</p>
            <p>- Igen, magam is rájöttem, hogy borzasztó. Csináltatok is rendeset, csak előbb
               alaposan kikeresem az arravaló szabót.</p>
            <p>- Azon ne is gondolkozzál. Megmondja neked a szabót Sághy Laci külügyminiszteri
               titkár, igen jóban van a követtel. Remekül öltözködik. De most rendeljünk valamit.
               Mindenekelőtt igyunk két Martinit, de jó száraz legyen. Aztán rendelj nekem
               jégbehűtött sárgadinnyét. A többiről majd tanácskozunk.</p>
            <p>Tihamér váltig csodálkozott azon, hogy mi lehet az, ami ital és mégis jó száraz. De
               gépiesen ismételte: hozzanak két jó száraz Martinit. És megint cocktailt kapott, de
               olyan erőset, hogy megrázkódott tőle. Utóízét kiváncsian tanulmányozta, de nem tudta
               megállapítani, hogy ízlik-e, vagy sem. Viszont percek alatt kellemes fátyol
               ereszkedett reá. A hangok és színek kellemesebbek lettek. A nagy táncmedence körül
               jól öltözött emberek közönsége duruzsolt, a fák közt színes fűzérek villanya
               tarkállott, a zene andalítóan muzsikált. Még a kemény ingmell sem zavarta annyira. A
               szomszéd asztalok mellől állandó pillantások ostromolták Yvonnet, hol lopva, hol
               kihívóan. Bizonyára mindenki azt gondolta köröskörül, hogy ki lehet ez a nagyorrú,
               szmokingos fiatalember, aki ezzel a gyönyörű nővel jött ide vacsorázni. Tihamér
               tetszelegve érezte növekedni önbizalmát s olykor bizalmas mosollyal hajolt közelebb
               a virágos ruhás tüneményhez.</p>
            <p>De a rendelésnél tehetetlennek bizonyult. Nem tudott eligazodni az előkelő étlap
               beosztásán, azzal pedig jóindulatú kacagásra késztette Yvonnet, hogy két fröccsöt
               akart rendelni ital gyanánt. Az asszony átvette a rendelést. Rákpörköltet kért velős
               krokettel, fagylaltot őszibarackkal és penészes sajtot, mindehhez pedig gondosan
               más-más italt választott, francia és német nevű borokat, végül spanyol bort kis
               pohárban.</p>
            <p>- Vendégem vagy, ne ijedj meg, - mondta félhangon és kedélyesen - én indítványoztam
               az egészet. Majd kifizeted és én megadom. Van nálad elég pénz?</p>
            <p>- Azt hiszem, van. De nem fogadhatom el...</p>
            <p>- Jól van, ne légy kicsinyes. Pajtások vagyunk.</p>
            <p>Saját érvét kapta vissza, a «kicsinyes» szótól megijedt és nem vitatkozott többé.
               Yvonne kitűnően érezte magát. Odaértette az édesboros poharat a Tihaméréhoz és
               csillogó szemmel ránézett.</p>
            <p>- Én most már beszéltem a férfiakról. Most te beszélj a nőkről.</p>
            <p>Tihamér riadtan tiltakozott. Első jelentkező ösztönével azonnal védte titkát. Hogy
               Anna van a világon, és hogy ő mélyen elásva egy reménytelen rajongást hord a
               lelkében, azt nem szabad tudnia senkinek. Aztán meg az az érzése volt, hogy Annát itt
               támadás érheti. Yvonne érzelemtelenül fogja fel az életet és lenézően beszélhet egy
               csendes kis polgárasszonyról. Valami lovagiasság kívánta, hogy Annát a maga
               igénytelenségével és egyszerűségével ne szolgáltassa ki egy ilyen szerelemtagadó
               félvilági hölgy kicsinylésének.</p>
            <p>- Úgy megijedtél megint, Titikém, hogy egész biztosan van valakid.</p>
            <p>- Nem, nem, nincs senkim.</p>
            <p>Yvonne hangosan kacagott.</p>
            <p>- Ha látnád magad, milyen kedves vagy. Úgy teszel, mint a durcás kisfiú, aki dugdossa
               az üveggolyóját. A végén egész biztosan kiveszed a zsebedből és megmutatod. Nini,
               nézd csak, mit csinál itt lady Houston?</p>
            <p>- Kicsoda?</p>
            <p>- Nézd meg a táncolók közt azt a fiatal, de fehérhajú hölgyet, aki most jön erre. Ott
               a pocakos síber után következik. Még olyat, esküszöm, hogy Bébével táncol. Na hát, az
               embernek megáll az esze. És hogyan kerülnek Pestre?</p>
            <p>- Kik ezek? - kérdezte Tihamér és csodálkozva érezte, hogy hiába minden, ő mégis
               nagyon szeretne titkos szerelméről beszélni.</p>
            <p>- Jól nézd meg ezeket. A nő a legbotrányosabb nők egyike Európában. Táncosnő volt a
               Watson-görlök között és ötször ment férjhez eddig. Négy botrányos válópere volt, most
               folyik az ötödik. Azért ülök így, hogy meg ne lásson, mert ha megtudja, hogy én is
               Budapesten vagyok, rámugrik és nem megy le a nyakamról. Bébé az az undok szép ember,
               akivel táncol. Van Párisban egy híres divatcég, úgy hívják, hogy Schiaparelli,
               biztosan hallottad. Nem hallottad. Nem baj. Ott ez a Bébé olyan igazgatóféle volt, de
               kitették. Mert nőkből él. Majd figyeljük meg, milyen társaságba ülnek vissza. Ha
               ketten vannak csak, akkor nagy baj van. Akkor azért a pénzért, amit ez a nő eddig
               össze válóperezett, tíz sout nem adok. A nőnek fele sem tréfa, öt férje közül az
               egyiket ő lőtte agyon, csak nem lehetett rábizonyítani. De most emberére talált. Ez a
               Bébé az utolsó gyűrűjét is el fogja adni, aztán otthagyja. Hát látod, ilyen esztelen
               dögök vannak a világon.</p>
            <p>- Nem kellene szólni neki?</p>
            <p>- Ugyan, te gyerek. Hogyan szólsz neki? És mit mondhatsz neki, amit ő még nem tud? De
               az ilyen nő megesküszik arra, hogy Bébét félreismeri a világ, ez a legderekabb fiú a
               föld kerekségén és ha csinált is eddig egy és más disznóságot, most megjavult a
               szerelemtől és új életet kezd. Várjál, most visszaülnek. Tessék, megmondtam. Ketten
               vannak. Menjünk el innen máshova, mert ha meglátnak, végem. De nem, már szóltak, hogy
               fizetnek. Ülj egy kicsit oldaltabb, hogy ne lássanak engem. Úgy, elég. Köszönöm.
               Tudod, milyen divatos város ez a Budapest az egész világon? Aki beleszeret valakibe
               Brüsszelben, vagy Stockholmban, mind ide akar jönni. Azt mondják a külföldiek, hogy
               ez a város erotikus. Van valami a levegőjében, ami mindenkit megbolondít, még a
               benszülötteket is, pedig azok már immunisak lehetnének. Már mennek, fellélegzettem.
               Hát szóval, térjünk vissza a te dolgodra.</p>
            <p>- Nem, nem, arról nem szokás beszélni...</p>
            <p>- Na, látod, mégis van valami. Hanem tudod mit: mégis csak el kellene menni valami
               meghittebb helyre. Tegnap kitünően mulattam valahol, gyerünk arra a helyre. Ne
               kérdezz semmit, gyerünk oda.</p>
            <p>- És a követ?</p>
            <p>- Egész biztosan ott is megtalál bennünket. Kérd a számlát.</p>
            <p>Tihamér hetvenhét pengőt fizetett. Mikor taxiban ültek, Yvonne elészedett öngyujtója
               világa mellett hetven pengőt.</p>
            <p>- Nesze, hetet kerestem az üzleten. A bárban te fogsz fizetni. Jaj, de jó kedvem van.
               És micsoda érdekes véletlene a sorsnak, hogy a Hullámban egymásba ütköztünk. Nálam
               ugyan nem ritka, hogy egy-egy volt vőlegénnyel találkozom, de nálad nem lehet gyakori
               érzés. Vagy igen?</p>
            <p>- Megmondom őszintén, Yvonne, én nem kellek a nőknek.</p>
            <p>- Ó, te kis buksim, te! Ha nem volna rúzsos a szám, most megcsókolnálak.</p>
            <p>Igy kacagott Yvonne, félkarját körüldobta Tihamér nyakán és az arcát magához
               szorította. Arca puha volt, jószagú és kellemes.</p>
            <p>A bárban kevesen ültek. Ők letelepedtek egy szomszédtalan asztalhoz. Mögöttük a
               teraszt elzáró függöny.</p>
            <p>- Kérjél jeges whiskyt. Half and half.</p>
            <p>- Rendelj csak te, én nem ismerem ezeket a kifejezéseket.</p>
            <p>Hozták az italt. Tihamér jót húzott belőle. Hogy hideg volt, az nagyon jól esett, de
               az ízét nem igen szerette.</p>
            <p>- Hát most halljuk azt a nagy esetet. Szóval szerelmes vagy.</p>
            <p>- Nem tudom. Nem merném szerelemnek nevezni. Gyerekes ábránd az egész.</p>
            <p>- Lány? Asszony?</p>
            <p>- Asszony. Válófélben.</p>
            <p>- Brávó. És milyen?</p>
            <p>- Mérnök a férje. Egyszerű, csendes, szelíd polgárasszony. Elragadóan kedves. Nagyon
               szép szeme van. Az egész ügy reménytelen.</p>
            <p>- Ne beszélj szamárságokat, Titi. Reménytelen ügy nincs.</p>
            <p>- Ez az. Az urát szereti. Még mindig. És mindig fogja is.</p>
            <p>Ekkor Yvonne ugyanazzal az arccal, ugyanazzal a hangsúllyal meglepő dolgot
               mondott.</p>
            <p>- Most vigyázz. Mindjárt francia kifejezést fogok használni. Akkor azonnal térj át a
               francia társalgásra. Ne árulj el semmit az arcoddal, fogadj szót.</p>
            <p>- Értem. Ő itt van.</p>
            <p>- Látod, ha kell, értelmes is tudsz te lenni. Estce que tu es tellement gobé de la
               petite?</p>
            <p>Tihamér nyugodtan és folyékonyan tért rá a franciára.</p>
            <p>- Igen, nem tagadom, nagyon szeretem.</p>
            <p>- Akkor nincs semmi baj, öregem. Minden váló asszony azt hiszi, hogy még szereti az
               urát. Az sokkal hamarabb elmúlik, mint hinni szokták. Szoktál találkozni vele?</p>
            <p>- Szoktam.</p>
            <p>- Találkozzál még többször. Ne beszélj neki szerelemről, de légy hozzá gyengéd és
               mulatságos. Én tudom, mi kell az asszonyoknak. Szoktasd hozzá, hogy tőled csak
               melegséget és figyelmet kap mindig. És szoktasd hozzá, hogy veled lenni mindig derű
               és szórakozás. Az az asszony a tied, ezt én mondom neked.</p>
            <p>S ekkor meglepetést szinlelve felnézett. Egy magas, vékony, frakkos úr állt
               mellettük.</p>
            <p>- Nini, maga az? Nem maga mozgatta itt a függönyt a hátunk mögött? Sejtettem, hogy
               valaki van ott, de nem is álmodtam volna, hogy maga. Nem akar nálunk helyet foglalni?
               Bemutatom monsieur Balogot, aki gyerekkori pajtásom. Titi, ez Bandrowski gróf, akiről
               már meséltem neked.</p>
            <p>Az idegen érdekes keveréke volt a lengyel és olasz típusnak. Őszes haja göndörödött,
               mint az olaszoké, de szőke volt. Szeme viszont kék, de déli mandulavágású. Tihamér
               felállt, kezeltek. Aztán mindkét férfi leült.</p>
            <p>- Bocsánatot kérek, hogy véletlenül meghallottam egy-két mondatot a beszélgetésből.
               Levegőzni akartam odakinn a függöny mögött egyedül, de megismertem az Yvonne
               hangját. Ezért jelentkeztem. Sajnálom, hogy megzavartam bizalmas beszélgetését,
               kedves barátom. Bocsánat, hogy így szólítom, de aki Yvonnenak barátja, az nekem is
               barátom.</p>
            <p>Tihamér elfogódott tisztelettel meghajolt. Szerencséjére elég gyorsan eszébe jutott,
               hogy a követet kegyelmes úrnak kell szólítani.</p>
            <p>- Nagyon megtisztel, kegyelmes úr. Mi ezt a beszélgetést folytathatjuk máskor is.</p>
            <p>A követ három jeges whiskyt kért, mert a beszélgetők előtt is üresek voltak már a
               poharak.</p>
            <p>- Milyen volt a vacsora? - kérdezte Yvonne.</p>
            <p>- Milyen lehet egy követségi vacsora? Az étel elsőrangú volt, a beszélgetés nyomott.
               Egész este politizáltak, azt pedig én ki nem állhatom. Éppen elég belőle egész nap.
               Asztalbontás után elfogtam a nunciust, az legalább mulatságos és nagyon okos ember.
               Azzal beszélgettem, mert nem volt kedvem bridzsezni. De ne beszélgessünk olyasmiről,
               ami kedves barátunkat nem érdekli. Monsieur természetesen budapesti, ugyebár?</p>
            <p>- Nem vagyok budapesti, de a főiskolát itt végeztem. Akkor laktam egy ideig az
               Yvonneék házában.</p>
            <p>- Ah, valóban. Akkor ismerte a kedves mamát is. Kitünő öreg hölgy a mama, mi nagyon
               jó viszonyban vagyunk. Csak egyet nem tud nekem megbocsátani: hogy fiatalkoromban az
               orosz haditengerészetnél szolgáltam. A mama roppant haragszik a kommunizmusra. Hiába
               magyarázom neki, hogy akkor még minálunk nem volt Lengyelország, az oroszoknál pedig
               még nem volt bolsevizmus, ő ezt multam egy sötét foltjának tekinti. Ah, a kedves
               mama, Yvonne, holnap írunk neki egy levelezőlapot. Majd maga válasszon valami szépet,
               Yvonne. Tudja, monsieur, a mama nagyon szereti a szép művészlapokat, főként ha
               színesek...</p>
            <p>- Ó, igen, ezt a tulajdonságát ismerem. Csak Botticellit nem szerette az én időmben.
               Azt mondta, mikor képeket mutogattam neki, hogy azok a nők csúnyák, mert nagy a
               hasok. Teljesen lehetetlen volt elhitetnem vele, hogy például a Tavasz nagyon szép
               kép.</p>
            <p>- Bizony, az szép kép, - felelte élénken a követ - a reprodukciója állandóan velem
               utazik. Szeretem nézegetni és gondolkozni róla. Különösen mióta öregszem. Aki öreg,
               az vonzódik a fiatalsághoz is, a tragikumhoz is.</p>
            <p>- Excellenciádhoz különben is közel áll mind a kettő. Lengyel véréhez a tragikum,
               olasz véréhez a fiatalság.</p>
            <p>A követ nagyot nézett a kemény-ingmellű fiatalemberre. Tihamér igen jól érezte magát.
               Az italok bársonyos, símogató felszínnel vonták be öntudatát anélkül, hogy mámoros
               lett volna. Egyik kezét hanyagul az asztalon nyugtatta, s olykor ránézett: az ápolt
               kéz mintha valami idegené lett volna, jó benyomást tett rá. Kivel ülök itt? -
               kérdezte magában. És hanyagul válaszolt magának: ó, csekélység, kedves ismerőseimmel,
               Bandrowski gróf követtel és D’Aubigny grófnéval. Kis koromban megvertek, ha mással is
               mertem érintkezni, mint grófokkal.</p>
            <p>- A megjegyzés fínom volt, monsieur. És nem is tudja, mennyire találó. Az én
               családomban van valami furcsa átok: a nők egészen fiatalon halnak meg. Ezt Botticelli
               gyakran eszembe juttatja. Két húgom tíz éven alul halt meg. Anyám egész fiatalon ment
               el. Nagyanyám, aki Aldobrandini-leány volt, tizennyolc éves korára egy gyerekkel
               özvegyen maradt. Tizenkilenc éves korában mégegyszer férjhez ment és a lakodalom
               másnapján meghalt. Az ő számára tragikus dolgot jelentett az
               Aldobrandini-lakodalom.</p>
            <p>- Az miféle lakodalom volt, - kérdezte Yvonne bizonytalanul - ki vett el kit?</p>
            <p>Tihamér megelőzte a válasszal a grófot.</p>
            <p>- Péleusz vette el Thétiszt. Péleusz volt az Akhillész apja.</p>
            <p>- Ugrattok engem? - gyanakodott Yvonne.</p>
            <p>- Nem angyalom, - szólt a gróf - a világért sem. Az Aldobrandini-lakodalom egy híres
               antik freskó neve, amelyet azért hívnak így, mert egy Aldobrandini-ősöm volt az első
               tulajdonosa. Egy ásatásnál került elő, mikor is, várjunk...</p>
            <p>- Ezerhatszázhatban, - vágta rá Tihamér - a Santa Maria Maggiore közelében.</p>
            <p>- Pontosan. A Mécénász-féle kertben. Monsieurt ennyire érdekli a műtörténet?</p>
            <p>- Mesterségemhez tartozik. Rajztanár vagyok.</p>
            <p>- Ah, szóval művész. Ennek igen örülök. Magam is szeretem a képet. Van is egy-két jó
               darabom otthon. De a katonaság örökre elvette a kedvemet a rajzolástól. A
               haditengerészetnél nagyon megkínoztak vele. Azok az ábrázoló mértani rajzok máig is
               kísértenek, mint a lidércnyomás. Ha bridzsezem és elfogy a blokk, valami papírra
               hevenyészve nagy keresztet rajzolok. És ilyenkor megrázkódom...</p>
            <p>Tihamér nevetett:</p>
            <p>- Pontosan így vagyok vele, kegyelmes uram. Az a két egymást metsző vonal a
               téranalitikából a koordináta-tengelyeket juttatja az ember eszébe.</p>
            <p>- Pontosan. Ez tulajdonképpen nagyon tetszett nekem, mikor tanultam. Csak rajzolni
               nem szerettem. De azt igen érdekesnek találtam, hogy mindenféle vonalat, kört,
               görbét, akármit fel lehet írni egyenletnek. Folyton azon ábrándoztam, mint kadét,
               hogy tulajdonképpen mindent fel lehetne írni egyenletben, egy termetet, egy
               mozdulatot, a világ bármiféle jelenségét. Úgy éreztem, hogy a világ csak számokból
               áll. Ez végeredményben túlságosan reális és kiábrándító.</p>
            <p>- Számomra nem, - felelt Tihamér - én az egészet művészinek láttam. Némelyik görbének
               valósággal poézise van. Milyen szép például egy parabola. Milyen érdekes lendület az,
               mily kecses és tökéletes hajlás. Olyan, mint egy melódia.</p>
            <p>- Jaj, parabola! Monsieur, ha tudná, mennyit szenvedtem ezzel a görbével a
               ballisztikában...</p>
            <p>Yvonne türelmetlenül közbeszólt.</p>
            <p>- Most már beszéljetek valami olyat, amit én is értek. Tanuljátok meg, hogy jó
               társaságban illetlenség kettőnek olyat tárgyalni, amit a harmadik nem ért.</p>
            <p>A gróf gyorsan kezet csókolt barátnőjének.</p>
            <p>- Tökéletesen igaz. A szemrehányást megérdemeltük, monsieur. Elfeledkeztünk
               nevelésünkről.</p>
            <p>Tihamér megint elpirult. Yvonne megjegyzése hirtelen lehangolta. Mennyi szabály,
               mennyi finom árnyalat, milyen beláthatatlan tömege a társasélet gyengéd törvényeinek.
               Aki először hallja, nyomban belátja a szabály helyességét. Dehogy is feledkezett ő el
               neveléséről. Ki nevelte volna ilyesmire? És vajjon lehet valaki jó társaságbeli
               ember, aki nagyvilági nevelkedését felnőtt korában kezdi?</p>
            <p>- Miről beszéljünk? - kérdezte bűnbánóan Yvonnet.</p>
            <p>A gróf nevetett.</p>
            <p>- A szerelemről, monsieur. Csakis szerelemről. Az antik freskó talán nem érdekel
               mindenkit. A parabola sem. De a szerelem mindenkit érdekel. Mikor idejöttem és oly
               illetlenül megleptem önöket, éppen erről beszéltek. De bocsánat, nincs jogom
               monsieur legbensőbb magánügyeiben részt venni.</p>
            <p>- Ne vegyük magánügynek, - szólt élénken Yvonne - tegyük fel a kérdést elvi alapon.
               Egy kellemes és épkézláb férfi érdeklődik egy válófélben lévő hölgy iránt, aki azt
               állítja, hogy még mindig az urát szereti. Én azt állítom, hogy a férfi biztosan be
               fog érkezni, ha ügyesen viselkedik. Csak le ne menjen a hölgy nyakáról és tegye magát
               kellemessé. Mondja meg maga is a véleményét.</p>
            <p>- Az elvi kérdés hölgyéről nem beszélhetek, mert a nőket nem ismerem. Egy ellenséges
               diplomatáról rendszerint meg tudom mondani, mi lesz a következő lépése. Egy nőről
               soha. De a férfiakat ismerem. Az a kérdés, hogy az elvi kérdés férfija mennyire
               szereti a kérdéses hölgyet. Ha kevés az érzelmi tőkéje, egy idő mulva elunja a dolgot
               és odébb áll. Ha győzi érzelmi tőkével, körülbelül biztosra mehet. Ez olyan, mint a
               bakk. Akinek elfogy idő előtt a pénze, az feláll. Esetleg éppen akkor, mikor már az ő
               nyertes coupja következnék. Akinek bőven van pénze és szívósan játszik, előbb-utóbb
               megüti a bankot. Csak nagy sajnálattal kell hozzátennem, hogy a banknak mindenféle
               játékban valamivel több esélye van, mint a játékosnak. Mi férfiak gyengébbek
               vagyunk, mint a nők, mert ők jobban kellenek nekünk, mint mi nekik. Ebbe törődjünk
               bele, monsieur.</p>
            <p>Tihamér csak udvariasan bólogatott. A társalgás már rég nem az ő ügyét jelentette,
               hanem nyilván azokét. Bizonyára olyan megjegyzéseket dugtak el a szavak mögé, amelyek
               csak kettejükre vonatkoztak. Ő mindenesetre megfogadta, hogy Yvonne tanácsát követni
               igyekszik, de hogy Anna örökre reménytelen ábránd marad, azt is mélabúsan
               elhatározta magában.</p>
            <p>- Helyes, - felelt Yvonne a követnek - de most válaszoljon egy másik elvi kérdésre.
               Amely csak úgy eszembe jutott, minden ok nélkül. Van egy férfi, aki egy nőhöz
               tartozik. A nő soha nem adott okot bizalmatlanságra, a férfi mégis féltékenységgel
               kínozza. Agyrémeket épít fel magában, utána kutat a nőnek, diadalmas dühvel rajta
               akarja kapni, lecsap rá és íme: felsül, mert a nőt a legártatlanabb beszélgetésben
               találja. Kérdés, milyen büntetést érdemel az ilyen ember?</p>
            <p>A követ elnevette magát.</p>
            <p>- Az ilyen oktalan ember azt a büntetést érdemli, hogy köteles legyen mind a két
               gyanusítottat hazafuvarozni. Menjünk szépen haza, mert holnap nehéz napom lesz.
               Monsieurt haza vihetem?</p>
            <p>- Kezdheti elülről, drága barátom. Monsieur szintén a Gellértben lakik. Miattam
               költözött oda.</p>
            <p>Tihamér most már olyan piros lett, mint a paradicsom. Riadt zavarral igyekezett
               valamit hebegni. De a követ nevetve a vállára ütött.</p>
            <p>- Hagyja, monsieur, a mi kedves Yvonneunk modorát meg kell szokni. És még egyszer
               bocsánatot kérek, hogy a beszélgetést megzavartam.</p>
            <p>A fizetőpincér odalépett az asztalhoz Tihamér intésére. De csak meghajtotta
               magát.</p>
            <p>- A számla már rendben van, nagyságos uram.</p>
            <p>Vajjon hogyan csinálta ezt a követ? Hiszen egy percre sem távozott az asztaltól. És
               mialatt ott ült, nem fizetett. Ezt is meg kell tanulni valahogyan. Titkos jelök
               lehet, vagy valami összebeszélésök a fizetővel.</p>
            <p>- Itt a Packard? - kérdezte Yvonne.</p>
            <p>- Itt van.</p>
            <p>Hatalmas fekete kocsi várta őket a kijáratnál. A követ lengyelül beszélt a sapkás,
               fehérköpenyes vezetővel. A hátsó ülésen kényelmesen elfértek egymás mellett, Yvonne
               ült a két férfi között. Ahogy elindultak, nagy élénkséggel kezdte magyarázni a
               követnek, hogy lady Houstont és Bébét együtt látta táncolni. A pletyka a követet
               eleven érdeklődésre ragadta. Első szava az volt, hogy a boldogtalan asszonynak rövid
               időn belül egyetlen értéktárgya sem marad. Ezt az ügyet olyan hosszasan
               megtárgyalták, hogy a szállóig eltartott. Ott a követ udvariasan kiszállott,
               kisegítette Yvonnet, kezet csókolt neki, aztán kezet nyujtott Tihamérnak.</p>
            <p>- Nagyon örültem kedves ismeretségének, monsieur és remélem, hogy a bájos kapocs
               révén még találkozunk.</p>
            <p>- Très flatté d’avoir fait votre connaissance, monsieur le comte.</p>
            <p>A felvonóban Yvonne elismeréssel pillantott barátjára.</p>
            <p>- Hallod-e, Titi, ezt igazán nem képzeltem volna, hogy ilyen remekül beszélsz
               franciául.</p>
            <p>- Ráértem megtanulni. Hat éve naponta két órát gyakoroltam.</p>
            <p>- Hogy tetszik az illető?</p>
            <p>- Elragadó ember.</p>
            <p>- Úgye, nagyon rendes fiú? Csak az a borzasztó rossz tulajdonsága ne lenne, tudod
               már! De minden ilyen alkalommal kap egyet a fejére.</p>
            <p>Kitűnt, hogy ugyanazon a folyosón laknak, mindössze három szoba van köztük. A
               szőnyegen nesztelenül lépkedve ballagtak az Yvonne ajtaja felé, amely előbb
               következett. Az ajtóban megálltak.</p>
            <p>- Holnap hívjál fel telefonon valamikor. A nap folyamán majd csak megtalálsz,
               megbeszélünk egy estét, helyes?</p>
            <p>- Boldogan.</p>
            <p>Yvonne még nem nyujtotta a kezét. Furcsa pillantással rávillant a férfira.
               Zsebkendőjét vette elő és megdörzsölte ajkát. Tihamér tanácstalanul állott és nem
               értette a helyzetet.</p>
            <p>- Egészen jóképű fiú vagy. Csak tanulj meg öltözködni.</p>
            <p>És nyugodtan, nem sietve, átfogta Tihamér fejét. Magához vonta a fejét mind a két
               kezével, Tihamér érezte a szobakulcs hidegét a nyakán. Száján pedig Yvonne erős,
               céltudatos, igen érzéki csókját. A csók után Yvonne minden felindulás nélkül
               megjegyezte, mialatt ajtót nyitott:</p>
            <p>- Huh, milyen borbélyszagod van. De a szád jó.</p>
            <p>És eltűnt az ajtó mögött. A kulcs csattanása kétszer hangzott a zárban.</p>
            
         </div>
         <div type="chapter">
            <head>VI.</head>
            <p>Reggel Pethő telefonált: kimegy az Ilona-uccába, s ideje volna, ha Tihamér megnézné a
               lakóházat, amelyet örökölt.</p>
            <p>- Vegyél taxit, Titikém, az én kocsim ma egész napra a Daisyé. Szólj be értem a
               Lánchíd-kávéházba. Ott van egy tárgyalásom. Pont tizenegykor várlak.</p>
            <p>Pontosak voltak mind a ketten, tizenegy után pár perccel már ott rázkódtak az
               Ilona-utca egyenetlen kövezetén. Tihamér sohasem járt még ezen a vidéken. Kissé
               csalódottan állapította meg, hogy ennek az utcának hangulata egyáltalában nem
               budapesti és keveset különbözik az otthagyott kisvárostól. Az meg éppenséggel igazi
               kisvárosi ház volt, amely előtt megálltak.</p>
            <p>- Hagyd csak, majd én kifizetem.</p>
            <p>- De kérlek...</p>
            <p>- Ne okoskodjál, már itt is van a kezemben az apró.</p>
            <p>- Igazán megszégyenítesz... hiszen eddig én használtam...</p>
            <p>- Ugyan kérlek, csak nem fogunk ilyen összegeken vitatkozni.</p>
            <p>- De az nem megy, hogy te fizesd az én kocsimat...</p>
            <p>- Jó, jó, most nézd meg a házadat. Ezt természetesen rendbe kell hozni.</p>
            <p>Sárga ház volt ez, zsindelyes tetejű, falain hályogokat hagyott a hulló vakolat. Négy
               szűk ablaka nézett az utcára, az üvegtáblák szennyes homályán nem lehetett
               keresztüllátni, egyik üveg helyét barna kéregpapír pótolta. Fényes nyári délelőtt
               volt valami gonosz és borzongtató a keshedt, elhanyagolt épület benyomásában,
               kísérteteket sejthetett benne az is, aki nem tudta Zámbó Menyhért nemrégi elhunytát.
               A korhadozó, valaha zöld fakapu mellett karika bujt meg alattomosan rozsdás
               félgömb-mélyedésének bádogjában. Pethő megrántotta a karikát. Messze bent, valahol az
               udvaron nem csengő, hanem kolomp szava felelt a nyikorgó rántásra. De nem mozdult
               senki és semmi.</p>
            <p>- Itthon kell lenni annak a Tulcsiknénak, tegnap táviratoztam neki.</p>
            <p>- Sokáig várt, megint megrántotta a kolompot. Aztán újabb várakozás után harmadszor
               is. Végre bentről a talpakhoz verődő papucs csattogása közeledett. S nemcsak kulcs
               csikordult egyszerűen a zárban, hanem valami nagy keresztrudat is lehetett hallani,
               amelyet kihúztak gyűrűiből és elengedtek, a tolózár retesze is nyikorgott. Végre
               feltárult a kapu és ott állott Tulcsikné: képzőművészi érdeklődéssel megáldott
               örökösnek való látvány.</p>
            <p>Tulcsikné igen magas, testes nő volt, Tihamért egy jó fejjel felülmúlta. Arca nem
               nőé, hanem olyan férfié gyanánt hatott, akit a köznép bőrbajszúnak szokott nevezni:
               az ilyen embernek, idős korára is pufók, siheder-képe van, rózsapiros, de cserzett
               arcbőre és rendesen vastagajkú, széles szája. Vagyis ez volt Tulcsikné: nőhöz hasonló
               férfihoz hasonló nő. Ez a különösen ható lény imádta a színeket. Úgy öltözködött,
               mint némelyik papagály. Piros derekat hordott, virágos mintával teleszórt világoskék
               aljat, fehér harisnyáján pillangós zöld papucsot, rikító szőkére festett parókája,
               amely a kenderkóchoz volt hasonló, menyecskésre kötött barna kendő alól kandikált ki,
               mintha paróka létére külön életet élt volna és kíváncsi lett volna az érkezettekre.
               Tihamér önkéntelenül Pethőre pillantott, mintha ezzel a tekintettel kérdezni akarná:
               megfelel-e ez a jelenség a valóságnak. Megfelelt, igaz volt, meg is szólalt meglepően
               vastag hangon:</p>
            <p>- No, mi az megint?</p>
            <p>- Beszéljen tisztességes hangon, Tulcsikné. Ez az úr Balog nagyságos úr, az új
               háztulajdonos.</p>
            <p>- Jó, hát ő az új tulajdonos, mit csináljak? Boruljak térdre?</p>
            <p>Pethő nem felelt, könyökével úgy hárította el Tulcsiknét maga elől, mint a
               rengetegben járó ember a szederágat. Ment előre, Tihamér követte. Köves udvaron
               voltak, amelynek kőrésein kiütközött a gyom. Balfelől léckerítés, a lécek tetején
               egy-két száradni akasztott mázas cserépfazék. Jobbra maga a ház. Eleje nyilván a
               boldogult nagybácsi lakásául szolgált, azt most lezárták, a fakóbarna ajtókat itt is
               vasból való keresztrudak harántolták. Csak a ház végében állott nyitva a konyhaajtó,
               ebből nyílt hátrafelé egy üzemben álló szoba, kétségkívül Tulcsikné szobája. Azontúl
               elhanyagolt, gazos kert következett, a sűrű csalán közt a dombnak kapaszkodó talajban
               egy-két elvénhedt gyümölcsfa. A konyha küszöbén vánnyadt fekete macska unatkozott, az
               ajtó előtt pedig fakalitka állott a földön, ebben mókus lakott. Az állat éppen
               vidoran végezte a forgódobban sehová el nem érkező rohanását.</p>
            <p>- Hát ez az, - mondta Pethő - ezt nagyon jól meg lehet csinálni.</p>
            <p>Tihamér vállát vonogatta.</p>
            <p>- Talán meg lehet, de alapos átigazítás kell hozzá.</p>
            <p>- Az csak úgy látszik. A falak nagyon jók. Alá is van pincézve. Csinálhatsz magadnak
               három szobát és fürdőszobát. Az öregnek nem volt fürdőszobája, hetenként egyszer
               télen-nyáron elment a gőzbe. Központi fűtés is kell, a kazánnak van helye a pincében.
               Ott, ahol most Tulcsikné lakik, el tudsz helyezni egy házaspárt, az asszony majd főz,
               a férfi felszolgál, rendben tart és vezeti az autót. Ott a hátsó kertben
               rendbehozatod a gyepet, itt elől pedig virágoskertet csinálhatsz, körülötte jó sárga
               sódert hozatok neked a talajra. Valóságos kis kastélyt fogunk ebből varázsolni,
               barátom, én mondom neked. Csak mindent bízzál rám. Ki is néztem a legjobb szakembert,
               remek átalakítási terveket fog csinálni.</p>
            <p>Tihamér kedvetlenül hallgatta. Hátul a magas gazban csirkék kotyogtak, amelyek
               szabadon járhattak-kelhettek a majdnem teljesen elkorhadt kerítés hézagain. Még ez is
               elkedvetlenítette, holott mindenféle állat már eleve érdekes és rokonszenves volt
               neki.</p>
            <p>- Igen, - felelte - majd meglátjuk. Még gondolkozom.</p>
            <p>- Dehogy gondolkozol. Mit gondolkozol? Az öledbe hull egy ház, rendbe lehet hozatni.
               Itt nincs gondolkozni való. Majd meglátod a terveket.</p>
            <p>- Őszintén szólva, nem sok kedvem van itt lakni.</p>
            <p>- Persze, hogy nincs. Nekem sem volna. De majd lesz kedved, ha rendbehozattuk. A
               terveket mindenesetre megcsináltatom.</p>
            <p>És anélkül, hogy Tihamért több megjegyzésre alkalmasnak találta volna, Tulcsiknéhoz
               fordult:</p>
            <p>- Maga meg mit hallgatódzik itt? Valamit biztosan csinált, mikor jöttünk. Csinálja
               azt.</p>
            <p>- Ezen a helyen állottam. Na? De ne arról beszéljen. Hanem mi lesz a pénzemmel?</p>
            <p>- Már megmondtam, hogy nekem nem sürgős. Ha magának sürgős, az engem nem érdekel. Itt
               van Balog nagyságos úr, ő az általános örökös. Ő kijelentette, hogy tízezer pengőről
               szó sem lehet. Ha nem tetszik, pöröljön.</p>
            <p>Tulcsikné ekkor odalépett Tihamér közvetlen közelébe és farkasszemet nézett vele.</p>
            <p>- Hallja maga jöttment ember. Azt sem tudom, hogy maga kicsoda. Én az egész életem
               jórészét itt szolgáltam le ennél a vén uzsorásnál. Jobban ismertem, mint a
               tenyeremet. Piszok embernek tartottam és utáltam. Ő is engem. De nekem igért tízezer
               pengőt. Azt én meg fogom kapni, ha a fene fenét eszik is, tudja meg.</p>
            <p>Barna kendője hátracsúszott az izgalomtól, parókája elmozdult. Egyszerre meg lehetett
               látni rajta, milyen ijesztően öreg ezzel a kenderhajjal. Tihamér csak nézett rá
               meghökkenve. A méltatlan meglepetéstől szólni sem tudott.</p>
            <p>- Hátha elvétettem volna magamat vele, - folytatta Tulcsikné - akkor maga hol volna
               most, maga híres? Balog, vagy hogy hívják. De én nem vagyok olyanféle. Csak annyit
               mondok, hogy ha vége szakad a türelmemnek, akkor jó lesz vigyázni. Mit állanak még
               itt? Mért nem mennek már?</p>
            <p>Pethő megérintette a Tihamér karját. Felmutatott a tetőre. Tulcsiknéval egyáltalában
               nem is törődött.</p>
            <p>- Az mind korhadt már. Palatető kell helyette. Gyári áron tudok keríteni palát,
               amennyit akarsz.</p>
            <p>- Igen.</p>
            <p>Tulcsikné sarkon fordult és ment a konyha felé. Útközben szitkozódott.</p>
            <p>- A teremtésit az ilyennek. Azt se tudom kicsoda. Egyszer csak beállít. Ő az örökös.
               Pukkadjon meg, ahol van.</p>
            <p>Ők mentek kifelé. Tihamér sápadt volt az idegességtől. A kapuból Pethő
               visszakiáltott:</p>
            <p>- Tulcsikné, becsukni!</p>
            <p>Aztán végignézett az utcán balfelé is, jobbfelé is.</p>
            <p>- Itt nem lesz könnyű taxit kapni. Itt kellett volna tartani a kocsit. Ezt el szoktam
               felejteni, mert mindig a magam kocsiján járok, csak ma délelőtt...</p>
            <p>Ekkor hátra kellett fordulniok, mert a kapu felcsapódott és Tulcsikné elkezdett
               kiabálni a küszöbön.</p>
            <p>- És az az ügyvéd is szálljon le a magas lóról, mert ha én kinyitom a számat, abból
               baj lesz. Úgy megüti a bokáját, hogy...</p>
            <p>Kiabált tovább, de Pethő megfogta Tihamér karját és vonta maga után. Tihamér vagy
               szaladni szeretett volna innen szégyenében, vagy ott maradni és hallgatni, csak egyet
               nem tudott: nyugodtan menni tovább, egykedvű léptekkel bandukolni, ahogy az ügyvéd
               tette. Tulcsikné hangja még egyre zengett utánok, felverve botrányával a süppedő
               földszintes házak néptelen utcáját.</p>
            <p>- Hogyan él itt ez a némber, - kérdezte idegesen - mit csinál ez, miért van még
               itt?</p>
            <p>- Ne törődjél vele. Felmondtam neki, fizetést nem kap. De itt marad a maga
               szakállára. Én pedig hagyom, mert így egyrészt szem előtt van, másrészt van, aki a
               házra vigyáz. Ne is hallgass rá. Dühös, mert látja, hogy akármennyire fenyeget, nem
               hagyom magam zsarolni. «Ha ő kinyitja a száját!» Hát csak nyissa ki. Én tovább
               puhítom, le fogom nyomni egész kevésre, bízd rám.</p>
            <p>- Én jobb szeretném odaadni a pénzét. Menjen Isten hírével. Félelmes egy
               fehérnép.</p>
            <p>- Csak te ne add oda a pénzét. De nem is tudod odaadni, hiszen a vagyont még nem
               kaptad meg. Akármi kell, én előlegezek neked szívesen, de erre a célra nem adok
               tízezer pengőt, édes pajtás. Lenyomom egy-kétezerre, mondom, hogy bízd rám.</p>
            <p>- De miért tűröd, hogy így ordítozzék? Mikor nekemjött, azt hittem, megver.</p>
            <p>- Hát mit csináljak vele? Lovagias ügyet? Én ügyvéd vagyok, az ilyesmire nem érek rá.
               Olcsó antennát és rádiót is tudok neked szerezni, az enyém úgyszólván fillérekbe
               került. Csak mindennek tudni kell a módját. Ismétlem, ebből kastély lesz. Ha meglátod
               a terveket, odaleszel. Ez az én emberem valóságos bűvész. Úgy ért a berendezéshez,
               hogy az csoda.</p>
            <p>- Valamicskét azért én is értek... Isten őrizz, hogy leszóljam azt a te emberedet,
               biztosan kitűnő, csak éppen mondom, hogy valamit konyítok hozzá.</p>
            <p>- Hogy-hogy konyítasz hozzá? Hogy jön a ház a rajztanársághoz?</p>
            <p>- Évekig tanultam műtörténetet. És azt hiszem, van valami ízlésem.</p>
            <p>- Jó, jó, ízlés. De ez a Pogonyi, ez elismert, híres cég. A legnagyobb arisztokraták
               ennél dolgoztatnak. És ez szakember, ne felejtsd el.</p>
            <p>Tihamér félénken próbálta megvédeni álláspontját.</p>
            <p>- Persze, persze. De szakértelem sokféle van. Valaki érthet bútorhoz. A másik
               képekhez. A harmadik építészethez. Satöbbi. De izlés csak kétféle van: jó izlés, vagy
               rossz izlés. Sőt csak egyféle: egyszerűen izlés. Akié rossz, annak nincs.</p>
            <p>Pethő nem hallgatott oda. Erre nem is felelt.</p>
            <p>- Velünk ebédelsz a Hullámban?</p>
            <p>- Őszintén szólva... várjál csak... hogyan is állok beosztás dolgában? Háromkor
               dolgom van valahol. Ahhoz félháromkor öltözködnöm kell... Nem, köszönöm, ma nem
               megyek... talán holnap... Most leülök valahol lapokat olvasni, aztán megebédelek
               egyedül... Nem veszed rossznéven, ugye?</p>
            <p>- Na de öregem, azt csinálsz, amit akarsz. Azt el kell ismerned, hogy nem vagyok
               erőszakos. Vagy talán erőszakos vagyok?</p>
            <p>- Ó dehogy, a világért sem.</p>
            <p>Mikor végre taxit találtak, elbúcsúztak. Tihamér gyalogolni akart egy keveset.
               Legalább ezt vetette kifogásnak, holott nem mondott igazat. A tikkasztó melegben nem
               érezte kívánatosnak a sétát. De egyedül akart maradni, mert ez a Pethő, mindennel
               együtt, házátalakítással, Tulcsiknéval, tervezővel rendkívül feszélyezte. Főként a
               Hullámfürdővel. Mert már induláskor úgy osont be a felvonóba, hogy Yvonnet
               véletlenül elé ne találja. Az a csók teljesen megzavarta. Úgy érezte magát, mint
               akihez sötét ucca tájékozatlanságában fegyveres ember érthetetlen idegen nyelven
               intéz valami felszólítást. Érezte, hogy most valahogyan állást kellene foglalnia, de
               fogalma sem volt arról, hányadán áll. Yvonnet szépnek és bőszítően kívánatosnak
               találta, viszont ridegnek, számítónak és lelketlennek. Ugyanannyi meggondolás
               vonzotta hozzá, amennyi taszította tőle. A lengyel követ rendkívül megtetszett neki s
               önmagában nem tagadta azt a vágyat, hogy Yvonne barátsága révén még találkozzék és
               barátkozzék vele, viszont méltatlannak és hitványnak érezte, hogy annak kedvesére
               pályázzon, aki ilyen fínom, előkelő módon kedves és kitüntető hozzá. Aztán meg mi
               volt ez a csók? Lehetett becsípett szeszély, amelyre a hölgy másnap nem is emlékszik,
               legfeljebb bosszankodó szégyennel. De lehetett támadó felszólítás is. Hiszen benne,
               mikor Yvonnet oly csodálatos véletlen következtében meglátta, egyszerre feljött egész
               hajdani fájdalma és szerelmi megaláztatása, mint valami lelki gyomorsav. És a
               hajdani szerelem hangulata is megkapta: csókjainak és tervezgetéseinek fülledten
               kamaszos, buja emléke. Lehetetlen, hogy mindez az Yvonne lelkében is, legalább
               egészen kevéssé, fel nem bukkant, mert még a rideg lélek is szereti saját ifjúságát.
               Amellett Yvonne büntetni is akarja barátját a féltékenységért, bár elég furcsa, hogy
               éppen az alaptalannak bizonyult féltékenység alapjával akarja büntetni. Mindez
               átláthatatlan szövevényként gomolygott tanácstalan gondolataiban. Semmiképpen nem
               tudta, hogyan viselkedjék, ha Yvonne szeme elé kerül, mert félt, hogy bárhogyan
               viselkedik, éppen a nevetségeset választja. Ha nem közeledik udvarlással, tehetetlen
               mamlasznak látszhatik. Ha emlékezteti Yvonnet a csókra, elbizakodott tolakodónak.
               Mind a két eset elviselhetetlen. Ráadásul az Ilona-uccában az a rikító és meghökkentő
               boszorkány úgy kihozta a sodrából, hogy idegei egyszerűen sztrájkoltak. Szabóhoz
               kellett volna mennie, esetleg a szálló főportásának útmutatása nyomán, de ezt
               másnapra halasztotta. Pihenni akart most, tétlenül maga elé bámulni.</p>
            <p>Az első budai kávéházba betért, üveg sört rendelt, lapokat kért. De azokat csak
               tartotta maga elé és sorsába révedezett. Lassan mégis csak el kellene rendezni a nagy
               életet. A Nagy Életet. De a dolog sehogyan sem akart magától indulni. És itt állott
               szemközt a két nő problémájával is. Az egyikbe szerelmes, de reménye nincs. A
               másiknál reménye talán van, de ebbe viszont nem szerelmes. Szerelem nélkül pedig az
               odaadás éppen olyan meddő dolog, mint odaadás nélkül a szerelem. Bár, ha választani
               kell, még mindig inkább úgy volna kedve választani, hogy szeretni lehessen: valakinek
               álmatlanul felidézni kedves arcvonásait, izgatottan várni a találkozást, és
               társaságában némán szerelmesnek lenni még tárgyaiba, kalapjába, táskájába, cipője
               orrába is.</p>
            <p>Ilyen tétlen üldögéléssel töltötte az időt, s a vége az lett, hogy majdnem elkésett.
               Ugyanabban a pillanatban érkezett, mikor Anna kilépett a kapun. Az asszony ragyogó
               arccal nyújtott kezet.</p>
            <p>- Megvan a beosztásom, Titi, képzelje.</p>
            <p>- Halljuk, mi a beosztás?</p>
            <p>Anna lelkesen és pontosan újságolta az egészet. Bemutatkozott a vezérigazgatónak, aki
               alacsony termetű, szuszogós, hófehér hajú bácsi, elragadóan kedves és udvarias. Első
               látásra nagyon összebarátkoztak. Aztán következett a személyzeti főnök. Hosszas
               tanakodás után úgy döntött, hogy Annára a személyzeti adóügyeket fogja bízni. A
               pénztári osztályban kapott asztalt. Ott hosszú listákat tesznek eléje és mindenkinek
               a fizetése után ki kell számítania a törvény szerint járó adót. Mivel ezt még nem
               tudhatja, kapott egy példány adótörvényt és megkapta Gyenes urat, aki egy hónap múlva
               utazik a cég bukaresti képviseletéhez, mert odahelyezték. Egy hónap bőven elég lesz
               arra, hogy Gyenes úrtól mindent megtanuljon. A kollégák kedvesek, régi barátnője
               figyelmes, aggódó és minden módon kezére jár. Ez jó hivatalnak látszik, és ő hálát ad
               a jó Istennek, hogy ezt az állást kapta.</p>
            <p>- A jó Istennek és magának.</p>
            <p>- Ugyan, hagyja, mi volt az én szerepem? Szóltam valakinek. Legyen nyugodt, még
               telefonra sem költöttem maga miatt.</p>
            <p>- Jól van, hagyjon békét ezzel a kérdéssel. Inkább mondja el, hogy magával mi
               történt. Ha ugyan történt.</p>
            <p>- De még milyen nagy dolog. Sohasem találná ki, hogy kivel találkoztam. A volt
               menyasszonyommal.</p>
            <p>- Ne mondja. És kedves volt magához?</p>
            <p>- Nagyon.</p>
            <p>- Ó, de örülök. Adná Isten, hogy összekerüljenek. Boldognak lenni sohasem késő.</p>
            <p>Tihamér bánatosan elmosolyodott magában. Tessék: még szeretné őket egymáshoz
               foldozni. «Nincsen ebben a nőben, - gondolta, - egy szemernyi érdeklődés énirántam».
               De azért kedélyesen felelt, hogy ez az összekerülés elég komoly akadályokba ütközik.
               Steuerwasser Rózát most már D’Aubigny grófnénak hívják, gazdag és pompás életet él
               Párizsban, ez idő szerint az itteni lengyel követ menyasszonya.</p>
            <p>- Képzelje, - igyekezett kérkedni szerelme előtt - a követ féltékeny volt
               miattam.</p>
            <p>Anna pillantásában a kétkedés udvarias eltitkoltsága rejlett.</p>
            <p>- Csak egy kis darabig, - igyekezett ő szavahihetőségét helyreállítani - ez az ember
               mindenkire féltékeny a világon, de mikor aztán hallott bennünket együtt beszélgetni,
               rögtön megnyugodott. Várjon, majd töviről-hegyire elmondom az egészet.</p>
            <p>És elmondta az egészet. Minden apró részlettel. Csak a legvégét hallgatta el, a
               csókot.</p>
            <p>- Most már láthatja, hogy aligha fogunk összekerülni. Nálam az ki van zárva. Magánál
               nincs.</p>
            <p>- Mi nincs nálam kizárva? - kérdezte Anna riadtan.</p>
            <p>- Hogy visszamegy az urához.</p>
            <p>A dunaparti korzóra értek. Az a két szék, ahol legutóbb ültek, üres volt most is.
               Vagy ha nem is az a két szék, közel hozzája kettő. Mintha azt már megbeszélték volna,
               leültek, Anna csak akkor felelt:</p>
            <p>- Én az uramhoz sohasem megyek vissza. Még ha akarnék sem tudnék. Képtelen volnék
               vele élni.</p>
            <p>- Gyűlöli?</p>
            <p>- Nem gyűlölöm. Haragszom rá. Önzésből haragszom rá. A minap fecsegtem magának róla,
               amit rosszul tettem. És azt mondtam róla, hogy önző. Én vagyok a nagyobb önző! Mert
               nem vele törődöm. Nem az jut eszembe, hogy ő mit érez. Hanem az, hogy én mit nem
               érzek. Volt nekem egy kincsem, amilyen nem volt senkinek. Ékszerem volt. Gyönyörű
               szép játékom. Az, hogy szerelmes voltam valakibe. Ennek úgy örültem, hogy reggel,
               mikor kinyitottam a szememet, elmosolyodtam a boldogságtól és este, ha letettem a
               fejem a párnára, nem siettem elaludni, mert sajnáltam az álomtól az ébrenlétet, mikor
               a szerelmemre gondolhatok. Nem azért haragszom az uramra, mert gyengédtelen volt
               hozzám és rosszul bánt velem. Nem azért, mert megcsalt. Ez fájdalmat okoz és nem
               haragot. Hanem azért haragszom rá, mert elrontotta a játékomat. Elvette, összetörte,
               eldobta. És most már nem tudja visszaadni. Az ilyen szerelemnek is csak egy élete
               van, mint az embernek. Aki meghalt, azt csak Jézus maga tudja feltámasztani.</p>
            <p>- Mondja, Anna, szereti még maga az urát, vagy nem?</p>
            <p>- Az hiszem, nem szeretem. De sohasem tudok másra gondolni, mint őrá.</p>
            <p>- És most is lehetetlennek tartja, hogy valaha másba szeressen?</p>
            <p>- Nem tudom. Miféle érzés volna az, hogy megszeretek valakit, de folyton az uramra
               gondolok?</p>
            <p>Csend következett. A Hangli közönsége zsivajgott, lépések kopogtak az aszfalton,
               robogott és csengetett a sárga villamos. De nekik ez csend volt.</p>
            <p>- Most min gondolkozik? - kérdezte Anna.</p>
            <p>- A maga urán gondolkozom. Csak futólag láttam egyszer-kétszer és alig beszéltem
               vele. Nem ismerem. De igen jelentékeny egyéniség lehet, ha valakiben ekkora érzést
               tudott kelteni.</p>
            <p>- Nem, Titi, ez nem így van. Hogy ő jelentékeny egyéniség-e, vagy sem, az ebből a
               szempontból teljesen közömbös. Ha Juliska szereti Jancsit, akkor nem az a fontos,
               hogy milyen Jancsi. Hanem az, hogy mennyire tud szeretni Juliska. A szerelemben is
               van tehetséges lélek és tehetségtelen. Az én uram lelke nem kapott ilyen tehetséget.
               De én kaptam. Ne nevessen ki, de én nagy tehetség vagyok. Azaz voltam. Mint ember még
               élek, mint tehetség már meghaltam. Valahol azt olvastam, hogy van egy bizonyos
               író-típus, aki csak egyetlen könyvet ír életében, azzal vége. «Der Mann eines
               Buches.» Ilyen vagyok én is. Mint az olyan költő, aki örökre kiírta magát. Az ilyen
               költő még élhet tovább és gyönyörködhetik abban az egyetlen kötetben, ha lapozgatja.
               Ezt csinálom én is. Szeretek üldögélni otthon, elbabrálni valami kézimunkán, vagy
               jönni-menni a szobában és játszogatni az emlékeimmel. Képek futnak végig előttem,
               mint a hiradó-moziban. De ez a mozi az enyém, csak én ülök benne, mint Lajos király a
               színházban, és ha egy kép nagyon megtetszik, megállítom a gépet, lassabban pergetem,
               akár háromszor is újra játszatom. Emlékszem, hogy egyszer nagyon erős holdfény
               világított be a hálószobába. Én felébredtem, mert valami izgalmasat álmodtam.
               Megláttam az uramat a holdvilágban. Haja kócosan szóródott szét a kis vánkoson, szája
               nyitva volt, úgy aludt. Felültem és úgy néztem tovább. Néztem legalább egy félóráig,
               boldog voltam és féltem, hogy elalszom, mert akkor nem nézhetem tovább. Végtelen
               hosszú idő után ő megrezzent és a másik oldalára fordult. Akkor rémülten bebújtam a
               paplanom alá. Féltem, hogy felébred. De a boldogságtól még soká nem bírtam elaludni.
               Ezt ő ma sem tudja. Aztán egyszer este szokatlanul soká kimaradt. Én kitaláltam egy
               játékot magamnak: elhatároztam, hogy ő már hazajött és ott ül az üres széken, és én
               el fogom neki mondani, mennyire szeretem. El is kezdtem. Feléje fordultam és hangosan
               elmagyaráztam, mennyire szeretem külön a szemét, külön a haját és külön a fülét. Úgy
               elmerültem ebben a játékban, hogy már csak akkor riadtam fel, mikor belépett a
               szobába. Ő egy kicsit be volt csípve és dúdolt. Azt mondta: «te bolond vagy, hogy
               egyedül hangosan beszélsz a szobában?» De én nem feleltem semmit, csak magamban
               nevettem. Aztán egyszer vidéken járt, üzleti ügyben kellett elutaznia, és éppen
               Jézuska napján. Nagyon rosszúl esett, hogy egyedül kellett ülnöm a kis karácsonyfa
               alatt. Karácsony másnapján az ujságban azt olvastam, hogy a szolnoki vonalon vasúti
               baleset történt. Rettenetesen megijedtem, hogy baja esett. Mint egy bolond mentem a
               szomszéd üzletbe és elkezdtem telefonozni a Mávhoz részletekért. Eltelefonoztam egy
               pengő huszat és nem sikerült megtudnom semmit. Akkor elszaladtam a templomba és
               megfogadtam, hogy ha nem történt semmi baja, soha többet nem cigarettázom. Ettől
               valahogy megnyugodtam és hazamentem. Otthon találtam az uramat teljes épségben.
               Benyúlt a zsebébe és kivett egy skatulya Coronitast, hogy azt hozta ajándékba. Persze
               nem gyújtottam rá, az a cigaretta ma is megvan a szekrényemben... Ó, de szégyellem,
               tücsköt bogarat mesélek itt össze-vissza magának...</p>
            <p>Tihamér hangot akart adni, de rekedt sipolás lett belőle. Meg kellett köszörülnie
               torkát.</p>
            <p>- Mikor szerette a legjobban?</p>
            <p>- Erre rögtön tudok felelni, mert ezt már kérdeztem magamtól. Akkor szerettem
               legjobban, mikor észrevettem, hogy belekeveredett abba a másik asszonyba, zavart,
               kínlódik és nem találja helyét. Akkor szívből megsajnáltam. Nem hittem még, hogy
               végleg beleszeret az illetőbe, úgy gondoltam, hogy a válságon át kell esnie és mély
               részvétet éreztem iránta. Nem tettem megjegyzést. Ápoltam, mint a beteget szokás.
               Türelmes voltam. Ekkor szerettem legjobban, mert aki bajban van, azt jobban tudom
               szeretni. A tehetetlent, a kínlódót, a beteget szeretem. Azt is tudom, hogy miért.
               Mert a jó Isten engem anyának teremtett. De gyereket már nem adott hozzá. Az uram
               volt a gyerekem.</p>
            <p>- Szeretett volna gyereket?</p>
            <p>- Az uram nem nagyon, de én kimondhatatlanúl. Isten nem adott. Mit csináljak. Magában
               nincs meg az a vágy, hogy apa legyen?</p>
            <p>- Dehogy nincs. Akiben nincs, az nem is rendes ember.</p>
            <p>Zavarában gyorsan cigarettára gyújtott. És reszketett a keze. A féltékeny izgalomtól
               is, hogy Anna emlékeit végighallgatta. És attól a megrendítően szép, de képtelen
               vágytól is, hogy valaha kisfia legyen, akinek Anna az anyja. Fájdalmasan törődött
               bele, hogy Annának nem beszélhet titkos érzéséről. És igyekezett a kérdés forró
               talajáról megfutamodni.</p>
            <p>- Még más is történt velem. Megnéztem a házamat.</p>
            <p>És mindjárt elmondta az egész Ilona-uccai látogatást, közben megjelent a pénzbeszedő
               asszony. Anna vette hamarabb észre. Azonnal váltott két jegyet. Ezen nevettek mind a
               ketten. Tihamér folytatta a történetet. És szilárdan kijelentette, hogy ezt a házat
               nem fogja rendbehozatni. Ő ott lakni nem akar.</p>
            <p>- Örökösen szállóban akar lakni?</p>
            <p>- Nem tudom. Majd meglátom. Egyelőre így egész kellemes.</p>
            <p>- Lehet, hogy kellemes, de fölösleges pénzpocsékolás. Naponta fizeti a szobát?</p>
            <p>- Nem. Tudtommal hetenkint kell fizetni. Majd elküldetem a számlát az ügyvédhez, az
               kifizeti.</p>
            <p>- Szóval fizeti a rendes napiárat. Ez teljesen fölösleges. Mindenekelőtt meg kellene
               állapodnia havi árban. Minden szálló sokkal olcsóbban hajlandó számítani, ha havonta
               bérli a szobát.</p>
            <p>- Ez igaz. De nem tudom, hogy itt leszek-e még egy hónapig. Mert a legelső vágyam,
               amit meg akartam valósítani, az utazás. Jó, hogy eszembe jut: veszek is Firenzével
               foglalkozó könyveket, fel akarom frissíteni, amit tanultam. Egyszóval utazom, csak
               azt nem tudom, mikor. Minden a hagyatéki eljárástól függ. Az ügyvéd esetleg egy hét
               mulva azt mondja, hogy most három hónapra nyugodtan elutazhatom. Akkor aztán három
               hétre nyakamon a szoba.</p>
            <p>- Nem szólhatok bele, de az a benyomásom, hogy praktikusabban is csinálhatná. S
               aztán, ha az utazásból visszajött?</p>
            <p>- Akkor majd végleg letelepszem és elkezdem az új életet. Keresek valami kedvemre
               való házat, nem azt az Ilona-uccait. Ott berendezkedem, megismerkedem kedves
               emberekkel, vendégeket hívok, társaságba járok, élem világom. Remélem, nem utasítja
               vissza szerény meghívásomat, ha valami kellemes társaságban szívesen látom
               vacsorára.</p>
            <p>- Nem, nem. Titi, ezt hagyjuk.</p>
            <p>- Csak azt ne mondja, hogy nem viszonozhatja.</p>
            <p>- De igen, azt is mondom. De azonfelül maga nem tudhatja, milyen drága dolog egy
               nőnek a meghívás. Először is fodrászhoz kell menni hullámoztatni. Aztán a téli
               idényben gyalog nem mehet az ember, taxi kell oda is, vissza is, az esti cipő miatt.
               Főképpen pedig maga a cipő. És a ruha. Tudja, mennyi pénz az? Egy-két meghívás, és
               oda egy havi fizetésem. De nagyobb baj ne legyen. Sohasem vágytam valami nagyon
               társaságba. Majd ha kész lesz az otthona, szervezünk egy kisebb társaságot és
               megtekintjük, mint ahogy múzeumokat szokás megtekinteni vezetéssel. De mondjuk, hogy
               már ott tart. Van otthona, van megbízható házvezetőnője és inasa. Akkor aztán mi
               lesz?</p>
            <p>- Hiszen mondom. Élem világom.</p>
            <p>- Jó. De mivel akar foglalkozni?</p>
            <p>- Semmivel. Pihenni akarok. Harmincnégy évi keserves nyomorúságot és robotot akarok
               kipihenni. Még sohasem pihentem kedvemre. A nyári szabadságot is alig tudtam
               felhasználni, mert valami rendes fürdőhelyre nem volt pénzem. Egyszer voltam
               Abbáziában, egy évig nyögtem. Különben a legnagyobb hely Harkányfürdő volt, ahova
               eljutottam. Aztán voltam a bánki tónál. És voltam Kácson.</p>
            <p>- Kácson? Hol van az a Kács?</p>
            <p>- Borsodban. Rengeteg közepén. Gyönyörű volt. De csak rövid ideig. Nem győztem még
               ezt sem. Csak robot volt az életem, mióta eszemet tudom. Kisfiú koromban már gazdag
               osztálytársaknak adtam órákat, aztán magam is keményen tanultam. Muszáj volt
               eminensnek lennem, hogy az ösztöndíjat el ne veszítsem. A nyolcas volt az első
               tanuló. Tudniillik ezt a számot kaptam az intézetben. Úgy megszoktam, hogy azóta
               babonám lett a nyolcas. De mindig elkalandozom: egyszóval nem akarok dolgozni. Évekig
               nem dolgozom. Vagy talán soha.</p>
            <p>- Még mindig nem érti a kérdésemet. Minek fogja szentelni az életét? Csak vacsorákat
               ad?</p>
            <p>- Nem. Annak szentelem életemet, hogy megtanulok élni. Ing-anyagot válogatni,
               hálókocsiban utazni, frakkos vacsorán résztvenni, manikürözni, mit tudom én.</p>
            <p>Anna gondolkozott. Megcsóválta fejét.</p>
            <p>- Hallgasson ide, Titi, szeretnék mondani valamit magának. De csak akkor, ha nem
               únja, hogy belebeszélek a dolgába. Maga nagyon kedves, jó ember, és az ösztönöm
               jóbarátot érez magában, pedig azt nagyon ritkán érzi. És őszinte hála is él bennem
               azért, hogy segített. De kínos volna azt éreznem, hogy terhére vagyok. Hatalmazzon
               fel, hogy mondjak valamit, amit csak bizalmas ismerősök mondhatnak.</p>
            <p>- Ó Istenem, milyen nagyon kicifrázza. Hát nem tudja, hogy boldoggá tesz vele?</p>
            <p>- Jó. Az imént azt mondta, hogy nagyon szeretne apa lenni. Ezt örömmel hallottam,
               mert aki nem szereti a gyereket, attól visszariadok, valami sötét barlangot érzek
               benne. Azt akartam tanácsolni, hogy mennél gyorsabban házasodjék meg. De ezt a
               tanácsot visszavonom, mielőtt kimondtam volna. Magának nem szabad megházasodnia.</p>
            <p>- Bocsásson meg, ez furcsa. Ha szeretek valakit és ő hajlandó hozzám jönni, miért ne
               vegyem el? Teljesen független ember vagyok és kész.</p>
            <p>- Nem, Titi. Nem szabad megházasodnia. Nincs olyan szerelem, amely magát
               kielégíthetné, mert maga éppen úgy nem tudhat most szeretni, mint aki három napja nem
               evett. Az ilyen vadul éhes ember elnéz a legszebb szempár mellett és ha ételt lát,
               mohón falni kezd. Magának előbb jól kell laknia. Ha már jóllakott, ha már az
               úgynevezett élettől kapott valami elégtételt, akkor igen. Olyan ádáz életsóvárgás van
               magában, mint valami fenevad. Előbb csittítsa el ezt a fenevadat, amely most a lelke
               bejáratát őrzi. Ha a fenevad megcsömörlötten elaludt, akkor szabad az út. De addig
               csak boldogtalanná tehet valakit.</p>
            <p>Tihamér hevesen felkiáltott:</p>
            <p>- Nem! Ez nem igaz!</p>
            <p>De lehalkította hangját, mert megszeppent attól, hogy a közelebb ülők mind
               odapillantottak. Összehúzta vállát, mint a csínyen kapott gyerek.</p>
            <p>- Bocsásson meg, - folytatta halkan, de még hevesen - ez nem igaz, hiszen most is
               szeretek valakit.</p>
            <p>Mélyen elpirult. Látszott zagyva és vonagló arckifejezésén, hogy már szívesen
               visszavonta volna, amit elkottyantott. Anna rátette kezét a kezére; ezt most csinálta
               először. És gyengéden, kedvesen ránézett a feszengő emberre.</p>
            <p>- Kérem, ne mondja meg, kibe. Nem szeretek a szájon kiszaladt titkokat hallani. Most
               felhevült egy kicsit. Ha majd meggondoltan, nyugodtan beavat az érzéseibe, nagyon
               megtisztel vele. De most az őszinte baráti tanácsom az, hogy tartson magában lelki
               vizsgálatot. Gondolkozzék azon, hogy le tudna-e mindenről mondani a szóbanforgó
               hölgyért. Nem a vagyonát értem, arról ne mondjon le. Hanem ő fontosabb-e magának,
               vagy az a sok öröm, élmény, érdekesség, szórakozás, mulatság, ami most vár
               magára.</p>
            <p>- De kérem, Anna, hogy mondhat ilyeneket? Miért ne férhetne össze a kettő? Miért ne
               szerethetnék valakit ugyanakkor, mikor bedobom magam az életbe? Nem lehet két
               embernek együtt menni hangversenyre? Nem lehet kettesben utazni? Nem lehet együtt
               menni a strandra?</p>
            <p>- Hogyne lehetne. De maga most tombolni készül, látom. Azt pedig nem lehet kettesben.
               Vannak örömök, amelyeket megosztani lehetetlen. Szeretni csak egy módon szabad:
               egészen. Most, látom, haragszik rám. Aki tanácsot ad, az ennek mindig kiteszi magát.
               Kérem, ne haragudjék. Gondoljon arra, hogy amit mondtam, őszinte szívvel mondtam. Sőt
               még valamit akarok mondani. Valamit hiába szerettem volna hallani a maga mohó
               életprogrammjában. A mesterségét. Hiszen maga nagyon tehetséges ember. Most
               gondtalanul csinálhatná, amihez az Istentől képességet kapott.</p>
            <p>- Mondtam, hogy nem akarok dolgozni. A sorstól szabadságot kaptam. Ez most
               nagyvakáció. A legnagyobb. Nem dolgozom.</p>
            <p>- Amit egy tehetség csinálni szeret, az nem munka. És maga tehetség.</p>
            <p>Tihamér valamennyire megbékélt. Titokban nagyon jól esett neki, ha képességeit
               dicsérték, mert nem lévén belső hite magában, a külső elismerés mankójára szorult. De
               még azzal sem tudott járni.</p>
            <p>- Maga túlbecsüli az én tehetségemet, Anna. Jó szemem van, némi rajzkészségem, és
               többnyire meglátom a dolgokban a furcsát, ez az egész. Sokat gondolkoztam erről. Nem
               lehetek én igazi talentum. Ha az volnék, nem hagytam volna a rajzolásomat így
               elpenészedni. Amit rajzolgatok, el szoktam dobni. Nincs borzasztóbb a dilettánsnál és
               annak számítani nem akarok. Már régesrég lemondtam arról, hogy vigyem valamire. A
               rajztanár, az más. Nyugodt lélekkel mondhatom, hogy igen jó tanár vagyok. De mondom
               és százszor mondom: nem akarok dolgozni. Élni akarok.</p>
            <p>- Jó, jó, - nevetett Anna - azért ne vesszünk össze. Csak éljen mennél jobban.
               Szívemből kívánom. Ez jár is magának. Ha valaki meg tudja érteni, én megértem, mit
               jelent egy lélekben a sanyarú fiatalság.</p>
            <p>- Megérti, persze. De a szerelem, az tilos.</p>
            <p>- Szó sincs róla. Maga csak szaladgáljon szoknyák után reggeltől-estig. A kellemes
               kis kaland ma nagyon olcsó portéka. Bolond volna, ha nem tenné. Ha vigyáz, hogy ne
               menjen mélyre a dolog és, hogy fölösleges fájdalmat ne okozzon senkinek, akkor igen
               jól elszórakozik.</p>
            <p>- Vagyis, - szólt Tihamér rejtett keserűséggel - maga szerint csak szórakozzam így
               mennél többet.</p>
            <p>- Nem mennél többet. Annyit, amennyi éppen jólesik.</p>
            <p>- Jól van, - felelte dacosan - majd igyekszem.</p>
            <p>Anna ekkor hirtelen rápillantott. Arcára világosan rá volt írva, hogy most végre
               ráocsudott a valóságra. Az is meglátszott rajta, hogy ebben a pillanatban értette meg
               a bujkáló vallomást. És nem azért csak most, mintha ostoba volna, hanem azért, mert
               minden férfiérdeklődés már eleve érdektelen volt számára. És most Anna volt az, aki
               elpirult. De nyugodt maradt. Kezét nyujtotta.</p>
            <p>- Örüljön az életnek helyettem is, kedves Titi. Mert én már nem vagyok nő.</p>
            <p>- Mi az, már elmegy?</p>
            <p>- Sok dolgom van még a városban. Nemcsak magának van pénze, hanem nekem is. Előleget
               kaptam. Majd felvet a pénz. Vásárolni fogok. Villanykörtét, szájvizet, törlőrongyot,
               benzint. Úgy fogok költekezni, mint egy nábob. Remélem, belátható időn belül megint
               beszélgetünk egy kicsit.</p>
            <p>- Köszönöm szépen, - felelt Tihamér forma szerint és kissé idegenül - talán felhívom
               telefonon, ha nem zavarom.</p>
            <p>- Sőt nagyon örülök. A cég száma benne van a könyvben, ha jelentkezik a szám, kérje a
               pénztárt.</p>
            <p>Elbúcsúztak. Tihamér most nem nézett a távozó alak után. Elkeseredetten fordult
               ellenkező irányba. Valami bosszúra vágyott, valami fantasztikus és hatásos
               véletlenre, például hogy a villamos elgázolja, Anna pedig másnap olvasván a hírt az
               ujságban, tegyen magának szemrehányást, de már későn. Aztán legyintett erre a
               gyermekes képzelgésre. Itt hiába minden. Anna sohasem lesz az övé. A burkolt, de
               érthető vallomásra világosan nemet mondott. Bizonyára még mindig az urát szereti, de
               tagadja önmaga előtt is. Valójában lehangoló, hogy egy ilyen magas értelmű, finom
               lény képes szerelmesnek lenni abba az emberbe, aki őszintén szólva komisz fráter és
               nem egyéb. Hiszen csak ki lehetne belőle ábrándítani. Nagyon jó volna, mert ez a
               céltalan és meddő ábránd zavarja, akadályozza, nyugtalanítja a nagyszerű életre
               vonatkozó sóvár és tarka terveiben. Legjobb volna most egy jó darabig kerülni a
               társaságát. Sőt legjobb volna egyszerűen elutazni.</p>
            <p>Taxit keresett és elment Pethőhöz. Itt jó félórát kellett várnia, mialatt Pethő
               kétszer is kiüzent, hogy bocsánatot kér, de fontos konferenciája van, nemsokára
               rendelkezésére áll.</p>
            <p>- Mi jót hoztál, Titikém?</p>
            <p>- Szeretnék hosszabb időre elutazni.</p>
            <p>- Csak rajta, öregem. Semmi akadálya. A pénz rendelkezésedre áll. Mikor mennél és
               hova?</p>
            <p>- Velencébe, Firenzébe egyelőre. Aztán majd meglátom. És legjobban szeretnék holnap
               indulni.</p>
            <p>- Jaj, az már nem olyan egyszerű. Útlevél kell, vizumok kellenek. Katonáékkal is
               nehézségek vannak, mert koron alul vagy. Aztán még nem tudlak tájékoztatni, hogy a
               hagyaték dolgában mik a legközelebbi teendők. Az összes, amit rögtön megcsinálhatunk,
               annyi, hogy beszerezzük az útleveledet.</p>
            <p>- Van útlevelem. Én már voltam Abbáziában.</p>
            <p>- Hát majd hozd el. Mással nem szolgálhatok? Költőpénzed van még? Nem kell semmi?</p>
            <p>Nem kellett neki semmi. Az ügyvéden látszott, hogy nagyon el van foglalva.
               Előszobájában négyen várakoztak. Kedvetlenül elbúcsúzott és az külön is idegessé
               tette, hogy Pethő utánakiáltott: a tervek már készülnek és nagyszerűek lesznek.</p>
            <p>Únottan ődöngött az utcán. Beült egy kávéházba és megnézte a lapokat. Aztán megint
               járkált bámészkodva és bement egy másik kávéházba. Akkor elhatározta, hogy mégis csak
               felhívja telefonon Yvonnet. Hazament. A portás levelet adott át neki. Nagyalakú,
               violaszín papíron, kilencágú korona alatt ezeket a lila tintával írott szavakat
               olvasta: «Titi, ma este nézz be hozzám feketére tíz óra tájban, összehozlak
               valakivel, csókol Yvonne.» Ettől megkönnyebbülten fellélegzett: Yvonnet nem fogja
               egyedül találni, tehát a csók utáni első találkozás feszélyezettségén így könnyebben
               átesik. Korán vacsorázott és utána szmokingot öltött. De mikor már tetőtől-talpig
               készen volt, eszébe jutott, hogy Yvonne kineveti ezt a keménymellű szmokingot, aztán
               meg tájékozatlan is volt afelől, vajjon ilyen meghíváskor szmokingot kell-e venni,
               vagy utcai ruhát. Levetette a szmokingot és utcai ruhát öltött. Még mindig habozott.
               S olyan harag fogta el tehetetlensége felett, hogy elkáromkodta magát. Végül pontban
               tíz órakor utcai ruhában bekopogott Yvonnehoz.</p>
            <p>Két férfi vendéget talált a szobában. Az egyik karcsú, olajbarna arcú, igen csinos
               fiatalember volt, feltünően elegáns. Ez a kávéslombikkal foglalkozott az asztalnál. A
               másik külföldi benyomású, hórihorgas úr volt, arca olyan, mint a paradicsom, haja
               világosszőke, szempillái fehérek. Ez távolabb ült, mélyen hátradőlve a karosszékben,
               majdnem fekve, két hosszú lába messzire nyult ki, mint valami sínpár.</p>
            <p>- Gyere, gyere, - mondta Yvonne - már vártalak. Mutatkozzál be Sághy Lacinak, akit
               már említettem neked, s aki elvisz a szabójához.</p>
            <p>Kezet szorítottak. Az elegáns fiatalember azonnal tegező formában jelezte készségét,
               hogy rendelkezésére áll.</p>
            <p>- C’est monsieur Balog, mon ami d’enfance, - folytatta Yvonne a bemutatást - ne is
               törődjél vele, Titi, ez egy angol ember és holtrészeg.</p>
            <p>A paradicsom-arcú ember mormogott valamit maga elé, de nem kelt fel, még csak kezet
               sem nyujtott. Kinyúlt félkarral a karosszék mélyéből, s a melléje állított asztalka
               felett a levegőben kalimpálva megkereste a rendkívül magas poharat, amely sárga
               folyadékot tartalmazott, benne úszó jégkockával.</p>
            <p>- Foglalj helyet, drágám, magyarul beszélgetünk, Blenthammel nem törődünk, ő csak
               igyék. Mingyárt kapsz feketét, most fő a friss. Nem akarsz whiskyt?</p>
            <p>- De nagyon is kérek, - felelte ő mohón - köszönöm szépen. Tegnap roppantul
               ízlett.</p>
            <p>- Ez még jobban fog ízleni, mert White Horse, Blentham hozta ajándékba. Folytassa a
               történetet, Laci.</p>
            <p>Sághy udvariasan Titi felé fordult:</p>
            <p>- Ha megengeded, röviden elmondom az elejét. Egy amerikai hölgy tartózkodik most
               Budapesten, bizonyos Mrs. Jenkins. Elszánt vénasszony, úgy fogyasztja a
               parkettáncosokat, mint ahogy más cigarettázik. Tegnapelőtt kétszáz pengőt igért az
               egyik bárban a táncosnak, ha záróra után nála reggelizik a szállóban. Itt tartottam
               az elmondásban. Egyszóval a parkettáncos, mikor távozott, megkapta a kétszáz pengőt,
               de még visszafordult és kért további huszat. «Mit gondol maga, - mondta Mrs. Jenkins
               - lopom én a pénzt? Kétszáz pengő társaságpénzt ígértem magának, azt megkapta.» Erre
               azt mondja a parkettáncos: «Bocsánatot kérek, asszonyom, a kétszázról tud a
               feleségem, a húszról nem.»</p>
            <p>Yvonne szívből kacagott. Udvariasan nevetett Tihamér is, noha kétségei voltak, vajjon
               jól értette-e a vakmerő történetet. S mialatt azok tovább beszélgettek, Sághyt vette
               szemügyre. Azt vizsgálta rajta, hogy vajjon mi az a meghatározhatatlan valami, ami a
               kitünően szabott és jól összeállított ruhán kívül ilyen feltűnően elegánssá tesz
               valakit. Mert ez a fiatalember valóban tündöklően elegáns volt. Vékony fehér sávok
               látszottak sötétkék ruhája szövetében, ismeretlen kelméből készült inge puha
               gallérjában, amely hajszálnyi pontossággal zárt a nyakán, tökéletesen megkötött babos
               mintájú csokor kacérkodott, sötétbarna angolos félcipője felett mészfehér harisnya
               világított a vékony bokán. Mindezt bárki más is megvásárolhatta szabónál és
               divatüzletben, de ilyen elegáns aligha lehetett. Test és ruha itt teljesen
               egyesültek, sehol semmi egyetlen ráncot nem vetett, ingmell és nadrág és kabátujj úgy
               követte a termet mozdulatait, mintha mind nem külső anyag, hanem testrész lett volna,
               pedig a fiatalember korántsem mereven vagy szertartásosan mozgott, hanem hanyagul,
               majdnem lomposan, nem húzkodta fel térdén a nadrágot, nem tapogatta nyakkendőjét
               igazító mozdulattal. Még a haja is elegáns tudott lenni, pedig nem nyalta le a
               borbély. Tihamér a rajzoló szemével bámulta. És sajgó gyávaság támadta meg: vajjon
               lehet ő a pénzével valaha is ilyen elegáns? De majd megpróbálja. Ha ugyan az ilyesmit
               meg lehet tanulni.</p>
            <p>Az elegáns ember és Yvonne azon a réven, hogy Yvonne elmondta egy párisi parkettáncos
               és egy chilei hölgy bámulatos megismerkedését és harmadnap kötött házasságát,
               társalgásukkal áttértek Párisra. Tihamér mohón itta a jeges whiskyt, bár ennek és a
               tegnapinak íze között nem tudott különbséget tenni. Ivott és figyelt. De Yvonne egy
               mozdulatánál feltűnt neki az asszony lenge öltözéke. A fekete-lila mintás, nagyvirágú
               szövet úgy símult termetére, mint valaha a rajztanárképzőben a drapériák, amelyeket
               megnedvesítettek, hogy jól tapadjanak a rajzolandó idomra. S mikor Yvonne egyszer
               átvetette egyik lábát a másikon, egy villanással kiderült, hogy ez nem lehet más,
               mint pongyola, mert egyetlen pillanatra kilátszott belőle a lába. És ezen a lábon nem
               volt harisnya. Ő tehát le nem tudta szemét venni erről a termetről, bár - hogy éhes
               pillantásait rajta ne kapják - csak lopva vizsgálgatta. Úgy könyökölt, hogy a karfára
               támasztott karja elfedje arcát a könyökkel és észrevétlenül odapillanthasson, aztán
               valamilyen ürügy alatt felállt és visszatért, hogy észrevétlenül más szögből is
               odanézhessen. Közben a beszélgetést is igyekezett hallgatni.</p>
            <p>- Az nem ott volt, Laci, hanem a Rôtisserie de la Reine Pédauqueban. Tudja, hogy már
               nincs? Bezárták. Sajnálhatod, Titi, ezt már nem élvezheted, ha kijutsz Párisba.</p>
            <p>- Milyen hely volt az?</p>
            <p>- Nagyon mulatságos vendéglő. Ritka vidéki ételeket tudtak főzni, az ország minden
               tájáról valót. Van nagyon sok afféle «régionale» étterem Párisban, ahol vidéki
               parasztkosztot kapni, de ezek többnyire szurtos és jelentéktelen kis helyek. Ez
               nagyszabású vállalat volt és remek italokat tartott. Igen mulatságos volt a
               berendezése, emlékszik, Laci? Tréfásan elnagyított dolgokat tartottak. A konyakot
               embermagasságú hordóból töltötték az ember orra előtt és ha kenyér kellett, nemcsak
               «flûte» volt, vagyis az a hosszukás, sárgahéjú cipó, hanem rendes kenyér is;
               akkorából szeltek, mint a kocsikerék. Ámbár soká gyűlöltem azt a helyet, mert ott
               lopták el a legszebb arany öngyujtómat.</p>
            <p>Tihamér ivott, kért még új whiskyt és meglepetve látta, hogy ezek a nemzetközi
               előkelőek puszta kézzel teszik bele a jégkockát. Húzott egy kortyot a frissből is,
               nevetett és így szólt:</p>
            <p>- Nem szép a Rôtisserietől, hogy nem várt meg engem. Milyen sok mindenről lemaradtam
               eddig.</p>
            <p>- Sebaj, Titi, maradt még neked elég. Még kezdheted azzal, amivel minden idegen
               kezdi: crèpe Suzettet rendelsz a Laruenél.</p>
            <p>- Mi az a crèpe Suzette?</p>
            <p>- Palacsinta, lila lében lángol, úgy hozzák elébed. És végezheted azzal, amivel
               minden idegen végzi, hogy találsz egy eldugott kis kocsmát és megesküszöl, hogy sehol
               olyan jól nem főznek, mint ott. Mindenkinek van egy saját ilyen tipje, persze
               mindenkinek más. Lacinak is volt egy, úgy-e?</p>
            <p>- Volt, a Madeleine mögött és állítom, hogy csakugyan ott lehetett legjobban enni. De
               egyben nem értek egyet, Yvonne. Az idegenek nem a lila palacsintával kezdik. Hanem
               azzal, hogy a legelső nap megbetegszenek az hors d’oeuvre-től.</p>
            <p>- Igaz, igaz, - ujjongott Yvonne - magam is ágynak estem, még lázam is volt tőle.
               Tudod, Titi, az idegen elkezdi azzal a csodálkozással, hogy mi minden finom és
               érdekes van azon a kerekes kocsin ötven különböző tálon, amit odatolnak eléd. Ehetel,
               amennyit akarsz, à la discrétion. Van ott piciny ecetes hagyma, kaviár, tonhal,
               kapros angolna, paradicsomos rák, szardinia, olajbogyó, libamáj, száz meg száz remek
               falat, aminek az ember eleinte a nevét sem tudja. Nincs olyan halandó, aki ennek
               ellen tudna állni. Van vaj hozzá, amennyi kell. Mindenki részegre eszi magát a mikor
               a tulajdonképpeni étkezés elkezdődnék, képtelen enni bármit is. Este aztán jön a
               gyomorgörcs, meg a láz. Majd beleesel te is.</p>
            <p>- Utazni készülsz Párisba, kérlek? - tudakolta Sághy udvariasan.</p>
            <p>- Igen, oda is. Mindenüvé. Most semmi dolgom sincs, szeretnék ismerkedni a világgal.
               Mindenekelőtt Velence és Firenze. De aztán természetesen Páris is érdekel. Milyen
               város az? Mi jellemzi Párist?</p>
            <p>Yvonne gondolkozott, de nem tudott hirtelenében felelni. Sághy is gondolkozott,
               mulattatta a kérdés.</p>
            <p>- Várjunk csak, mi is? Erős benzinszag a bulvárokon. A pincérek udvariatlansága. Az
               áhitatos és gondos italrendelés. A földalattin a nyilvánosan csókolódzó párok. Az
               Eiffel-torony, amelyet mindenünnen látni. A bűvész-ügyességű soffőrök...</p>
            <p>- A nagyon erős maquillage, - szólt most már Yvonne is - a közös hálószoba, a
               lifthiány, a lokálokban a konferanszié, ó Istenem, Laci, emlékszik arra a disznó
               Aristide Bruantra? Én nem vagyok éppen szégyellős, de ettől még én is elképedtem.
               Együtt voltunk ott az egyiptomival és a barátnőjével, emlékszik?</p>
            <p>Hirtelen mindenki összerezzent, hangos csörömpöléssel összetört valami. Blentham
               elaludt és kezéből kicsúszott a pohár. Ahogy ott elnyúlt a karosszékben, verejtékes
               homlokán kidagadtak az erek és olyan hevesen szuszogott, hogy attól lehetett
               tartani: megüti a guta. Mindenki odaugrott hozzá a poharat, jeget felszedni és
               eközben Tihamér erősen figyelte a leguggoló Yvonnet. Termete erősen
               kirajzolódott.</p>
            <p>- Mit csináljunk ezzel a boldogtalannal? - sóhajtotta.</p>
            <p>- Én hazaviszem, - szólt Sághy - megszabadítom tőle. Ez egyedül úgysem tud hazamenni.
               A kocsim itt van.</p>
            <p>- Azt nem engedem. Ne menjen még, olyan jól diskurálunk. Még nem tudok aludni.</p>
            <p>- Sajnálom, drága Yvonne, de mindenképpen mennem kell, holnap erős napom van.</p>
            <p>És már kezdte költögetni a hórihorgas alvót, aki érthetetlen, gügyögő hangokkal
               tiltakozott.</p>
            <p>- Van még whiskyd, Titi? Azt ne hagyd itt, még megihatod.</p>
            <p>A becsípett ember nagynehezen felkelt. Vad, értelmetlenül csodálkozó arccal nézett
               körül, aztán anélkül, hogy bárkinek köszönt volna, kiment. Sághy támogatását lerázta
               magáról, ment a fürdőszobába, megeresztette a mosdó csapját és arcát vízzel kezdte
               locsolni. Sághy bólintott.</p>
            <p>- Rendbejön valamennyire. Hát kérlek, holnap állok rendelkezésedre. Fél háromkor
               eszem valamit az Országos Kaszinóban. Fél négyre készen vagyok. Ha az megfelel neked
               és beszólsz értem, elvihetlek a szabóhoz.</p>
            <p>- Köszönöm szépen, az nagyon jó lesz.</p>
            <p>- Helyes. Fél négy, Országos, Semmelweis-ucca. Viszontlátásra. Kezeit csókolom,
               Yvonne, ne kisérjen ki, maradjon a vendégével.</p>
            <p>Az ajtó bezárult. Még hallani lehetett, hogy motoszkálnak, aztán elmennek. Yvonne
               odanyúlt a Tihamér poharáért.</p>
            <p>- Már meg is ittad? Várjál, adok másikat. Úgy látom, ez az ital nagyon megtetszett
               neked.</p>
            <p>- Nagyon. Pedig mikor az első kortyot tegnap megkóstoltam, furcsa kesernyésnek
               találtam. De most már nagyon összebarátkoztunk.</p>
            <p>- Én is szeretem. Nagyon egészséges. Másnap nem fáj tőle a fejed. Különösen akkor jó,
               ha meg vagy hülve. Aszpirin és forró whisky, másnap kutyabajod. De most csak igyuk
               jéggel. Rémes melegem van. Az estét még teljesen felöltözve kezdtem. A követ
               vacsorázott itt fenn nálam, ő hozta ezt az angolt, aki már teljesen elázva érkezett.
               Vacsora alatt úgy szenvedtem a melegtől, hogy mihelyt jött a fekete, egyedül hagytam
               pár percre a társaságot, levetkőztem, letusoltam magam és magamra kaptam ezt a
               lebernyeget. Azóta tűrhetően érzem magam. Eredetileg úgy volt, hogy a követ is marad
               még egy kicsit, de hirtelen el kellett mennie, mert telefonáltak érte a Park-klubból.
               Mondd, mit csináltál te ezzel a követtel? Teljesen megfőzted.</p>
            <p>Tihamér boldog zsibbadást érzett.</p>
            <p>- Említett engem?</p>
            <p>- El van tőled ragadtatva. Kedves embernek nevezett. Azt izeni, hogy üdvözöl. Örülsz
               neki?</p>
            <p>- Nem is akarom tagadni, nagyon örülök. Olyan érdekes, fínom és előkelő ember. És úgy
               látom, ért a képekhez. Az nagy dolog. Szeretnék találkozni vele, mielőtt
               elutazom.</p>
            <p>- De mik ezek a nagy utazási tervek? Mennyi pénzed van neked, hogy ekkorát akarsz
               utazni?</p>
            <p>Tihamérnak gyorsan váltott ezúttal az esze. Ez a nő nem is tudja, hogy ő gazdag ember
               lett. Honnan is tudná, hiszen ő maga csak futólag említette, hogy valamit örökölt.
               Hirtelen ösztönnel elhatározta, hogy most sem mondja meg az összeget. Vállat vont,
               legyintett.</p>
            <p>- Arra elég, hogy életemben utazzam is egyet. Emlékezzél vissza, ha ugyan még
               emlékszel, mennyit kínlódtam, mikor nem tudtam olasz útra menni a többiekkel. Az volt
               életem két emésztő nagy vágya: elutazni Olaszországba volt az egyik és téged elvenni
               volt a másik. Hát most legalább az egyiket megkapom a sorstól.</p>
            <p>- Nem is tudod, milyen kedves vagy, mikor így örülsz ennek az útnak. És mi van a
               szerelemmel? Mit csinál az ideálod?</p>
            <p>- Köszönöm, megvan. Állásba jutott és már dolgozik. De utána nagyon elkeserített.</p>
            <p>- Ne mondd. Ez nagyon izgat engem. Minden érdekel, ami szerelem. Beszéld el az
               egészet.</p>
            <p>- Eh, még mindig olyan kedvetlen vagyok miatta. Egyébről sem tud beszélni, csak
               arról, hogy mennyire imádta az urát. Kerek félóráig hallgattam a részleteket. Csak
               úgy vágott belülről minden szava. De ne hidd, hogy kínozni akart. Mert tudom, hogy
               vannak ilyen bestiák, férfiaktól hallottam. Ez nem, ez egész másféle asszony. Csak
               beszélte, mert másról nem tud beszélni. Én pedig azon a ponton vagyok, hogy folyton
               ezt hallgatni már nemigen bírom.</p>
            <p>- Azt rosszul teszed. Az ilyen nőt éppen beszéltetni kell. Mert olyan, mint a beteg,
               aki roppant szereti mesélni betegségét. Hagyni kell, sőt biztatni, sőt kérdezgetni,
               hogy csak mondja, csak mondja. Aztán egyszer elérkezik az idő, mikor már kibeszélte
               magát. Akkor már meg is únta. Ezt kell kivárnod. Beszéltesd három hónapig, addig még
               várhatsz.</p>
            <p>- Nem, képtelen vagyok ezt hallgatni. Inkább elutazom. Aztán, ha visszajöttem, majd
               meglátom, mi van velem. Sok mindent várok ettől az utazástól. Mikor most
               hallgattalak benneteket, nagyon megkapott a vágy, hogy Párist is lássam. Sokat mégy
               a Louvreba?</p>
            <p>- A Louvreba? Őszintén megmondom neked, hogy a Louvreban egyszer sem voltam. Hiszen
               ott nem lehet venni semmit. Én a Drouotba járok. Az egy árverési csarnok. Mindig
               szakértővel megyek. Az én háziemberem Monsieur Kondor. Igen, magyar. Itthon gazdag
               ember volt és nagy gyüjtő, de a kommün alatt a vörösökkel is jóban akart lenni és
               csinált valami szamárságot. Most ügynök odakint. Velem mindig eljön a Drouotba.
               Vele vettem a Fragonardjaimat. Szép régi képek, legalább százévesek.</p>
            <p>- Azt képzelem, hogy legalább száz évesek. Fragonard százharminc éve halt meg. Úgy
               körülbelül. Hiszen Boucher tanítványa volt.</p>
            <p>- Úgy. - felelte Yvonne az érdeklődés legcsekélyebb jele nélkül - én mindenesetre
               megvettem, mert az nagyon jó tőkebefektetés. Szakemberektől tudom. Szóval a Louvreban
               nem voltam, de most már igazán elmegyek egyszer.</p>
            <p>Hát én ott fogok lakni, azt mondhatom. Különösen a grafika izgat, és abban is három:
               Daumier, Doré és Toulouse-Lautree. Különben érdekelni fog, hogy ez gróf volt.</p>
            <p>- Úgy.</p>
            <p>- Igen. Ezektől sokat fogok kapni. Aztán hazajövök. Mit tudom én, ekkora benyomások
               után... mi lesz a... hogyan fogok érezni.</p>
            <p>Yvonne felállt cigarettáért, de nem gyujtott rá.</p>
            <p>- Annyira szereted azt a nőt?</p>
            <p>- Igen, de most haragszom rá, mert fájdalmat okozott nekem.</p>
            <p>- Szebb, mint én?</p>
            <p>Ott állt Tihamér mellett, meggyujtatlan cigarettájával ujjai között. Mosolygott és
               kihúzta magát.</p>
            <p>- Nem arról van szó, - tért ki szédülő fejjel Tihamér - én nálad szebb nőt nem
               ismerek.</p>
            <p>Az asszony nekidőlt álltában a karosszéknek. Teste a Tihamér fejét érte.</p>
            <p>- Tetszem neked?</p>
            <p>Tihamér felkelt a székből. Szemközt fordult. Csak dadogva tudott beszélni.</p>
            <p>- Mondd... hát miért kínzol engem... éppen úgy kínzol, mint ő... engem mindenki
               kínoz?</p>
            <p>Yvonne vidáman felnevetett.</p>
            <p>- Sohase kínozzanak jobban, fiam, mint hogy egy szép nő megkérdezze tőled
               négyszemközt, tetszik-e neked. Tudod, mondok én neked valamit. Mikor most először
               találkoztunk, én nem mondtam el neked mindent. Most elmondom. Én csakugyan
               szerettelek. De a gazdag életre, a külföldre is vágytam. Ez volt az erősebb. És sokat
               sírtam utánad titokban, mikor eljöttem hazulról. Mikor azé az első emberé lettem,
               akkor is rád gondoltam. Néha szoktalak is emlegetni anyámmal. És mikor most megint
               találkoztunk, úgy elfogott valami... talán a gyerekkorom... nem tudom...</p>
            <p>Elhallgatott és figyelmesen nézte a férfit.</p>
            <p>- Te tulajdonképpen érdekes és kedves ember vagy. Olyan nőknek való.</p>
            <p>És aztán mosolyogva, furcsa csillogással, erősen a szeme közé nézett. Majd ugyanazt
               csinálta, amit előző nap este, az ajtóban. Nyugodtan átfogta Tihamér fejét és erősen
               szájon csókolta. De most sokkal hosszabban. És most már Tihamér is ráért a csókot
               hevesen viszonozni. Aztán Yvonne kibontakozott.</p>
            <p>- Várjál, - mondta nyugodtan.</p>
            <p>Odament a nagy függönnyel elválasztott hálórészhez és felkattantotta az
               éjjeliszekrény lámpáját. Majd leoltotta a mennyezeti világítást. Most odament a
               telefonhoz. Leült hozzá. Vonalat kért. Anélkül, hogy a számot keresgélte volna,
               tárcsázott.</p>
            <p>- Halló, Park-klub? Kérem, itt D’Aubigny grófné beszél. Nem kérem, figyelje a nevet:
               D’Au-bi-gny grófné. Igen, helyes. Nézze meg, kérem, hogy a lengyel követ úr ott van-e
               még. Igen, várok a telefonnál.</p>
            <p>Tihamér nem tudta, mitévő legyen. Csak állt és várt. Yvonne hangja megint
               megszólalt.</p>
            <p>- Halló. Igen. Mennyi ideje? Már olyan régen? De biztos, hogy van egy órája? És haza?
               Igen, köszönöm.</p>
            <p>Letette a kagylót. Akkor odament Tihamérhoz és átkarolta. Tihamér megdöbbent örömmel
               vette észre, hogy mozdulata közben a pongyola leesett róla.</p>
            
         </div>
         <div type="chapter">
            <head>VII.</head>
            <p>Másnap reggel csengett a telefon. Yvonne hangja szólt.</p>
            <p>- Jó reggelt. Hogy aludt, fiatalember?</p>
            <p>- Köszönöm, nagyszerűen.</p>
            <p>- És a virág hol maradt?</p>
            <p>- Tessék? Milyen virág?</p>
            <p>- Ilyenkor rendes ember virágot küld a hölgynek. A virágnak rég itt kellene
               lennie.</p>
            <p>- Bocsáss meg... tudniillik, hogy is volt ez... igen, én még nem régen vagyok fenn,
               csak most fürödtem... és...</p>
            <p>- Jó, jó. Nem tudod. Hát ezt tanuld meg. A szobádból még az éjjel fel kellett volna
               hívnod a portást, megkérdezni, hánykor kelek, és a jelzett időre virágot rendelni. De
               szépet.</p>
            <p>- Igen. Mennyiért?</p>
            <p>Yvonne belekacagott a telefonba.</p>
            <p>- Annak nincs szabott ára, te csacsi. Mindenesetre küldjél virágot. Még nem késő,
               csak küldjél. Nem fogok benne hagyni egy férfiban egy virágküldést. Erőltesd meg
               magad, legfeljebb egy nappal kevesebb ideig leszel Párisban. Ma mi a programod?</p>
            <p>- Fél négykor megyek Sághyval szabóhoz. Különben semmi.</p>
            <p>- Én este el vagyok foglalva. De valamikor napközben annyira szeretnélek látni, hogy
               ezt már nem is szeretem. Most mit csinálsz?</p>
            <p>- Semmit. Újságot olvastam. Aztán szép lassan felöltözködöm.</p>
            <p>- Én is felöltözöm, de az valamivel tovább tart, mint nálad. Egész csomó telefonom is
               van. Tudod mit, tizenegykor átszólok hozzád. Majd kieszelünk valamit.</p>
            <p>A telefonban cuppanás hallatszott. Utána kis kacagás. Aztán kattant egyet a letett
               hallgató. Tihamér nem tette le. Minden ok nélkül tartotta tovább, fülére szorítva.
               Úgy ült ott, másik kezében cigarettával, félválláról lecsúszott a fürdőlepedő.
               Beletűnődött a levegőbe s csak akkor tette vissza a kagylót fölösleges óvatossággal,
               mikor cigarettája elaludt és rá akart gyujtani. Két nőre gondolt egyszerre.
               Mindakettőre valami bosszúvágy zavaros kielégülésével. De ahogy így tetszelgett
               magának és diadalmasnak szerette volna magát érezni a jóllakott oroszlán módjára,
               csakhamar belátta, hogy nem megy a dolog, ez a lelki testtartása valahogyan
               kényelmetlen neki. Sorra vette őket. Volt valaha egy menyasszonya, aki megszökött
               tőle. Akkor ez nagy csapást mért rá, a nyomortól és küzködéstől amúgy is sebezhető
               lelkének egyetlen balzsamos vágya és reménye az a boldogan valószínű ábrándkép volt,
               hogy majd állást kap és azzal élhet, akit szeret. De menyasszonya a jövő szép képein
               túl még többet is jelentett neki: a társtalan léleknek végre a társat. Mindezt egy
               csapásra elvesztette, s mint férfilény, valósággal nyomorékká vált tőle lelkében.
               Most, hosszú évek multán, ez a nő az övé lett. Küzdelem és várakozás nélkül
               egyszerűen az ölébe hullott. Elvben tehát megkapta a teljes elégtételt. De csak
               látszólag. Mert nem ugyanattól a nőtől kapta meg. Yvonne nem volt már azonos
               Steuerwasser Rózával. Eszébe jutott néhány bölcsészeti beszélgetése az öreg Makrával,
               aki filozófiai propaedeutikát is tanított. Az öreg Makra szerette magyarázni az
               érzéklet, lét és valóság furcsa játékait: szerinte valóság nincs, mert nem
               ismerhetjük, csak azt, amit belőle érzékletünk felfog s emlékezetünk erőszakosan
               feldolgoz. Makra szerint Pityi Palkó látszólag csak egy van a világon, pedig nemcsak
               egy van, hanem akár tízezer is. Annyi, ahány ember valaha is látta, érzékelte Pityi
               Palkót. Ezek a Pityi Palkók pedig egymástól merőben különböző lények. A túlmagas
               ember Pityi Palkót kicsinynek látja, a kisgyerek pedig óriásinak. A dúshajú ember
               ritkás hajúnak látja, a teljesen kopasz pedig sörényesnek. A dúsgazdag nagyúr a tömeg
               egy homokszemének látja, az elaggott és éhes koldus irígylésreméltó úrnak. Van tehát
               Pityi Palkó tízezerféle, sovány, testes, fiatal, öreg, kedves, ellenszenves,
               mindenféle, csak az az egy nem létezik, aki létezik. Sőt, egyetlen ember képzeletében
               is tovább folyik ez a játék. Mert hiába marad meg bennünk valakinek a képe első
               találkozásunk idejéről, az illetőt lassan megismerjük és a kép változik. De az újabb
               kép nem törli el a régit. Tehát egy emberben is több Pityi Palkó élhet egyszerre,
               akik egyáltalában nem azonosak. Ezt nagy lendülettel szokta magyarázni asztal felett
               az öreg Makra, s Tihamér most erősen igazat adott neki. Yvonne az övé lett, vagyis
               részesült egy nagyon szép párisi Traviata hirtelen kegyeiben, de ennek édeskevés
               köze volt ahhoz a hűtlen menyasszonyhoz, aki egy gonosz napon eltűnt és örökre
               elveszett az idők tengerében, hogy tartozását sohase róhassa le és egy emberi lelken
               mindhalálig érezhető sebet ejtsen, mert a seb begyógyulhat, de a sebhely nem tűnik
               el. És még az Yvonne odaadásának sem tudott igazán örülni. Árulásnak látta a dolgot a
               követ ellen, aki jó volt hozzá, kedves, barátságos, és bízott benne. Ha tehát
               megtalálta az öröm pénztárcáját az utcán, a pénztárca gyönyörű volt, de belül
               úgyszólván üres. Ugyanilyen lehangoló volt Annára gondolnia. Első pillanatra úgy
               tetszett, hogy ha Anna elhárította közeledését és annak már eleve útját is vágta, ő
               most «megmutatta neki». Anna nem tudja, és nem is tudhatja meg, de ez a kielégített
               bosszúvágynak közömbös. Csakhogy a bosszúvágy nem kapott kielégülést. A férfi örök
               hiúságának jólesett, az igaz, hiszen a vidéki rajztanár egy feltűnően szép, Párisban
               bizonyára jól ismert hölgyet rakhatott szegényes szerelmi emlékei közé. De mit szólna
               Anna, ha tudná? Közömbösen vállat vonna, sőt barátságosan helyeselné az egészet. Ő
               pedig tovább szereti Annát sajgó fájdalommal, azonkívül most már kínos
               szégyenérzettel, hogy szép és tiszta ábrándját beszennyezte.</p>
            <p>Felsóhajtott. Önmagát sajnálva állapította meg azt a furcsa jelenséget, hogy
               mostanság nincs jókedve. Mióta örökölt és a temérdek vagyonhoz jutott, hangulatát
               általában nyomottnak érezte. Pedig egy hét alatt több örömet kapott, mint eddig egész
               életében. Öröme sok volt, derűje kevés. Mi lehet ennek az oka? Ilyen rejtelmes
               tulajdonsága van a pénznek? Természetét javíthatatlanul humorosnak tudta, s ha volt
               is lényében valami gyermekesen érzelmes, azért reggeltől-estig mindenen tudott
               mosolyogni. Ezt a derűt három évtized kegyetlen nyomora sem tudta megrontani. S most
               egyszerre megrontja az élet egy óriási ajándéka? Lehet, hogy valami titokzatos tündér
               átka következtében választania kell a jókedv és a pénz között? Nem, mondta hirtelen
               magában kapzsi és konok ijedelemmel, nem, a pénzt nem adom. Az éjjeli szekrényhez
               ment és kinyitotta tárcáját. Megnézte benne a százasokat, ujjai között szorongatta
               őket s érezte arcán annak a ragadozó állatnak kifejezését, melynek mancsai közül a
               másik fenevad szeretné kitépni a vérző kecskét.</p>
            <p>Felöltözött, folyton tünődve a két nőről. Anna azt mondta, hogy míg az élet örömeit
               mind ki nem kóstolta, nem szabad szerelmesnek lennie. Eltiltotta a paradicsomtól.
               Eszébe jutott valami. Ceruza után nézett. De ceruza nem volt sehol. Tartott a
               zsebében valami darabka plajbászt, de ezt elhányta valahová. Ez bosszantotta. Ujjai
               úgy szokták kívánni a ceruzát, mint a dohányos ember ujjai a cigarettát. Csengetett,
               hogy kerítsenek neki ceruzát. Ha nincs, vegyenek, mindegy, hogy milyet, csak
               meghegyezett legyen, mert zsebkése nincs. Jósokára megjött a ceruza. Levélpapírt
               szedett elő a mappából, de ekkorára a rajzoló vágya már elpárolgott. Odaejtette a
               ceruzát a papírosra. Megnézte az órát, még sok hiányzott a tizenegyhez. Jött-ment,
               ablakon kinézett, még egyszer átlapozta az újságot, aztán mégis csak ráfanyalodott a
               rajzolásra. Kedvetlenül fogott neki, de már az első vonások után megjött a kedve
               hozzá. Most már gondosan dolgozott, félrehajtott fejjel, fütyörészve. Mert megvolt az
               a szokása még gyerekkora óta, hogy mihelyt rajzolni kezdett, kíséretül azonnal
               kikívánkozott belőle a fütyölés, vagy dúdolás. Mikor kész lett a rajzzal, messzire
               eltartotta magától és nevetett. Nini, jókedvem van, mondotta vígan magában.</p>
            <p>A rajz csoportképet ábrázolt a paradicsom kapujában. Négy alak szerepelt rajta. Három
               Anna és egy Tihamér. Az egyik Annából csak szende, szemérmes kifejezésű arca
               látszott, kislányosan lesütött szempillákkal és meztelen vállából egy darab. A
               többit, nyilván Éva-jelmezben, elfedték a paradicsom dús bokrai. Ezt a jelenséget
               leste a bejáratnál ő, Ádám-jelmezben, de vállán átvetett tigrisbőrrel, a mellette
               álló második Annába kapaszkodva. Ez az Anna tanárnőnek látszott magas gallért
               viselt, orrán pedig csiptetőt és kézmozdulattal mutatta, miért nem tud a tigrisbőrű
               Tihamér bejutni a paradicsomba. Mert az ösvényen elébe állott a harmadik Anna,
               tetőtől-talpig páncélban, fején magas Athéné-sisak, kezében felemelt lángpallos. A
               hős maga elég siralmasan szerepelt: meztelen lábát görbére és tüskésre ábrázolta a
               rajz, orra, mint karikatúrára igen hálás testrész, kacagtatóan nevetségessé tette.
               Elkámpicsorodott arcán könnyek gördültek alá, szomorúan legörbült szájából
               tehetetlenül lógott ki a cigaretta. Apró részlet-tréfák sem hiányoztak a rajzról: a
               tanárnő-Annának villanykörte, benzines üveg és szájvíz állott ki a zsebéből. Tihamér
               tigrisbőrének csücskéről cédula lógott le ezzel a felírással: «Zámbó Menyhért
               tulajdona». A csalitból pedig, amelyben a paradicsombeli Anna rejtőzködött, póráz
               nyúlt ki, mégpedig háromágú, az állatkedvelő Anna kedvenceivel: egy krokodilussal,
               egy csörgőkígyóval, amelynek farka kereplőben végződött, és egy tigrissel. A tigris
               rosszalló pofával nézte a Tihamér vállára vetett tigrisbőrt.</p>
            <p>Végignézte a rajzot, nevetett rajta, aztán föléje írta a címet: «Anna tanácsára Anna
               nem enged Annához.» És a kép jobb alsó sarkába még odarajzolta a keltet és a B. T.
               betűket. Aztán összehajtotta az egészet és betette a tárcájába. Ekkor megszólalt a
               telefon.</p>
            <p>- Halló, én vagyok. Gyere át a Hullámba, csak így felöltözve, beszélgetünk egy
               negyedórát, aztán én bemegyek a városba. Várlak a folyosón.</p>
            <p>Csakugyan ott várta a folyosón. Fehér vászonruhában, piros övvel. Harisnya
               nélkül.</p>
            <p>- Hadd lássalak, csakugyan olyan jóképű fiú vagy-e. Ezen gondolkoztam, amíg
               elaludtam. Igen, az vagy. Azt kell mondanom, hogy megfelelsz.</p>
            <p>És nevetett. Ez megkönnyebbülést keltett a Tihamér lelkében. Az ő szerelmi szótárához
               nem ez tartozott volna. Az első odaadás utáni első találkozáskor, úgy érezte, mélyen
               és érzelmesen egymás szemébe kell nézni. S ő félt ettől a nézéstől. Megcsinálta volna
               hűségesen. Ismerte azt a francia kifejezést, amelyet Polgártól tanult, hogy:
               «politesse du lit». De hazudni, színészkednie kellett volna. Most még jobban tudta,
               mint előbb, hogy Annát szereti. Hogy a reménytelenséget szereti és nem a már be is
               teljesült reményt.</p>
            <p>- Mit csináltál ilyen sokáig? Jól megvárattalak.</p>
            <p>- Semmit. Rajzolgattam.</p>
            <p>- Mit rajzoltál?</p>
            <p>- Csak úgy firkáltam.</p>
            <p>- Nekem nem rajzolsz valamit?</p>
            <p>- Szívesen. Mihelyt leültünk valahova.</p>
            <p>Az épület belsejének hosszú útján átmentek a fürdőbe. Ez tele volt emberrel, de azért
               kaptak asztalt.</p>
            <p>- Te mit rendelsz? Én kérek egy pohár cinzanót, egy üveg ásványvizet és jeget. Kevés
               citromhéjjat hozzá.</p>
            <p>- Akkor én is azt kérek.</p>
            <p>Yvonne meg sem várta, míg a pincér elsiet. Már is kihívóan, nevetve így szólt:</p>
            <p>- És a virág hol maradt, pupák? Hiába vagy ilyen fukar, én megmondtam, hogy azt nem
               hagyom benned.</p>
            <p>- Bocsáss meg, igazán roppantul restellem. Ez teljesen kiment az eszemből. Még ma
               pótolni fogom, ne haragudjál.</p>
            <p>- Rémes, hogy téged nem lehet megnevelni. Bezzeg, ha hozzádmentem volna, akkor... de
               most jut eszembe, hogy akkor én is óbudai mamuska volnék. Mégis csak jobb, hogy nem
               mentem hozzád. Most lássuk a rajzot. Rajzolj nekem valamit, elteszem emlékbe.</p>
            <p>Tihamérnak megvolt már a terve. Számolócédulát kért a pincérektől. Kezébe vette a
               ceruzát és maga elé nézett a semmibe. Ráncolt homlokkal gondolkozott és hunyorgatva
               húzta össze a szemét, mint aki szűkíti szemlencséjét, hogy élesebben lásson. És
               egyszerre elkezdett rajzolni. Csak pár pillanatig húzogatta a vonalakat, már készen
               volt. Átnyújtotta a papírt.</p>
            <p>- Óriási, - sikoltott Yvonne - hiszen ez a követ. De milyen kitűnő! Aki ránéz,
               azonnal megismeri. Titikém, ezt nagyon köszönöm. Előre látom, hogy fog neki
               örülni.</p>
            <p>És mialatt gondosan eltette táskájába, melegen ránézett a férfira.</p>
            <p>- Miket tudsz te. Most más szemmel nézlek, mint akkor régen. Akkor szerettelek. De
               most kezdesz nekem tetszeni. Te Titi, ebből baj lesz. Emlékszel Holovecznéra? Nem
               emlékszel. Tőlünk a negyedik házban lakott, mézeskalácsosné volt. Barátkozott a
               mamával. A gyerekének én vagyok a keresztanyja. Kislány, utánam nevezték el. Képzeld
               el: Holovecz Yvonne. Ha Pestre jövök, mindig meglátogatom. Most még nem jutottam el
               hozzá. Eddig három vacsoráját mondtam le. Az pedig nem tréfa szegénynek, mert süt-főz
               és összecsődíti az egész szomszédságot miattam, aztán szégyenben marad. Azt persze
               megfizetem neki, amit hiába költ, de nem szép, hogy az orránál vezetem. Egyszóval
               becsületszavamra megígértem neki, hogy ma este kimegyek hozzá, a követ a
               külügyminiszternél vacsorázik. És most azon tűnődöm, hogy miattad negyedszer is
               lemondok neki...</p>
            <p>- Jaj azt ne... én természetesen boldog volnék, de képzeld azt a szegény
               asszonyt...</p>
            <p>- Engem ne taníts, hogy nekem mi fontosabb. Itt az ital. Várjál, majd megkeverem
               neked. Tanuld meg ezt tőlem. És nehogy nekem délelőtt whiskyt igyál. Izlik?</p>
            <p>- Nagyon fínom. Csupa nagyszerűt tanulok tőled.</p>
            <p>- Hiszen, ha így elnézlek és arra gondolok, hogy a kezembe vennélek. Embert tudnék
               belőled csinálni. Kivinnélek Párisba, ott elhelyeznélek valahol, mert jól tudsz
               franciául, hamar belejönnél, két év múlva senkisem ismerne rád. Csak ne mosolyogj.
               Ezt már csináltam. Utamba akadt egy rettenetes gazdag argentínai. Galdosnak hívták.
               Mikor Párisba jött, a körmével piszkálta a fogát és a pecsenyét késsel ette. Egy évig
               tartott, amíg rendbehoztam. Akkor elvett feleségül egy Rubempré bárónőt. Ha nem járja
               ki az én iskolámat, sohasem kap ilyen nőt. Ezen gondolkozzál egy kicsit, Titi. Ha
               elhatározod magad, kiviszlek Párizsba. Megmondom őszintén, folyton azok az óbudai
               idők járnak a fejemben. Olyan kislányos dolgok jutnak eszembe, amik évek óta nem. Na,
               kóstolgasd egy kicsit az ötletet. Volna kedved Párisban élni? Megélhetést szerzek
               neked, afelől nyugodt lehetsz. Te még nem ismersz engem. Ha valamit a fejembe veszek,
               nem lehet lerázni. Meg fogod keresni a kenyeredet, erre ne legyen gondod. Mert
               természetesen nem úgy képzelem, hogy kölcsön adok neked. Hohó, fiam, azt nem. Olyan
               férfi nem született.</p>
            <p>Tihamér most már mosolygott. Eszébe sem jutott felháborodva tiltakozni annak a
               feltevésnek még tagadó formája ellen is, hogy felcsapjon selyemfiúnak. Csak magában
               mulatott rajta. És most még kevésbé tálalta ki, hogy gazdag ember. Csak ennyit
               kérdett:</p>
            <p>- És mi lesz a követtel?</p>
            <p>- Hogy-hogy mi lesz a követtel? Ejnye, de naiv vagy, fiacskám. Semmisem lesz a
               követtel. Ha engem nem zavar, akkor téged se zavarjon.</p>
            <p>- De hátha engem mégis zavar?</p>
            <p>Yvonne hangosan nevetett.</p>
            <p>- Édes vagy, esküszöm. Ha nem volna itt ennyi ember megharapnám a füledet. Folyton
               jobban szeretlek. Olyan izéd van, olyan hímporod, mint az őszibaracknak. Vagy dehogy.
               Annak bolyha van. Hanem mint a szilvának. Szeretném megpaskolni az arcodat. Szeretnék
               úgy játszani veled, mint lányok szoktak a hajasbabával.</p>
            <p>- Egészen hülyének veszel? - nevetett Tihamér.</p>
            <p>- Nem, angyalom, nem vagy te hülye. Sőt elég jó eszed van. Csak tapasztalatlan vagy.
               Majd megtanítalak én az életre. Tanuld meg, hogy az első szabály a pénz. Akinek pénze
               van, mindene van.</p>
            <p>- Akinek pénze van, az akárkit magába tud szerettetni?</p>
            <p>- Hajaj. Nincs annál könnyebb. Tanuld meg, hogy a pénz a legnagyobb sexappeal a
               világon. Ez természetes is. A gazdag ember figyelmes tud lenni. Virágot küld, amikor
               kell, ezt most nem azért mondtam. Virágot küld, színházba jegyet vesz, ha az
               udvarláshoz autó-kirándulás kell, nem jön zavarba. A gazdag ember kényelmes a nőnek.
               Ha te gazdag lettél volna, elvágytam volna mellőled? Szó sincs róla, melletted
               akartam volna világot látni. Semmisem függ össze úgy az igaz szerelemmel, mint a
               pénz.</p>
            <p>- De gondolod, hogy az igaz szerelmet meg lehet osztani?</p>
            <p>- Mondom, hogy meg kell enni, olyan édes vagy. Tanuld meg, hogy amit nem tud az
               ember, az nincs. Tehát amit a követ nem tud, az nincs. Mi jobb neki: ha tetszik nekem
               valaki, de azt magamba nyelem, ideges, elégedetlen, kiállhatatlan vagyok, elrontom
               este a kedvét és egy jó percet nem adok neki? Vagy ha csinálom, amit akarok, jó
               kedvem van, az idegeim rendben vannak, őt mulattatom, szórakoztatom és pihentetem?
               Melyiket választod a követ számára? Más volna, ha beleőrülnék valakibe és elveszteném
               a fejem. Akkor joggal megharagudhatnék. De arra vigyázok. Ezt már elmondtam neked
               egyszer. Vigyázni jól tudok magamra. Mihelyt érzem a mérget, ellenmérget veszek.
               Nini, ki van itt?</p>
            <p>Egy fürdőtrikós úr lépett oda. Cigánybarnára sült, széles vállú, tagadhatatlanul
               nagyon szép darab férfi.</p>
            <p>- Jöjjön, Gida, jöjjön. Foglaljon helyet. Az urak nem is ismerik egymást. Récsey,
               Balog. Mi van magával, mért nem jelentkezik?</p>
            <p>- Nem ülök le, csak köszönni akartam. A nővéremmel vagyok itt.</p>
            <p>- Akkor nem erőltetem. De nem szép, hogy nem jelentkezik. Miért nem hívott fel?</p>
            <p>- Mert úgyis folyton mással beszél, szép asszony.</p>
            <p>- Ügyes ember kilesi a pillanatot, mikor nem beszélek mással. Viszontlátásra.</p>
            <p>A trikós görög félisten eltávozott. Tihamér műértő szemmel nézett utána. Vállizmait
               nézte. A haldokló gallus, mondta magában. De most egy sík, nem három.</p>
            <p>- Ki ez?</p>
            <p>- Ez, kérlek, Récsey Gida, huszárfőhadnagy, a vívóbajnok. Eleget olvashattad az
               újságokban. Nem valami lángész, de sok mindenre jó. Például remekül tud cigányozni.
               Mikor Párizsban volt vívóverseny, estélyt csináltam és hajnalban cigányt hozattam.
               Délelőtt negyed tízig mulattunk. Aranyos, mikor féllábon játszatja a cigányokat.
               Miről is beszéltünk? Ja igen, a követről. Most megnézem ezt a rajzot még egyszer.
               Kiszedte és megnézte még egyszer.</p>
            <p>- Mennél tovább nézem, annál jobb. Te Titi, hiszen ezzel pénzt kereshetnél. Miért nem
               csinálod ezt pénzért?</p>
            <p>- Most szabadságon vagyok, - felelt ő kitérően és vállat vonva - hosszú szabadságot
               kaptam. Nem akarok dolgozni. Ezt csak azért rajzoltam, hogy lássam az arcodat, mikor
               odaadom.</p>
            <p>- No nézd, - kacagott Yvonne - csak nem vagy féltékeny? Jaj, de szeretnélek most
               megcsókolni, kimondhatatlan aranyos vagy. De most megyek. Az italt majd fizesd ki.
               Hallgass ide. Én mégis elmegyek Holovecznéhoz. De ott nem maradok soká. A kocsimmal
               jövök-megyek. Féltizenkettőkor szép csendesen próbáld megnyomni nálam a kilincset.
               Vagy nyitva lesz az ajtó, vagy nem. De vigyázz, hogy a folyosón ne lásson senki.
               Szervusz.</p>
            <p>Tihamér megcsóválta fejét. Rossz ízt érzett szájában. Mindjárt le is öblítette a
               maradék jeges ürmössel. De közben annak is elromlott az íze. Eleinte csínyján akarta
               megfogalmazni azt, amit érzett, de végül kikívánkozott belőle őszinte véleménye. Fel
               volt háborodva. Yvonne volt az előtte kitáruló nagyvilág első jelensége. Hát ilyen a
               fényben élők élete? Ilyen közönséges kapzsiság, ilyen szemérmetlen öröm, ilyen
               kiábrándítóan józan érzékiség, amely a kihült, nagyon zsíros leveshez hasonló?
               Mérlegelte magában, hogy nem túlságosan naív-e? Hátha nézetei ósdiak és nevetségesek?
               Hátha az, amiben eddig élt, kisvonalú és gyáva csupán, és ezeknek van igazuk, akik
               bátran, lendületesen teszik túl magukat a kispolgár botor meggondolásain? Ha pedig
               ők élnek és gondolkoznak helyesen, akkor vele, vidéki jövevénnyel baj van, mert mikor
               most Yvonnera gondol, erős idegenkedés fogja el, s ha megfordul fejében az az óra,
               amely a ma este féltizenkettes ajtónyitás után következik, enyhe émelygés suhan rajta
               keresztül. Pethőné és Pethő Daisy rikító pucérsága is kedvetlenné tette, ha arra
               gondolt, hogy itt ebédel. Fizetett és bement a városba enni valamit.</p>
            <p>Fél négykor megkereste az Országos Kaszinót. Az épület tisztelettel töltötte el,
               tudta, hogy ezt Gentry-kaszinónak is hívják. Tájékozatlanul és ügyefogyottan fordult
               a bejáratnál jobbfelé, ahol a ruhatárban embereket látott.</p>
            <p>- Jó napot kívánok. Beszélhetnék, kérem szépen, Sághy László úrral?</p>
            <p>Az egyik huszár felfigyelt:</p>
            <p>- Nem Balog nagyságos úr?</p>
            <p>- De én vagyok.</p>
            <p>- Tessék ezt a számot felhívni és őt kérni.</p>
            <p>A cédulán jelzett szám alatt kapcsolták Sághyt. Rendkívül udvariasan bocsánatot kért,
               de a minisztere bent marasztotta. Azonban megadta a szabó nevét és címét. Miután
               Yvonne azt mondta volt, hogy a kétsoros szmoking a legsürgősebb, ő már mindent
               megbeszélt a szabóval, csak menjen oda és vétessen mértéket, a többit a legnagyobb
               készséggel megbeszéli valamely más napon, mikor Tihamér is ráér. Tihamér udvarias
               köszönet és búcsú után letette a kagylót. Ment egyenesen a szabóhoz, Kulcsár és
               Wartha nevű céghez. Ott egyenesen Kulcsár úrhoz igazították, aki folyton kezét
               dörzsölte és voltaképpen nem a legjobb cégére volt boltjának, mert bámulatos
               szövetből készült ruhát viselt, amelyben a dohánybarna és lila sávok szürke kockákkal
               verekedtek. Hogy ez a cikornyás beszédű emberke ilyen öltözetet hord, azon nem
               lehetett csodálkozni, inkább azon, hogy ilyen szövetet egyáltalában gyártanak.</p>
            <p>- Ó, igen, méltóságos uram, Sághy titkár úr már volt kegyes értesíteni bennünket
               arról a ritka szerencséről, amelyben most méltóságod ilyen kegyesen részesíteni
               méltóztatik bennünket...</p>
            <p>- Igen, igen, csakhogy nem vagyok méltóságos.</p>
            <p>- Ó, bocsánat, nagyságos uram, végtelenül resteltem, hiszen mindjárt látnom kellett
               volna, hogy nagyságod a korát tekintve még nem is lehet méltóságos. Talán
               méltóztassék erre befáradni és bennünket egy kis próbával megtisztelni. Az anyagot
               Sághy őméltósága úgy rendelte, hogy azt adjuk, amiből szerencsések voltunk az övét
               készíteni. Méltóztassék, ez az. Ugyanebből voltunk szerencsések készíteni Eszterházy
               hercegnek is, őfőméltósága mindjárt kettőt parancsolt. Azonnal leszek bátor
               idekéretni főszabászunkat, méltóztassék helyet foglalni.</p>
            <p>Igy dőlt a szó a kezét dörzsölő, hajlongó és kissé selypítő Kulcsár úrból, aki
               különös hajviseletet hordott: teljesen kopasz fejére a balfüle tövéből húzta rá az e
               helyen termő hajszálakat, keresztül egészen a jobbfüléig, s ezek a hajszálak úgy oda
               voltak enyvezve tar koponyájára, mintha fejét valami fényes festékkel kenték volna
               be. Tihamér türelmesen engedte magát forgatni, karját emelte, könyökét hajlította,
               ahogy megszabták neki. Ingre is mértéket vettek róla. Azt is megtudta, hogy Sághy
               rendelkezése szerint kétszer kell próbálnia. Egyszer hétfőn, másodszor szerdán.
               Tihamér feldiktálta szállóbeli szobaszámát, valamint a Pethő cimét, ahová a számlát
               küldeni kell. Aztán menni is akart, de a nyakkendők megállították. Mindig szerette a
               nyakkendőket nézegetni, mintáik színötlete mulattatta. Úgy nézegette őket a kisváros
               kirakataiban, ahogyan gyermek nézi a képeskönyvet. De nem vásárolt belőlük. Most már
               tehette. Elhatározta, hogy kettőt becsomagoltat. A vége az lett, hogy nyolcat
               vásárolt. Az árát nem kérdezte. El is akarta vinni új szerzeményeit, de Kulcsár úr
               méltatlankodva tiltakozott. Ilyen előkelő vendég csomagot hurcoljon, azt már
               mégsem.</p>
            <p>Az időt valahogyan agyonütötte. Járkált, kávéházakban üldögélt. Elsétált az Anna
               hivatala előtt is és megállapította magában, hogy már nem haragszik rá annyira. Ha
               Yvonnera gondolt és mindjárt utána az Anna szelíd tisztaságára, ez leszerelte.
               Elvégre Anna nem tehet róla, hogy még mindig az urán jár az esze, az ember nem ura
               érzéseinek. És elhatározta, hogy elutazása előtt okvetlen megmutatja Annának a
               rajzot. Ez legalább nyilt vallomás is lesz. Hadd tudja meg ezt a szép és félénk
               szerelmet, akkor aztán, ha a sors úgy rendelte, esetleg ne is lássák egymást soha
               többé.</p>
            <p>Este tizenegykor már otthon volt. Tétlenül cigarettázott féltizenkettőig, végül már
               kitette maga elé az óráját és a percmutatót figyelte. Fél tizenkettő előtt harminc
               másodperccel elindult, összeszorította fogát és vállat vont, mint a pénztáros, aki
               megadja magát végzetének és sikkasztani kezd. A folyosón nem volt senki. Odasurrant
               az ajtóhoz. Megnyomta a kilincset. Az ajtó be volt zárva. És noha mindeddig abban
               reménykedett, hogy az ajtó be lesz zárva, most ez meglepte. Sőt csodálkozva
               állapította meg, hogy bosszankodik. Állt a folyosón és tünődött. Hirtelen gondolt
               egyet és lement a lépcsőn a portáshoz.</p>
            <p>- Van cigarettája, főportás úr?</p>
            <p>- Igenis, nagyságos uram. Milyet parancsol?</p>
            <p>Vásárolt egy doboz cigarettát. Közben színészkedő közömbösséggel, odavetve
               megkérdezte:</p>
            <p>- D’Aubigny grófné hazajött már?</p>
            <p>A portás hátrapillantott a kulcstáblára.</p>
            <p>- Igenis, már itthon van.</p>
            <p>Visszament a teljesen fölösleges cigarettával, most már izgatottan és dobogó szívvel.
               De most nem részletezte, nem firtatta érzéseit. Vak ösztöne szerint ment oda megint
               az ajtóhoz és érezte, hogy halántéka lüktet. Megnyomta a kilincset, az ajtó zárva
               volt. Habozott, hogy merjen-e kopogtatni. Rövid, de erős harc után nem kopogtatott. S
               mikor már belül volt a maga ajtaján, felnevetett. Ez volt az érzése: hála a jó
               Istennek.</p>
            <p>Másnap reggel levelet hoztak be kávéjával. Az Yvonne lila levélpapírja volt. Ennyi
               állott rajta: «Kedves Titi, - sajnos, bekövetkezett a baj, ellenméregre van
               szükségem. Megszököm tőled még egyszer. Szervusz. Yvonne. U. i. Virágot mégsem
               küldtél, smucig alak vagy.» Kétszer is elolvasta a levelet és tetszett benne a
               francia forma: a megszólítás után Yvonne nem felkiáltójelet írt, hanem vesszőt és
               gondolatjelet. Elhatározta, hogy ezentúl ő is így fog levelet írni. Kitünően
               megreggelizett és nagy passzióval kezdte ereszteni a forróvizet. A kádban
               megállapította, hogy némi késéssel mégis az övé lett a Steuerwasser-lány és azonnal
               el is váltak. Igy van rendjén. Nagyon szép és kívánatos nő, azt meg kell adni.</p>
            <p>Az egész délelőttöt azon tépelődve töltötte el, vajjon ne menjen-e el mégis Annát
               megvárni három órakor. Egyik pillanatban úgy döntött, hogy semmi értelme az egésznek
               és fogadalmat tett, hogy Annát örökké megőrzi fehér ábrándjának, de soha az életben
               nem igyekezik megkeresni többé. Majd évek múlva egyszer véletlenül találkoznak,
               nyájasan megtudakolja, hogyan él, hogy van s aztán ismét évekig nem látja. A
               fogadalmat már a következő percben lealkudta oda, hogy csak a szerelemről kell
               lemondani, a barátságról nem, elvégre Anna elragadóan kedves és okos nő, élvezetesen
               lehet vele beszélgetni, semmi értelme megszakítani vele az érintkezést, legfeljebb
               szerelmét nem fogja emlegetni neki, azt eltemeti a szíve mélyére. Aztán megint
               alkudott: egyetlenegyszer és utoljára mégis meg kellene mondani neki, hogy szereti,
               de közölni vele azt is, hogy ezt soha szóba nem hozza többé. Végül megszólalt benne
               az örök és gyáva reménység: hátha mégis, majd egyszer? S ekkor megint vadúl
               megfogadta, hogy nem keresi többet, minek kínlódjék. De csak azért, hogy az alkut
               tovább rágja magában, mint a fogoly nyúl a faketrecet. Három órakor már rég ott állt
               a dunaparti bérpalota kapujánál, de azon sokáig nem jött ki senki. Fél négykor
               megemberelte magát és beszólt a kapu alá a portásnak. Attól megtudta, hogy szombat
               van, a hivatal szombatonként egy órakor már hazaereszti alkalmazottait. Holnap pedig
               nincs hivatal.</p>
            <p>Ez másfél tétlen napot jelentett számára. Halványan felbukkant benne a gondolat, hogy
               el kellene menni a Szépművészeti Múzeumba és elmerülni a rég nem látott grafikában,
               megnézni régi kedvenceit a többiek között is: a Paál Lászlókat, a Giorgionét, s még
               egy-két felejthetetlen képet. De dacosan el is fordult mindjárt gondolatától, nem,
               ez alapjában munka, ő pedig most élni akar. Felkereste Pethőéket. Ott látogatása
               kapóra jött. Pethőék érdekes vendéget vártak vasárnap estére, egy külföldit, aki
               miatt nagy gondjuk volt a franciául beszélő meghívhatók körül. Megjelent tehát a
               svábhegyi villában szmokingosan, a fullasztó, kemény ingpáncél feszességében. Apró
               balesetekkel kezdte az estét, a cocktail-poharat elejtette és összetörte, majd
               bemutatkozott egy hölgynek, aki epésen megjegyezte, hogy már volt szerencséje, mert
               a minap ugyanennél a háznál szemközt ültek egymással. Ez a hölgy egész este hűvös
               maradt hozzá és lehetőleg hátat fordított neki. De aztán jött a külföldi. Finn ember
               volt ez, vagy inkább finn állampolgárságú svéd, aki egy celluloze-gyárat képviselvén,
               egész nap Pethővel tárgyalt volt s most otthonát is megtisztelte. Magas, igen
               szabályos arcú, zsemlyeszőke férfi volt a finn úr, jól beszélt franciául. Tihamér a
               rosszúl megkezdett este nyomott hangulatában ült szomszédnői között és eleinte alig
               beszélt. De mikor a finn rájött, hogy nála nem kell megismételnie a mondatokat és
               nyugodt folyékonysággal társaloghatnak, lassanként már jobbadán csak őhozzá intézte
               szavait, vagy Daisyhez. Vacsora végére már ott tartottak, hogy akik eleinte nagy
               lendülettel kezdtek társalogni és már rég elhasználták a rendelkezésükre álló
               néhány mondatmintát, kidőltek és vagy nem szóltak semmit, vagy halkan egymásközti
               magyar mondatokat váltottak; a szót hárman vitték csupán: a finn, Tihamér és Daisy.
               Asztalbontáskor a finn rögtön Tihamér mellé ült és odainvitálta Daisyt is. A többiek
               megkönnyebbülten más csoportba ültek össze, öten mindjárt leültek kártyázni. Mikor
               arra a kérdésre került a sor, hogy ki mit fog inni, Tihamér merészen megkérdezte,
               kaphatna-e whiskyt. A finn ezt élénken helyeselte. Tihamér vérszemet kapott és
               hanyagul kijelentette, hogy ha egy kis szerencséje van, akkor véletlenül éppen White
               Horse-márkát tartanak a háznál.</p>
            <p>- Hallja, Titi, - szólt Daisy elámulva és magyarul - maga sem nagyon vesztegeti az
               idejét Pesten.</p>
            <p>Ő maga konyakot szopogatott, a két úrnak jeges whiskyt töltött szokatlanul nagy
               poharakba. Ők neki is láttak a nyári hőségben igen kellemes italnak, a finn maga
               mellé vette a palackot, s ha kortyintott italából, mindjárt tiszta whiskyvel pótolta,
               s így végül majdnem tiszta whiskyt ivott, de a szesz egyáltalában nem hatott rá, úgy
               itta, mint a vizet. Tihamér megtartotta a fele-fele mértéket, de cocktaillel
               megalapozott hangulata erre a keverékre is növekvő szédülettel felelt. A finn
               szívesen beszélt hazájáról. Elmés ember volt és csendesen jókedvű. Mulatságosan és
               vonzóan tudta elmondani a helsingforsi élet mindennapi színeit, színesen beszélt a
               számtalan tóról, az erdő mélyén viruló vörös, sárga, kék faházakról, a sauna nevű
               különös gőzfürdőről, amelyet minden házban megépítenek, s amelynek hetven fokos
               hőségéből az ember meztelenül mehet ki a hóba meghemperegni. Aztán elbeszélte lapp
               földre tett kirándulását, amelyben meglepő és fordulatos állattörténetek
               szerepeltek. Daisy és Tihamér gyakori kérdésekkel szakították félbe, magok is
               megjegyzéseket tettek s a társalgás kitűnően folyt. A beszélgetés a helsinki sok
               szobor említése révén átterelődött a szobrászatra, s ekkor Daisy számára már jóval
               kevesebb kérdezni és megjegyezni való maradt, viszont Tihamér szabadon ereszthette
               nézeteit. Vidéki tenoristának becsmérelte Thorwaldsent és miután ez Kopenhágára
               vezette a szót, megemlítette a Calaisi polgárokat és takaros kis előadást tartott
               Rodinről, külön öt percet szentelvén Rodin Jeanne d’Arc-reliefjének.</p>
            <p>- Ön sokat utazhatott, - jegyezte meg érdeklődő elismeréssel a finn.</p>
            <p>- Bármilyen furcsán hangzik, - felelte vígan Tihamér - még sohasem jártam külföldön.
               De most fogok. Nemsokára nagyobb útnak vágok neki: Velence, Firenze, talán Róma,
               esetleg Páris, Münchenen át haza. Kár, hogy Finnország olyan messze esik. Igen nagy
               kedvet kaptam az ön remek előadása után odamenni.</p>
            <p>- Dehogy esik messze, miért esnék? Ha már Németországban jár, Berlinből egy ugrás
               Stettin. Onnan pedig kitünő a hajóösszeköttetés. Másnap már Helsingforsban lehet, s
               közben az észt fővárost is megnézheti.</p>
            <p>- Ne biztasson, uram, mert azonnal indulok. Erről eszembe jut egy mulatságos
               anekdota...</p>
            <p>Elmondott egy történetkét, amelyet Polgártól tanult. Az ügyes csattanójú történeten a
               finn is, Daisy is, hangosan kacagni kezdtek. Erre elmondott még egyet. A whisky
               felszabadította zavart nyomása alól, szívesen és egészen odaadta magát az
               elmondásnak, gyönyörködött francia folyékonyságában és önmaga jókedvében. Mindig
               szeretett mulatságos történeteket elmondani, nagyon értett az élénk előadáshoz és a
               szereplő személyek mondókáit úgy megjátszotta hanghordozásban, mozdulatokkal, mint a
               gyakorlott színész. A finn és Daisy egyik kacagásból a másikba estek. Lassanként
               odaszivárogtak mások is, hogy hallgassák a történeteket és egyet-mást meg is értsenek
               belőle. Akik nem értették, fitogtatásból hatalmasakat nevettek, akik értették, még
               nagyobb kacagással igyekeztek mutatni, hogy ők értik. Tihamér erősen ivott és egyik
               mókát fűzte a másikba. Pethő is odajött és hallgatta egy darabig. Egy tréfa után
               megveregette a vállát:</p>
            <p>- Titi, hiszen te társaságban valóságos kincs vagy.</p>
            <p>- Kincsről jut eszembe: volt Mariusnak a marseillei kertben elásott kincse...</p>
            <p>Mély csend figyelte. Ő ült a kör közepén, kezében a whiskys pohár. Már a hatodikat
               itta. Nyelve néha már megbicsaklott, de emlékezete nem. Tizével, húszával emlékezett
               azokra a történetekre, amelyeket Polgár hozott haza a francia szünidei
               tanfolyamokról. Olykor a finn úrnak is eszébe jutott ilyesmi és elmondta. Sokkal
               kevésbé hatásosan. Ő ezalatt ivott. Aztán megint átvette a szót. Most már borsosabb
               dolgokra került a sor. Daisy eddig is kacagott, de most már sikoltott is egy-egy
               vakmerő csattanónál. A whisky eláztatta Tihamér illendőségi felelősségérzetét.
               Sikerétől vérszemet kapott. És nem a megbotránkozás lett nagyobb, hanem az általános
               mulatság. Mindenki ivott közben, s most már sírtak a kacagástól olyan történeteken
               is, amelyeken kora este még meghökkentek és megkomolyodtak volna. Ekkor Tihamér már
               érezte, hogy részeg. Minden erejét összeszedte ahhoz az elhatározáshoz, hogy
               hazamegy.</p>
            <p>- Még egy utolsót, - mondta vidáman - ha ezt elmondom, úgyis kidobnak.</p>
            <p>Általános zsivaj követelte a történetet. Ő elszántan belekezdett és végigmondta. Jó
               történet volt, de igen durva. Társaságban ki nem ejthető szavak fordultak elő benne.
               Ő nem hátrált meg előlük, odavágta a csattanót kertelés nélkül. Mindenki
               torkaszakadtából kacagott, a nők sikoltoztak, hogy «Jézus-Mária», Tihamér pedig
               sikere tetőpontján felállott a székről. A mozdulat nem jól sikerült, megingott és
               gyorsan meg kellett kapaszkodnia a vesszőfonatú piros nyári szék karfájában, de
               ugyanakkor a finn is erős kézzel megkapta a karját.</p>
            <p>A legjobb pillanatban indította oszlásnak a társaságot. Egy házaspár vitte le
               kocsival, s itt már érezte, hogy a szesz alaposan elhatalmasodott rajta. A
               fogaskerekű alsó állomásánál taxiba kellett átszállnia. Itt már teljes lett a szesz
               hatása. Mikor fel akart lépni a taxiba, térde megrogyott, s lába élét bevágta a
               felhágóba. A soffőr segítette be az ülésre. Ott elázottan hátradőlt és elkacagta
               magát. Könnyű és felelőtlen volt az egész világ, minden akadály nélkül boldognak
               érezte magát. Anna jutott eszébe, lelkét elöntötte a részeg boldogság elemi árja.
               Félrehajtotta fejét, felnyögött az örömtől és megcsókolta a kocsi falát.</p>
            <p>Másnap már nem volt ilyen boldog. Két égési hólyag sajgott rajta: cigarettával
               megégette alsó ajkát és balkeze egyik ujját. Szmoking-nadrágja csupa hamu volt és
               pecsét, sőt elhűlve állapította meg, hogy a nadrág egyik szára a térd alatt csúnyán
               elszakadt. Ezt a nadrágot el lehetett dobni. És most egyelőre nem ölthetett
               szmokingot. Ez is nagyon lehangolta, valamint az az aggodalom is, hogy valami bajt
               okozott Pethőéknél. Ahogy az előző este eseményeit végiggondolta, emlékezete a vége
               felé már nem volt pontos. Nevettek, nevettek, de meg is botránkoztak. Nincs kizárva,
               hogy botrányosan viselkedett és megsértette a házat. Ezért némi habozás után felhívta
               Pethőéket. Daisyt kérte a telefonhoz. Az már az első pillanatban olyan nyájasan
               válaszolt, hogy aggodalmai eloszlottak.</p>
            <p>- Nahát, Titi, maga tegnap este olyan kedves volt, hogy meg kellett enni. Mindenki
               odavolt magától.</p>
            <p>- Nagyon kedves. Féltem, hogy nem volt-e túlerős a dolog.</p>
            <p>- Ugyan dehogy, nem vagyunk gyerekek, és minden a hangulattól függ. Mondom, hogy
               aranyos volt. Magát közköltségen kellene whiskyvel itatni, mert akkor
               ellenállhatatlanul mulatságos. A finn már telefonált. Számít arra, hogy maga kimegy
               Helsingforsba. Nála kell laknia. A papa külön rém hálás magának a remek hangulatért,
               mert ez az ember neki nagyon fontos. Mondja, hogyan is volt azzal az auwergnei
               paraszttal, aki békát tett az ételbe?</p>
            <p>Titi szolgálatkészen elismételte a francia történetet. Aztán megnyugodva elbúcsúzott.
               Lelkiismeretének hullámai elsímultak. Hiszen itt nincs semmi baj: ha az ember
               eliszogat és egy kicsit trágárkodik, azzal nem jár büntetés. Elszakadt a
               szmoking-nadrág, annyi baj legyen. Most már helyrebillent nyugalommal kezdte meg
               napját. Mindenekelőtt felhívta Sághyt a külügyminisztériumban, hogy megköszönje
               fáradságát. Sághy nagyon el volt foglalva és csak távirati nyelven tudott beszélni:
               megállapodtak abban, hogy a nagy beszélgetést ma okvetlenül megtartják.</p>
            <p>- Fél négykor nézz be értem a Kaszinóba, szervusz. De kérlek, nincs miért,
               szervusz.</p>
            <p>Háromkor Tihamér ott álldogált az Anna hivatala előtt. Gondolta, hogy legalább tíz
               percig beszélget vele, a taxi addig majd vár. De Anna negyed négyig nem jött. Hiába
               figyelte gondosan a kapun kilépőket. Anna nem volt köztük. Az is lehet, hogy
               elvétette, s már rég elment. Negyed négykor kénytelen volt lemondani róla. Visszaült
               a várakozó kocsiba és elindult a Semmelweis-ucca felé.</p>
            <p>Sághy maga vezette kis sportkocsiját. Csak egy ülés volt benne a vezető mellett. Az
               elegáns titkár úgy vezetett, mint valami hivatásos sofőr, olyan gépies, gyors és
               természetes mozdulatokkal nyulkált, taposott, s nyugtatta kesztyűs kezét a
               kormánykeréken, hogy Tihamér őszinte elismeréssel szemlélte. S ha közben beszélgettek
               is, a kocsi az angolna ügyességével siklott emberek közt a maga útján. Ennek az
               úrvezetőnek már nem volt figyelemre szüksége, mialatt figyelmét a beszélgetésnek
               adta, szeme és keze automatikusan vezetett.</p>
            <p>- Magam is foglalkozom a gondolattal, hogy kocsit veszek.</p>
            <p>- Akkor ezt a német kocsit ajánlom. Van egy szamár babona, hogy a németeknek nincs jó
               nyersanyagjuk a kocsigyártáshoz és például a tengely nem megbízható. Ennek ne ugorjál
               be. A kocsi kitünő, vezetni pedig hamar megtanulsz magad.</p>
            <p>- Te mennyi idő alatt tanultál meg?</p>
            <p>- Az én esetem más, én gyerekkorom óta vezetek. De ha nekifogsz és odafigyelsz, három
               hónapon belül már a városban is vezethetsz.</p>
            <p>Tihamérnak tetszett a dolog: Már látta magát a kormánykeréknél, kesztyűs kézzel,
               ugyanilyen szürke ruhában, ilyen sötétkék inggel, babos csokorral, kissé előrehajolva
               tekint kifelé és serényen kapkodja két kézzel a kereket, hogy élesen forduljon.</p>
            <p>Kulcsár úr heves kézdörzsöléssel fogadta őket, Sághynak különös hangsúllyal hódolt.
               Bementek a próbafülkébe, ahol híres színészek emléksorokkal ellátott fényképei
               lógtak a falon, szanaszét pedig félig kész ruhák várták a próbálókat. Előbb Sághy
               próbálta meg krémszínű nyersselyem-ruháját. Szürke kabátját úgy tette le, mint ahogy
               a drága, törékeny holmira szokás vigyázni. S ugyanígy nyult érte Kulcsár úr. Aztán
               ráadták az új ruha kabátját. Sághy odaállt a szárnyas tükör elé, amelyben elül-hátul
               láthatta magát. A kabát alját alul meghúzta. Kiegyenesedett. Forgott. Két karját
               magasra tartotta, majd maga elé nyújtotta. Közben olyan erősen figyelt, mint a célzó
               vadász. Kulcsár úr és a főszabász feszülten várták.</p>
            <p>- Most már jó, - mondta ki végül a szentenciát - de most már ideje is, ötödik
               próbára.</p>
            <p>- A nadrágot nem is méltóztatik, - rebegte Kulcsár úr boldogan.</p>
            <p>- Nem, a nadrág már a multkor tiszta volt.</p>
            <p>- Nagyságos uramnak régen volt ilyen tiszta nadrágja.</p>
            <p>Tihamér ezt nem értette. És sejtvén, hogy itt valami műkifejezéssel találkozott, meg
               is kérdezte, hogy mi az a «tiszta» nadrág.</p>
            <p>- Szabásznyelven akkor «tiszta» a nadrág, ha az esése kifogástalan. Például ez a
               nadrág, ami most rajtam van, elég «tiszta». Nagyon jó az esése, hátul semmit sem áll
               el a cipőtől, pedig ha jól megfigyeled, a vonala nem pontosan függőleges, mert van
               egy bizonyos lehelletnyi hajlása. Kevés szabász tud igazi tiszta nadrágot csinálni.
               Kabátot még kevesebb. Hát most nézzük csak a nagyságos úr szmokingját. Illetve előbb
               az inget.</p>
            <p>A derékig meztelen Tihamérra ráadták az inget, nagy csodálkozására nem a fején
               keresztül, hanem úgy, ahogy a kabátot szokták felsegíteni, mert az ing elől végig
               nyitva volt. Gallérját nem lehetett váltani. A gallér már eleve rá volt varrva.
               Begombolta, begyűrte, megkötötte fekete nyakravalóját. Sághy műértően figyelte. És
               elismerő jóindulattal jegyezte meg:</p>
            <p>- Te valaha egész jó csokrot fogsz kötni. Csak azt kell megtanulnod, hogy mikor
               kezded, a két szárát milliméteres szemmértékkel hasonlítsd össze.</p>
            <p>Kibontotta ő maga, szárát meghúzta.</p>
            <p>- Most nézd meg a tükörben. Pontosan ennyi különbségnek kell lenni a két végének
               hossza között. Most kösd meg mégegyszer. Így. Elég jó. De csak elég jó. Hát persze.
               Az inggomb. Kérlek, meg kell tanulnod, hogy az inggomb a legnagyobb probléma a
               világon. Ha a feje nem elég nagy, nem zár jól. Ha a nyaka nem elég hosszú, nem fér rá
               a négy réteg piké. Viszont, ha elég nagyfejű és elég hosszúnyakú, akkor kitolja a
               csokrot. Itt tizedmilliméterek határoznak. Kulcsár úr, adjon csak abból, amit én
               használok.</p>
            <p>Egész különös, zömök kis inggombot hozott Kulcsár úr, s úgy nyujtotta át, mint sót és
               kenyeret a meghódolt város polgármestere. Tihamér kibontotta a csokrot és harmadszor
               is megkötötte. Sághy most már meg volt elégedve. Ekkor ráadták a szmokingot próbálni
               való állapotban, fércelve, kiálló cérnaszálak pongyolaságában. A főszabász tapogatta
               és símogatta. Előbb a kabátot.</p>
            <p>- Mondd, kérlek, mi az elegáns ruha lényege.</p>
            <p>- Elegáns ruha nincs. Elegáns termet van. Annak, aki hordja, arányos testű és jó
               tartású embernek kell lennie, még az sem baj, ha pocakja van, mert láttunk már
               elegáns embert pocakosat is. A jól szabott ruha csak arra való, hogy az ember vonala
               és tartása előnyösen érvényesüljön. A jó szabász mestersége valóságos művészet. Neked
               például jó vállad van, nincs hasad és keskeny a csipőd, de a melled nem elég erős.
               Most jön a főszabász úr. Kijavítja a termetedet. Látod: itt a két melleden nagyobb
               síkban alkalmazza a szövetet a szokottnál. Az ilyen hangsúlyozott szövetsíkok igen
               ügyesen csalnak. Várjon csak, főszabász úr, még ne tépje le. A fazont itt egész picit
               mélyebbre. De csak egy gondolattal. Ide kérek krétát, úgy.</p>
            <p>Most a főszabász a szmoking egyik kabátujját tőből kiszakította. A váll csonkján
               símogatott, tűzögetett. Sághy vele dolgozott, itt-ott mutogatott neki egyet-mást,
               amit halandó rajtok kívül nem érthetett.</p>
            <p>- Brávó, - mondta Sághy - lehet, hogy harmadik próba nem is kell, elég lesz még egy.
               Nézzük csak a nadrágot.</p>
            <p>- Ez nem jó, - csóválta fejét a főszabász - ezt itt alaposan meg kell nézni.</p>
            <p>Elég soká tanácskoztak rajta. Húzkodták, tapogatták Tihamér úgy érezte magát, mintha
               eladnák a rabszolgavásáron. De azért figyelt minden mozdulatra, minden megjegyzésre.
               Elhatározta, hogy megtanulja a titkot.</p>
            <p>- Mondd, kérlek, mi a lényege ennek a kétsoros szmokingnak? Mi ebben a találmány?</p>
            <p>- Kettő is. Egy az, hogy puha inggel lehessen hordani, mellény nélkül. A másik
               főtulajdonsága az, hogy ne hasonlítson a zakkóhoz. Ahogy a szabászok mondják: ne
               legyen zakkó-blikkje. Fontos tehát eltalálni a kivágás mélységét. Mennyi lássék az
               ingből. A mell fehér mezeje jóval kisebb, mint a kemény ingmellnél, de jóval nagyobb,
               mint a rendes utcai ruhánál. Emellett azért egysoros, keményinges szmókingra is lesz
               szükséged a télen.</p>
            <p>- Igazán? Nekem azt mondták, hogy...</p>
            <p>- Tudom. Hogy azt már nem hordja senki. Badar beszéd. Ha nagy társaságba hívnak és a
               meghívón ott van, hogy «cravate noire», nem szabad kétsoros szmokingot venni. De
               viszont frakkot sem, mert rémesen érzed magad. Nincs kínosabb érzés, mint amit
               angolul úgy hívnak, hogy «overdressed».</p>
            <p>- Nem tudok angolul.</p>
            <p>- Az nem baj, fő, hogy öltözködni tudjál. Főszabász úr, elül két gomb, a kabátujjon
               négy gomb, kivarrott gomblyukkal.</p>
            <p>- Természetes. Ahogy a titkár úrnak. Csütörtökön próbálunk másodszor.</p>
            <p>Tihamér levetette a készülő ruhát és visszabújt az utcaiba.</p>
            <p>- Most kérlek, segíts nekem megbeszélni, miből álljon a ruhatáram. Tetőtől-talpig fel
               akarok öltözni.</p>
            <p>- Ejha. És mennyi pénzt szánhatsz erre a mulatságra?</p>
            <p>- Akármennyit. Fel akarok rendesen öltözködni. Eddig ezzel a kérdéssel nem törődtem,
               de most törődöm. Sorold fel, mi mindent csináltassak. De restellem, hogy ennyire
               igénybe veszem az idődet. Ha Yvonne nem bátorított volna, nem is merném.</p>
            <p>Sághy még jobban felélénkült. Látszott rajta, hogy fellebbezhetetlen «magister
               elegantiarum», szereti ezt a rangot és örömmel beszél bele a más dolgába, mintha
               küldetést teljesítene e földi életben. A dús és szép feladatnak most külön nekiült. A
               köszönetet röviden elhárította és számolgatni kezdett hangosan. Először is egysoros
               szmoking, kemény inggel. Fehér szmoking is kellene alapjában véve, de a félidényre
               már nem érdemes, az idén megleszünk anélkül is. «Megleszünk» - mondta, mintha egy
               lelkes szekta közös nevében beszélne. Aztán kell frakk, divatos, szárnya három
               centiméter hosszú a térdhajtás alatt. Aztán kell zsakett, hozzá csíkos nadrág és két
               mellény, fekete és galambszínű, utóbbi háromszögletes tervezetben. Aztán kell egy
               sportruha kiránduláshoz, vidéki hétvégekre, satöbbi. Vadászruha nem kell, mert
               Tihamér közölte, hogy sohasem vadászott életében és ezentúl sem szándékozik. De kell
               aztán hat rend ruha, általános használatra, három könnyebb, három nehezebb. Kell
               könnyű felöltő, valami jó Burberry-anyagból, kell egy sötétebb átmeneti kabát, a
               cégnek van egy remek matrózkék anyaga és kell egy komoly télikabát. Kell egy
               gyűrhető, jó szalmakalap, délamerikai fonás. Kell szürke vagy barna utcai kalap, kell
               fekete puha, amely a kétsoroshoz hordható, kell cilinder. Kell aztán két tucat ing,
               rávarrott gallérral, részint egyszínű, részint mintás puplinból és dèjaleneből.
               Harisnya, zsebkendő. Kell világos ruhához való cipő, kell fekete, kell lakkcipő és
               kell eszkarpen.</p>
            <p>- Hát lássunk neki, Kulcsár úr, nézzük először az angol szöveteket a zakkókhoz.</p>
            <p>Az asztalt csakhamar lapos szövethengerek lepték el. Sághy őszinte passzióval
               válogatott köztük. Azzal kezdte, hogy indítványozott. De Tihamér nemsokára átvette a
               vezetést és Sághy számára nemsokára csak a helyeslés szerepe maradt.</p>
            <p>- Te, öregem, - mondta csillogó elismeréssel, mint öreg költő fejedelem az új
               tehetség részére - hiszen neked igen jó ízlésed van!</p>
            <p>Most már valóságos művészeti eszmecserévé alakult a szövetválogatás. Sőt felnőttek
               boldog játékává. Színekkel, mintákkal játszottak, óriási halom nyakkendőt hozattak az
               inganyagokhoz, s hol ezt ezzel, hol azt amazzal rakták össze, hogy a tompafényű
               ingszövet és a ragyogó nyakkendő-tónus finom ellenjátékában gyönyörködjenek. Kintről
               már hallatszott a redőnyök dübörgése, úgy elédelegték az időt, hogy az üzlet órája
               lejárt, Kulcsár úr restellt szólni nekik, csak a személyzetet biztatgatta célzatosan,
               hogy rakosgassanak és zárjanak.</p>
            <p>- Holnap még bejövök, - szólt végül az élvezetes játéktól fáradtan Tihamér - leadom a
               végleges rendelést. De tessék felírni az ügyvédem címét, a számlát majd ott fizetik.
               Mennyi lesz ez az egész rendelés? Nem pontosan, csak úgy hozzávetőleg.</p>
            <p>Kitünt, hogy az összeg alighanem ötezer pengő körül mozog.</p>
            <p>- Helyes, - mondta Tihamér hanyagul - a viszontlátásra.</p>
            <p>Sághy annyira belemelegedett a főbenjáró tárgyba, hogy sehogysem tudta abbahagyni
               fejtegetéseit, amelyeket soha nem volt alkalma ilyen részletesen megértő hallgatóság
               elé tárni. Maga sem sejtette, hogy benne egy megíratlan könyv lakik. Voltaképpen ezt
               írta most hangosan. Felajánlotta, hogy hazaviszi Tihamért a szállóba, sőt minden
               ellenkezés ellenére ragaszkodott hozzá. Aközben aztán részletesen kifejthette az
               inggallér szárnyszabásának titkát. Hogy a helyes szabású puha inggallér két szárnya
               fecskeszerűen hosszú, annak mély oka van: fontos, hogy a kabát eleje mindig fedje az
               inget. Ha a gallérszárnyak a kelleténél rövidebbek, akkor hordás közben
               felkunkorodnak, s mivel a kabát nem tudja lefogni őket, csúnyán elállanak és a
               különben tökéletesen felöltözött gavallér egész benyomását elrontják.</p>
            <p>Mikor a koca-bridzsezőnek a versenyjátékos elmagyarázta az eljátszott játszmát, úgy
               idézte fel Tihamér a hallottakat, mikor felment szobájába. Boldog izgalmat érzett. A
               jó szövetek tapintása úgyszólván testi gyönyört adott ujjainak. Kicsinyléssel
               nézegette saját holmiját, ruháját a tükör előtt bírálva elemi tévedéseket fedezett
               fel benne. De máris úgy tartotta magát és úgy mozgott, mint az installáció előtt az
               új főispán. Elővette a ceruzát és két hirtelen rajzot kanyarított egy levélpapírra.
               Lerajzolta saját magát toprongyosan, kitérdelt nadrággal, amint bátortalan zavarral,
               sompolygó kutya módján botorkál egy női alak után, amelynek csak cipője sarkát lehet
               látni, lerajzolta magát ragyogó eleganciájú világfinak, amint a diadal gőgös
               tudatában igyekszik a cipősarok mögött. Ezt is el akarta tenni, hogy majd Annának
               megmutassa. De keze félúton megállott. Eszébe jutott, hogy Anna szűkösen éldegél,
               pedig bizonyára szintén szeretne csinosan öltözködni. Ez a rajz, amely a pénzzel
               kérkedik, fájdalmat okozhatna neki. Félmarékkal összegyűrte és a papírkosárba
               dobta.</p>
            <p>Másnap délelőtt megkérdezte Pethőt telefonon, nem kereshetné-e fel délelőtt egy pár
               percre. S mindjárt oda is sietett. Pethő szertelen nyájassággal fogadta és még a
               vacsora sikerét magasztalta. Hátát veregette vendégének és csak úgy szórta a
               legnagyobb jelzőket.</p>
            <p>- Ha így folytatod Pesten, te leszel a legnépszerűbb társaságbeli ember, akit
               széttépnek a háziasszonyok.</p>
            <p>- Szeretnék is társaságba járni, de ahhoz megjelenés kell. Pénzről szeretnék veled
               beszélni, öregem. Hogy állunk azzal a hagyatékkal?</p>
            <p>- Jaj, drágám, nem lehet azt felfújni. Majd megkapjuk, csak várjunk szépen
               türelemmel.</p>
            <p>- És addig koplaljak?</p>
            <p>- Szó sincs róla, hogy mondhatsz ilyet? Hiszen megigértem, hogy folyósítom
               költségeidet, s aztán elszámolunk. Ha ezt rendszerbe kívánod foglalni, arról is
               szívesen beszélek. Ahhoz, hogy úri módon és kényelmesen éldegélj addig is, míg beülsz
               a vagyonba, adok neked havonta mondjuk háromezer pengőt. Ebből minden kitelik. S ezt
               beoszthatjuk úgy, hogy minden számlát magad fizetsz. De csinálhatjuk úgy is, hogy
               ideküldsz minden számlát, én pedig csak valami költőpénzt adok neked étkezésre, egy
               kis szórakozásra, cigarettára, satöbbi. Mindjárt leülünk és számítást csinálunk, hogy
               mire van szükséged a szállóban...</p>
            <p>- Igen, igen, de nekem ezenfelül volna szükségem egy kerek összegre, ami erre a
               megállapodásra nem tartozik.</p>
            <p>- Beszélhetünk erről is. Mire kell a pénz és mennyi?</p>
            <p>Tihamér elmondta kiöltözködési szándékait. Pethő egy pillanatig sem ellenkezett.</p>
            <p>- Kérlek, nagyon szívesen. Az a kis kamat, amibe az ilyen előlegek kerülnek, nem fog
               téged tönkretenni. Mondd csak meg a szabónak, hogy küldje ide a számlákat, fedezetet
               vállalok ötezerötszáz pengőig. Hatezerig, nem bánom.</p>
            <p>- Nagyon köszönöm, igazán kedves vagy. És még egyet. Még mindig nem tudsz
               tájékoztatni, hogy mikor utazhatom? Tessék az útlevelem, elhoztam.</p>
            <p>- Fogalmam sincs.</p>
            <p>- Mert most már úgyis megvárom a fehérnemümet és a ruháimat. Sok dolgom is lesz,
               hiszen cipőt, kalapot, zsebkendőt, harisnyát válogatni nem gyerekjáték. Majd csak
               azután mehetek, ha ezzel mind rendbejöttem. De hozzávetőleg mégis jó lenne tudni,
               hogy milyen terveket csináljak.</p>
            <p>- Ne csinálj te semmiféle terveket. Éljed világodat. Hogy a jövő hónapban utazol-e,
               vagy három hónap mulva, az már tökéletesen mindegy, ha eddig kibírtad. A társaságod
               rohamosan ki fog alakúlni. Úgy élsz itt, mint Marci Hevesen. Még megnézed a terveket
               is, aztán azzal a tudattal utazhatsz el, hogy mire megjössz, csak beülsz a szép, új
               otthonodba lakni. Én mindenről gondoskodtam, a házad be lesz rendezve az utolsó
               szögig.</p>
            <p>- Na, nem, öregem, azt ne csináld, nagyon kérlek. Hiszen így a legnagyobb élvezetet
               veszed el tőlem. A berendezkedésben éppen az a gusztus, hogy az ember húsz tárgyat
               néz és mérlegel, míg egynél dönt. Ezt nagyon vágyom magam csinálni. És őszintén
               szólva, az az Ilona-uccai ház sehogyan sincs kedvemre... jó, jó, ne vágj közbe, a
               terveket meg kell várnom. Rendben van, megvárom a terveket. De nagyon csodálkoznám,
               ha ezektől a tervektől kedvet kapnék ahhoz a házhoz.</p>
            <p>- Semmi baj. Akkor majd ezt a házat eladom és veszek másikat, olyat, amelyikhez
               kedved lesz. Tud az én emberem másik házat is átigazítani, nemcsak éppen ezt az
               egyet.</p>
            <p>- Hát majd erről még beszélünk. Nincs semmi elintézni való?</p>
            <p>- Egész rakás, jó, hogy említed.</p>
            <p>Pethő csengetett, bekérte a Balog-dossziét, különböző papírokat keresett ki belőle,
               odateregette az íróasztalra. Míg Tihamér gépiesen aláírt, ő ott állt mellette,
               akárcsak titkár a vezérigazgató mellett és szóval tartotta. Gépkocsi-kirándulást
               óhajtott szervezni a finn úr számára, elmenni vele Mezőkövesdre, vagy a bugaci
               pusztára, vagy a Hortobágyra, mert a finn urat nagyon érdeklik a népszokások és a
               falusi tájak. Nem volna-e kedve Tihamérnak is velök tartani? Tihamér egymásután rótta
               nevét mindenfelé gépírások alá és ürlapokra, ahova Pethő ujja mutatott. Egyiket
               eltolta, hogy Pethő leitassa, s odahúzta a másikat. Közben Annára gondolt. Nem akarta
               lekötni magát és határozatlan választ adott. Inkább megint az utazásra tért át. Pethő
               zsebretette az útlevelet és megigérte, hogy minden vizumot beszerez, ami olasz,
               francia, német és esetleg finnországi utazáshoz kell.</p>
            <p>Háromkor megvárta Annát. Az asszony a kellemes ismerősöknek járó mosollyal fogadta,
               nyilt nyájassággal.</p>
            <p>- Képzelje, most én hívom magát kávéházba.</p>
            <p>- Nagyon szívesen. Miért akar kávéházba menni?</p>
            <p>- Mert a hivatalban nagyon sok volt a munka, megvásárolták az ebédidőmet. Csak most
               eszem. Ha van kedve, velem tart.</p>
            <p>- Boldogan.</p>
            <p>Leültek a Lipót-körúton egy kávéházba. Tihamér elmondta, hogy sok új ismerősre tett
               szert. Megismerkedett a lengyel követtel, egy finnországi svéddel, egy berúgott
               angollal, egy külügyminiszteri titkárral, vacsorázott volt menyasszonyával, néhány
               ruhát rendelt a szabónál.</p>
            <p>- Milyen volt a menyasszonya? Kedves?</p>
            <p>- Elég kedves. De egészen idegen nekem. Ez a pompás, nagyon szép, kicsit kétes párisi
               grófné teljesen más nő, mint az én óbudai menyasszonyom volt. Valahogyan nem
               találtunk egymásra. Ha eddig néha eszembe jutott és sajgott az emléke, ennek most
               már gyökeresen vége.</p>
            <p>- Ez természetes.</p>
            <p>- Miért természetes?</p>
            <p>- Mert ha az ember sokáig nem lát valakit, akkor az illető két életet él. Az egyiket
               valóban, a másikat az ember képzeletében. És egyik életében sem marad változatlan. A
               valóság is elrajzolja az embereket, a képzelet is. Mikor aztán hosszú idő mulva
               megint találkoznak, a két kép nem fedi egymást. Az ember észreveszi, hogy
               vadidegennel beszél. Hozzá kell venni, hogy közben az ember maga is változik.</p>
            <p>- Maga ezt már tapasztalta? - kérdezte Tihamér váratlanul és mohó izgalommal.</p>
            <p>- Tapasztaltam. Volt egy tanárnőm, akit nagyon szerettem. Elhelyezték, megsirattam.
               Négy év múlva visszahelyezték. Olyan izgalommal vártam az első órát, hogy a szívem
               kalapált belé. És így jártam. Idegen nő jött be. Visszás és kiábrándító érzés volt.
               Többet sohasem tudtam felmelegedni iránta, mert közben az én róla alkotott képem is
               megváltozott, még édesebbnek, még szelídebbnek hittem, mint volt. De ő is
               megváltozott. Négy év alatt felvett valami kemény és rideg, parancsoló hangot. Máig
               is sajnálom, hogy elvesztettem.</p>
            <p>- Igen, - felelte Tihamér kedvetlenül.</p>
            <p>De aztán felcsillant.</p>
            <p>- És aztán közben rajzoltam is.</p>
            <p>- Ne mondja. Ez nagyon érdekel. Jobban, mint nagyvilági ismerősei. És mit
               rajzolt?</p>
            <p>- Elhoztam magammal. De előbb szeretném emlékeztetni valamire. Maga a minap a
               Dunaparton azt mondta, hogy nem szabad komolyan beleszeretnem senkibe, mielőtt a
               maga szavai szerint «ki nem tomboltam magam».</p>
            <p>- Úgy van.</p>
            <p>- Erről szól a rajz. Tessék.</p>
            <p>Kivette és letette az Anna karlsbadi reggelije mellé.</p>
            <p>- Ó, de mulatságos. Titi, maga vétkezik az Isten ellen, ha nem rajzol többet. Igazán
               elsőrangú. Roppant szeretem ezt a világos és határozott modorát magának. Hogy semmit
               sem árnyal, csak kontúrokban gondolkozik. Más itt ezt a csalitot hogy össze-vissza
               árnyalta volna, maga pedig egyetlen körvonallal elintézi. Tudja, ki jut erről
               eszembe? Az a... várjon csak, a Simplicisszimusba szokott rajzolni... várjon csak...
               Gulbranson!</p>
            <p>- Csakugyan, - bólintott csodálkozva Tihamér - azt nagyon szeretem. Úgy látszik,
               tanultam tőle. De milyen jó szeme van magának.</p>
            <p>- Ehhez nem kell valami különös éleslátás. És nem is fontos, kitől tanult, kitől nem.
               Amit csinál, nagyon jó. Ez a három állat...</p>
            <p>Hangosan nevetett, nézte a rajz részleteit és minden újabb apróságnál újra nevetett.
               Tihamér várt kissé. Aztán nekidurálta magát.</p>
            <p>- Ennyit válaszol a rajzra? A kép tárgyára nem felel semmit?</p>
            <p>- Nem kell felelnem. A kép nem kérdez. A kép megállapít.</p>
            <p>- A kép megállapítja, hogy maga eltilt valakitől, akit szeretek. De a képen az is
               rajta van, hogy kit szeretek. Nem lepi meg, hogy ki az?</p>
            <p>- Nem lep meg, mert mikor legutóbb beszélgettünk, elég érthetően értésemre adta.
               Akkor meg is lepett. Hanem ez a rajz, ez elragadóan kedves.</p>
            <p>Tihamér nagyokat nyelt. Az ilyen beszélgetésekhez szükséges szótára teljesen
               hiányzott. Zavarában rágyújtott, megigazította székét, leporolta kifogástalanul
               tiszta kabátját, mindenféle alaptalan tennivalókat keresett magának, hogy időt
               nyerjen. De Anna megmentette. Befejezte az evést, letette az evőeszközöket és
               nyugodtan ránézett.</p>
            <p>- Titi, hallgasson ide. Maga azt mondja, hogy szeret. Felteszem, hogy ezt hiszi is.
               Bár attól, hogy hiszi, még nem biztos. Nem egyszer, ha megkérdezünk valakit, hogy
               «szeretted?», azt a választ kapjuk: «azt hittem akkor, hogy szeretem». De hogyan
               szerethet valakit, akit nem is ismer? Maga még alig ismer engem. Megborzadok, ha
               ujságban azt olvasom, hogy az amerikai farmer meglátta egy nő képét a hetilapban és
               azonnal megkérte a kezét levélben. S még jobban megborzadok, ha olvasom, hogy a nő
               igent mondott. Milyen életbe mennek bele ezek ketten? Értelmi fok, izlés, szokások,
               természet, ez mind olyan mellékes részlet, mikor arról van szó, hogy az ember együtt
               éljen valakivel?</p>
            <p>- Bocsánat, nekem már van valami fogalmam arról, hogy maga kicsoda. Aztán,
               megszerettem már akkor, mikor először megláttam.</p>
            <p>- «Szerelem az első látásra.» Szép és hízelgő. Csakhogy én abban nem hiszek.
               Érdeklődés az első látásra, ez más. Ebbe belemegyek. De a szerelem, az más.</p>
            <p>Megvan nekem erről a kész felfogásom. Akad olyan férfi, vagy nő, aki éppen nem
               tartozik senkihez. Aki már jó ideje nem tartozik senkihez. Az ilyen lélekben lassan
               felgyülemlik a vágy, hogy tartozzék valakihez. És egy szép napon elérkezik oda, hogy
               szerelmes. Tárgy nélkül. Elvben. Az állapot már megvan, csak társ nincs hozzá. Ha az
               ilyen meglát egy többé-kevésbé elfogadható külsejű, ellenkező nemü lényt, akkor
               erőnek-erejével igyekszik ráhúzni az érzéseit. És azt mondja: «első látásra
               megszerettem». Holott helyesen így kellene fogalmaznia: «első látásra
               elképzelhetőnek tartottam, hogy meg fogom szeretni.»</p>
            <p>- Szóval azt nem lehet ismeretlenül megszeretni, aki szép?</p>
            <p>- Nem. Csak megkívánni lehet. Ez pedig maradjon kívül a mi beszélgetésünkön.</p>
            <p>- Miért? Bűn valakit megkívánni? A szerelemnek csak szellemi tartalma van?</p>
            <p>- Dehogy, azt nem mondtam. De a férfiak és nők álláspontja itt rendesen kétféle. Egy
               férfi hamarabb el tudja képzelni a szerelmet túlnyomó testi tartalommal. Egy nő
               hamarabb el tudja képzelni túlnyomó lelki tartalommal. Én jól tudom, kedves Titi, és
               ne botránkozzék meg rajta, ha kimondom: nem a gólya hozza a gyereket. De mély lelki
               kapcsolat nélkül ez nekem elképzelhetetlen. A mély lelki kapcsolat pedig egymás
               megismerése nélkül nem születik meg. Ezt kell felelnem arra, hogy maga szeret engem.
               Én magamról ezzel még nem is mondtam semmit.</p>
            <p>- Pedig ezt, ezt várom. Erről mondjon valamit. Semmi sem érdekel úgy az egész
               világon, mint ez a kérdés. Feleljen bármit, de az őszinte legyen.</p>
            <p>- Másképpen én nem is tudok felelni. Nézze, képzeljen el valakit, aki most menekült
               ki az égő házból, összevissza égette magát, sebei nagyon fájnak, éppen csak meztelen
               életét mentette meg és látja, amint otthonának gerendái most omlanak össze. Erre
               odalép valaki, megkopogtatja a vállát és azt mondja neki: «nem volna kedve kicsit a
               tűzzel játszani?» Mit felelhet ennek az ember?</p>
            <p>- Az ember elfordul a régi életétől, amely összeomlott és igyekszik másikat
               találni.</p>
            <p>- Nem. Az ember előbb gyógyulni szeretne. Mondom, hogy száz súlyos sebe van. És ez a
               gyógyulás még nagyon soká tarthat. Mondtam már magának, mikor a maga érdeklődéséről
               még nem is tudtam, hogy én nem vagyok nő. Ne nézzen nőnek. Inkább beteg kutyának.
               Lássa be, hogy én és udvarlás... most...</p>
            <p>Hirtelen kivette zsebkendőjét és beletemette arcát. Hangtalanul sírt, csak válla
               rázkódott, tragikomikus módon éppen úgy, mintha erősen kacagott volna. Tihamér
               megdermedt a sajnálattól. Szívből szerette volna a zsebkendőt tartó kezet
               megsímogatni. De nem merte. Csak nézte és várt. A közeli asztaloktól az emberek
               kezdtek odafigyelni. Anna erőt vett magán, hirtelen rohama elmult. Megtörölte
               szemét.</p>
            <p>- Ha csakugyan szeret, kénytelen vagyok fájdalmat okozni magának. Nekem most
               udvarolni: kegyetlenség. Ne haragudjék, de kínoz vele. Hogy most egy szerelem
               közeledjék felém, azt nem bírom elviselni. Maga jóságos és kedves volt hozzám, más
               választ érdemelne. Szégyellem magam és bocsánatot kérek, nem tehetek róla.</p>
            <p>Szeme megint megtelt könnyel. Tihamér szólni akart, de várniok kellett, most a pincér
               lépett oda az üres edényekért. Anna gyorsan megtörölte szemét. A pincér kíváncsian
               tett-vett. Alig lehetett kivárni, hogy elmenjen. Mikor elment, Tihamér részvéttel
               megszólalt:</p>
            <p>- Szegény. Mennyit szenved. És ki miatt? Egy... egy...</p>
            <p>- Nem, - vágott közbe Anna - kérem, ne kövessen el izléstelenséget. Azt az embert ne
               szidja. Még a férjem. Ha oktalanul elfecsegtem egyetmást, magának azzal nem szabad
               visszaélnie.</p>
            <p>- Kérem, rendben van. Ezentúl nem fogom vallomásokkal molesztálni.</p>
            <p>- De nem haragszik rám? Nagyon félek, hogy haragszik.</p>
            <p>- Nem, nem haragszom. Azt hiszi, feladtam a reményt, hogy maga még szerethet engem?
               Egyáltalában nem. Azt mondta ugyan, hogy a gyógyulás nagyon soká tarthat, de, hogy
               egyszer meggyógyul, azt maga sem zárta ki. Hát én azt megvárom.</p>
            <p>Az asszony már mosolygott még mindig fenyegető könnyein keresztül.</p>
            <p>- Kedves Titi, maga férfi. Magának ezt nem lesz türelme kivárni.</p>
            <p>- Kérem, ne általánosítson. Bizalmas ismerősök közt ez sértő. Maga sem szeretné, ha
               folyton úgy kezdeném a mondókámat, hogy «persze, maguk nők». Ezek olyan izék... olyan
               sablonok. Az is sablon, ha azt felelem, hogy én nem vagyok olyan férfi, mint a többi.
               Ezt hagyjuk, az én dolgom, hogy meddig győzöm türelemmel. Ettől a pillanattól kezdve
               nem udvarlok magának. Igaz, hogy élhetetlenségemben és félszeg félénkségemben eddig
               sem túlviharosan ostromoltam. Nyugodt lehet: addig a szerelem kérdését nem vetem
               fel, míg maga fel nem szabadít. Erre ezennel becsületszavamat adom. Ezt a butaságot
               adja vissza.</p>
            <p>Nyúlt a rajzért. De Anna hirtelen mozdulattal megelőzte. Elkapta a rajzot az
               asztalról és magához szorította, mint anya a gyermekét.</p>
            <p>- Nem, ezt nem adom. Ez nagyon kedves és tehetséges, ezt nem adom.</p>
            <p>- Lássa, - szólt Tihamér felragyogva - tud maga örömet is okozni az embernek. És most
               van egy kérdésem. Szerelmemre nincs szüksége. Rendben van. De egy derék, ügyefogyott,
               tisztességes jó cimbora sem kell?</p>
            <p>- Ó, az nagyon jó volna, - kapott a szón Anna leplezetlen örömmel - hiszen annyira
               nincs senkim.</p>
            <p>- Akárcsak nekem. Tudtam én, hogy valamire végül mégiscsak igent fog mondani. Ezennel
               egyesületet alapítunk. Címe: «Árvák a viharban.» Elnök Balog Tihamér. Társelnök Budai
               Anna. Több tag nincs. Tagsági díj egyszersmindenkorra tíz fillér, amelyet az elnökség
               jótékony célra fordít. Itt a tagsági díj, tegyen le maga is tíz fillért.</p>
            <p>- Nincs apróm.</p>
            <p>- Sajnálom, kölcsön nem adok. Ilyen fogásnak nem vagyok hajlandó beugrani. Különben
               is az egész város beszéli, milyen kapzsi és pénzéhes. Majd az Egyesület erről
               leszoktatja. Tessék váltani. Ide azt a pengőt. Igy ni. Tessék vissza kilencven. Az
               asztalra újabb tíz. Halló, pincér, legyen szíves küldje ide azt az ujságos
               gyereket.</p>
            <p>Anna nevetett és kiváncsi figyelemmel nézte. Jött az újságos gyerek, szegletesfejű
               nyurga kis kamasz, akinek koponyáját otthon tökkopaszra nyiratták.</p>
            <p>- Igenis, milyen lapot tetszik?</p>
            <p>- Semmilyen lapot. Hogy hívnak?</p>
            <p>- Vilmos.</p>
            <p>- És ki apja vagy?</p>
            <p>- Kun Mihály, vas- és fémmunkás.</p>
            <p>- Már ekkora fiad van?</p>
            <p>A gyerek meghökkent, rábámult a vendégre, visszagondolt a kérdésre, rájött a tréfára
               és boldogan elröhögte magát.</p>
            <p>- Jól van, Vilmos. Itt van húsz fillér, mint ujságosnak, ezenfelül kapsz az
               Egyesülettől húsz fillér ajándékot. Szervusz.</p>
            <p>A gyerek elvette a pénzt, vigyorogva megköszönte és visszanézett, mikor elment.
               Tihamér rendkivül komoly arccal behúnyta a fél szemét. A gyerek is behúnyta a
               félszemét. Anna nevetett.</p>
            <p>- Az Isten is megáldja magát, Titi, hogy meg tud nevettetni.</p>
            <p>- Most ne zavarjon, kérem, hivatalos tárgyalás folyik. Következnek az alapszabályok.
               A tagok kötelesek egymást tüzön-vizen át mindhalálig tanáccsal és vigasztalással
               támogatni. A tagok kötelesek egymásnak apró titkaikat őszintén elmondani. Ez alól
               méltánylást érdemlő esetekben felmentés adható. De még kötelesek egymásnak elmondani
               nagy bajaikat is. Ez alól felmentés nem adható. Az Egyesületet feloszlatni csak a két
               tag együttes akaratával lehet, akkor is félévi felmondással. Vita esetén az elnök,
               mint legokosabb, dönt. Most az ülést megnyitom. Felszólítom a tagot, hogy mondja el,
               mi baja a felpanaszoltakon kívül.</p>
            <p>Anna habozott. Ő rögtön lecsapott rá.</p>
            <p>- Szóval, van valami. Figyelmeztetem, hogy az őszinteség kötelező.</p>
            <p>- Jó, hát elmondom. Sok bajom van a fivéremmel. Nagyon búsulok miatta. Meghasonlott
               ember szegény és nem tudok pontosan beléje látni. Nem dolgozik, nincs kedve semmihez.
               Olyan társaságban mozog, amely nekem nagyon nem tetszik.</p>
            <p>- Miből él az a fiatalember?</p>
            <p>- Nem tudom. Most azt állítja, hogy lóversenyből él. Azt állítja, hogyha az ember
               ügyes, abból meg lehet élni. El is magyarázta, mit csinál. Besettenkedik az első
               helyre és megbízásokat gyűjt fogadásokra. Az állandó látogatók úgy ismerik, mint a
               rossz pénzt. Akik lusták odamenni a pénztárhoz, hogy tikettet váltsanak, odanyomnak a
               markába tíz pengőt, vagy húsz pengőt, hogy tegye rá erre, meg erre a lóra. Ő begyűjti
               a pénzt és nem teszi meg egyik lovat sem. Mikor a futam lement, megnézi az eredményt.
               A fogadók legtöbbje nem nyert. De akad olyan is, aki nyert. Azt ő kifizeti a
               vesztesek tétjéből. Mindig marad valamije.</p>
            <p>Tihamér elkomolyodott.</p>
            <p>- Anna, ennek fele sem tréfa. Ez kedélyesen hangzik, de komoly dolog. Én nem sokat
               értek a lóversenyhez, soha életemben még lóversenyen nem voltam, de leteszem az
               esküt, hogy ez csalás.</p>
            <p>- Az. Nem is került kevés elhatározásomba, hogy ezt elmondjam. De beleugrottam
               hirtelen fejjel, mikor most a bizalmamat kérte tőlem. Elmondtam. Ez a bánatom, a
               gondom, állandó rettegésem.</p>
            <p>- Mondjon el mindent róla. Miféle fiú ez, mit csinált eddig, hol van vele a baj?</p>
            <p>- Nem tudom, hol a baj. Ifjúságunk úgy telt el, hogy hetenként egyszer láttuk
               egymást. Ez körülbelül a teljes idegenséget jelenti. Külön nőttünk fel, otthonunk nem
               volt soha. Mikor én állásba jutottam, akkor kezdett dolgozni ő is. De semmi módon nem
               volt rábírható, hogy együtt lakjunk. Nemsokára elvesztette munkahelyét. Hosszú és
               kínos kilincselés után én szereztem neki másikat. Három hónapig járt oda, aztán
               kitették. Megint szereztem neki állást. Egy jó félesztendeig abban a hiszemben éltem,
               hogy végre benőtt a feje lágya, dolgozik. Valami véletlen folytán sürgősen kellett
               vele beszélnem. Elmentem a hivatalába. Ott elképedve tudtam meg, hogy már hónapok
               óta nem jár be. Magától kimaradt. Szemrehányást tettem neki, vállat vont és rámszólt,
               hogy ne beszéljek bele a dolgába, meg tud ő élni úgy, ahogy ő akar. Akkor férjhez
               mentem. Egy ideig el is jött hozzánk úgy havonta egyszer. Az uram meg is kedvelte,
               mert mellesleg szólva nagyon csinos és van benne valami természetes egyéni kedvesség,
               nem lehet neki ellentállni. De aztán eljött a perc, mikor az uram nagyon is tudott
               neki ellenállni. Tudtom nélkül felkereste az uramat és pénzt kért tőle. Az uram nem
               szívesen, de adott neki, nekem aztán igen kínos jelenetet csinált otthon. Akkor
               felkerestem és rimánkodva kértem, hogy ezt ne tegye többet. Megesküdött, hogy a pénzt
               pontosan visszafizeti és többet nem fordul az uramhoz. Meg is adta. De már egy hét
               múlva az uram nagyon felindultan jött haza: Jóska nála járt kölcsönkérni és
               öngyilkossággal fenyegetődzik. Adott neki huszonnégy órára. Jóska nem adta meg a
               pénzt. Az uram kitiltotta a házból. Olykor titokban találkoztam vele. Nem egyszer
               pénzért könyörgött. Nekem pedig nem volt magamnak sem. Anyagi dolgok miatt úgyis sok
               kínos percem volt otthon. Bujkáltam, kínlódtam, mikor az uram elutazott, nem ettem,
               úgy tudtam dugva adni neki valamit. Mikor most külön költöztem, megint kértem, hogy
               lakjunk együtt és kezdjen rendes életet, én majd vigyázok rá. De ő hallani sem akart
               erről. Összekerült egy nála idősebb asszonnyal, annál szobaúr. Az az asszony egy
               zsoké özvegye. Igy került lóversenytársaságba. Most mondja meg, mit csináljak vele,
               mikor önmagammal is elég a bajom?</p>
            <p>- De mi van ebben a fiatalemberben belül? Milyen természet?</p>
            <p>- Kedves és jó. De hozzám bizalmatlan. Abból a kevés alkalomból, mikor
               megnyilatkozott előttem, azt vettem észre, hogy a mi származásunkon töpreng. Éppen
               úgy, mint kamaszlány koromban én töprengtem. De én már túl vagyok rajta.
               Megszülettem, a világon vagyok, élnem kell, ennyi az egész. Ő azonban még mindig ott
               tart, hogy regényes történeteket eszel ki arról, kik voltak a szüleink. Imádja és
               átkozza ezeket a fantomokat, apánkat és anyánkat, akiket nem ismerünk és nem is
               ismerhetünk soha. Moziképeken, ponyvaregényekben előfordulnak olyan nyávogós
               romantikájú történetek, mikor az előkelő szülők, természetesen legalább is grófok és
               dúsgazdagok, harminc év múltán kinyomozzák a kitett gyermeket és felfedik ragyogó
               kilétöket. Engem bosszant az ilyesmi, őt módnélkül izgatja. Egyszer hosszasan
               beszéltem vele erről és megpróbáltam kijózanítani. Kegyetlenül szeme elé tartottam,
               hogy anyánk lehetett például valami szerencsétlenül járt szobalány, akinek a jómódú
               csábító a bajban odaadta a pénzt, csináljon vele, amit akar, de ő többet ne lássa se
               őt, se a porontyokat. Vagy lehetett fordítva: egy gazdag pallér lánya odadobta magát
               a csinos kocsisnak, a szülők pedig így rendezték a dolgot. Jóska ezt felháborodva
               hallgatta, ilyen felindultnak és szikrázóan haragosnak nem is láttam. Hosszú
               előadással felelt, lázasan, rapszódikusan, majdnem mint egy elmebajos: kifejtette,
               hogy ő érzi magában az előkelő egyéniséget, itt minden tévedés ki van zárva. Ő
               nagyúrnak született, s ezért nem ő felelős, hanem az előkelő szülők, akiket én ne
               merészeljek sértegetni. De rögtön utána ő maga kezdte becsmérelni kegyetlenségüket és
               hitvány gyávaságukat. Tudom, hogy mihelyt mágnást lát a lóversenyen, azonnal
               hasonlatosságokat fürkész arcvonásaiban. A lelkének ez a fele valósággal őrült.
               Különben kedves, nagyon vonzó, szelíd fiatalember, csak éppen dolgozni nem akar.
               Lássa, itt ezen a maga rajzán itt van a benzin és a szájvíz, amit vásárolni akartam.
               Azt hiszi, megvettem ezeket? Nem. Előbb vele találkoztam, azért nem is akartam, hogy
               maga velem jöjjön. Ő mind elszedte a pénzemet. Ha aggódom, kinevet: hiszen a
               tízszeresét fogja visszaadni, mikor egyszer a nagy coup, ahogy ő mondja, sikerül. Én
               pedig otthon megrezzenek, ha csengetnek, mert azt képzelem, hogy rendőr jön értem:
               siessek a fivérem miatt a főkapitányságra.</p>
            <p>- Anna, én szeretnék ezzel a fiatalemberrel beszélni.</p>
            <p>- Nem, az ki van zárva. Azt én nem engedem.</p>
            <p>- Tudom. Nem engedi, mert fél, hogy tőlem is kölcsönkér. Nagyobb baj ne legyen. Adok
               neki. Ez nem lényeges. Az a lényeges, hogy szeretném kikérdezni, szeretnék a lelkére
               beszélni, szeretném őt...</p>
            <p>- Nem, ne is folytassa. Most eljutottunk a maga pénzéhez. Titi, én gondokkal
               küszködő, magányos asszony vagyok, nekem roppant nehéz egy gazdag emberrel
               barátkozni. Az én anyagi függetlenségem nekem olyan fontos, mint a lélegzetvétel.
               Talán van ebben sok túlzás, esetleg, ahogy maga mondja, kicsinyesség, de ez már így
               van. Szívből örülök a maga barátságának, ezt őszintén mondom. Nagyon melegen
               gondolok magára. Kérem, ne rontsa el bennem ezt a melegséget. Ha észreveszem, hogy a
               hátam mögött közvetve akar pénzzel segíteni rajtam, én magával többet nem
               találkozhatom.</p>
            <p>Tihamér megkísérelte a beszélgetést könnyed hangra átvezetni.</p>
            <p>- Ne legyen csacsi. Ha én segítenék a maga fivérének, azt ő magának elmondaná? Nem
               tudná meg soha.</p>
            <p>- Talán nem. De akkor maga nem volna becsületes hozzám. Igérje meg, hogy ezt nem
               teszi. Higyje el, nagyon sokat segít rajtam már azzal is, ha így kiönthetem a
               lelkemet magának, mint most. Nem is képzeli, mennyire megkönnyebbültnek érzem magamat
               ebben a pillanatban. Megint kész vagyok a legkisebb csacsiságon is nevetni.</p>
            <p>Az asztalnál rongyos, öreg nénike jelent meg. Cipőfűzőt árult. Alázatos volt, riadt
               és bátortalan. Titi ránézett. Szeme villant egyet.</p>
            <p>- Nini, maga az, Rézi néni? Jó, hogy jön, nagyon fontos mondanivalóm van. Géza azt
               üzeni, hogy egy percet se késlekedjék, azonnal szaladjon és vegye meg a tengeri
               herkentyűt. Vegyen belőle legalább hat kilót, de piros legyen és nagyon porhanyós.
               Kilója egy ötven, az összesen kilenc pengő. Tessék. De azt mondja Géza, hogy roppant
               sürgős, egy percig se várjon, nagyon siessen. Itt a pénz, Isten áldja. Ne bámuljon,
               Rézi néni, vigye a pénzt, mert visszaveszem. Hamar, hamar.</p>
            <p>Az öregasszony meghökkenve pislogott, habozva elvette a kilenc pengőt, s mikor már
               nála volt a pénz, habozásból egyszerre villámgyors határozottságba ugrott át. Sarkon
               fordult és úgy sietett kifelé a kávéházból, ahogyan csak birták öreg lábai. Titi
               fortélyos derűvel nézett utána, Anna pedig ámulva kérdezte:</p>
            <p>- Ki volt ez? Mi ez?</p>
            <p>- Fogalmam sincs.</p>
            <p>- De ki az a Géza és miféle üzenet ez? Ki ez az öregasszony?</p>
            <p>- Ismétlem, hogy fogalmam sincs. Soha nem láttam. Halandzsát beszéltem neki. Most
               odakünt megy az utcán és meg van döbbenve. Biztosan siet haza, mert fél, hogy
               rájövök: nem ő Rézi néni és Géza üzenete nem neki szól, kiszaladok utána és elveszem
               tőle a kilenc pengőt. Amott siet, ni. Nézzen át a másik oldalra.</p>
            <p>Anna kíváncsian kipillantott. Az öreg mami már ott inalt a másik oldalon. Gyanakodva
               nézett vissza és megpillantotta az ablakból utána nézőket. Ekkor ért éppen
               utcasarokhoz. Egyet gondolt, futásnak eredt és befordult a mellékutcába. Menekült a
               kilenc pengővel. Annából kitört a nevetés.</p>
            <p>- Jaj, de borzasztó ember maga. Szegény, hogy szaladt az öreg csontjaival.</p>
            <p>De megint erőt vett rajta a nevetés. Titi boldogan nézte. Úgy találta, hogy kétszer
               olyan kedves az arca, mikor nevet. Vannak arcok, amelyeket a sors eleve derűre szánt,
               úgy teremtette őket, hogy a gond és a sírás idegen maradjon vonásaikhoz. Hogy a
               nevetésben találják meg igazi érvényességüket. És Titi, mialatt odaadással
               gyönyörködött benne, azt gondolta, hogy nem kilenc pengőt, hanem kilenc
               földkerekséget megér, ha ezt az arcot nevetésre lehet indítani.</p>
            
         </div>
         <div type="chapter">
            <head>VIII.</head>
            <p>Egyik este tizenegy óra tájban ment haza Pethőéktől, ahol elég mulatságos vacsorán
               vett részt. A vacsora mulatságos voltát csak ő szolgáltatta, szabadjára eresztette
               tréfálkozó kedvét, jócskán ivott a whiskyből s mivel már megszokta, hogy ennél a
               háznál az úgynevezett erős viccek elég messzi határáig elmehet, nem nagyon
               türtőztette magát. De a társaság mégis korán feloszlott, mert egyik vendéghölgy
               hirtelen vakbélrohamot kapott, le kellett vinni orvoshoz a városba. Tizenegyre járt,
               mikor kinyitotta szobája ajtaját. Pillantása az Yvonne ajtajára esett és meglepetve
               látta, hogy az ajtó feltűnő lassúsággal nyílik. Ő beugrott a saját ajtaján, de pár
               pillanat múlva óvatosan visszakémlelt a folyosóra. S meglátta Yvonnetól lopva távozni
               Récsey Gidát, azt a vívóbajnokot, aki Yvonne szerint olyan remekül tudott cigányozni.
               A bajnok gyors léptekkel surrant a főlépcső felé és nemsokára eltűnt.</p>
            <p>Ő bement a szobájába és jókedvűen gondolt Yvonne ellenmérgére. Kicsit sajgott ugyan
               hiúságának a dolog, de ezt elhessegette magától. A bő ital is segített, hogy hamar
               elaludjék. Mikor arcát a párnába fészkelte, Annára gondolt, mint ilyenkor mindig és
               apró mókákon törte a fejét, amelyekkel Annát a legközelebbi találkozáskor
               megnevettesse. Yvonnet olybá vette, mint aki kilépett az életéből.</p>
            <p>És harmadnap levelet kapott Yvonnetól. Szálkás betűset, lila tintával írottat. Ennek
               nem volt megszólítása. «Az ellenméreg nem használ. C’est plus fort que moi. Várlak...
               Ma, holnap, vagy akármikor.» Hiányzott az aláírás is. Ez a levél alaposan
               felborította kedélyét, felszisszent, mikor elolvasta és kezével belecsapott a
               levegőbe. Aztán tünődni kezdett. Úgy látszik, Yvonne komolyan beleszeretett. De
               vajjon képes ez a nő ilyen komoly érzésre? Erre nem tudott válaszolni. Semmi
               gyakorlata, semmi tapasztalata nem volt az ilyen magasrangú félvilági hölgyek
               dolgában, a nőket egyáltalában nem ismerte. Csak annyit tudott, hogy Yvonne nagyon
               szép és kívánatos nő. Azonfelül most egyszerre kaján bosszúvágyat keltett benne a
               levél, olyat, amilyenre szerelmi alsórendűségének érzetében eddig nem mert gondolni:
               az a helyzet kínálkozott most hajdani megcsúfoltatásának elégtételéül, hogy ő már nem
               szereti Yvonnet, de az szereti őt. Eszébe jutott, hogy mikor tíz évvel ezelőtt
               menyasszonya megszökött, szerette bánatában azt a régi nótát dúdolgatni, hogy
               «Megérem én azt az időt, sírva mégy el kapum előtt». Ime, ez az idő kezd elérkezni.
               Melle kárörvendően kitágult, mikor arra gondolt, hogy Yvonnet most a szerelem kínjai
               marcangolják, ha nem is annyira, mint akkor régen őt, de legalább olyanformaképpen.
               Mit csináljon tehát? Kopogtasson este tizenegy tájban azon az ajtón? Igyekezett
               képzeletével ösztökélni étvágyát és elképzelte, hogy mikor majd benyit, ott fog állni
               Yvonne, délceg termetén egy szál pongyolával. De ugyanakkor valami rejtett émelygés
               is elfogta: az állítólag szerelmes nő egy előkelő úr barátnője, akit most csalt meg
               vele, s napokon belül mindkettőjüket megcsalta egy harmadikkal. De hátha ő maga is
               megundorodott ettől az élettől és most ráeszmélvén hajdani szerelme feltámadására,
               ebben a szerelemben meg akar tisztulni? Miért ne volna ez lehetséges? Mégis csak meg
               fogja nyitni ma este azt a kilincset. Vagy ha nem ma, hát holnap. Addig még lehet
               gondolkozni.</p>
            <p>Nem tudta, hányadán áll; hiú módon igyekezett örvendeni szerelmi sikerének, de
               ugyanakkor lelkiismeretében vonakodva hánykolódott valami, aminek nem tudott nevet
               adni. Ha Annára gondolt, most haragudott rá. Kissé rá is tolta a felelősséget. Ha
               Anna elfogadná őszinte rajongását, minden másképpen volna. Hiszen nem kellene, hogy
               meghallgassa, nem kellene, hogy rögtön hozzá jöjjön feleségül, csak annyit mondana,
               hogy majd talán, egyszer, várjunk. Akkor ez a halavány remény is egyszeriben
               eltiltaná a világ összes Yvonnejaitól. De így miért ne? Kiki úgy szórakozik az
               életben, ahogy tud. Végeredményben szerelmes levelet kapott egy híres szép nőtől és
               ettől zavartan, kelletlenül haragudott Yvonnera, Annára és önmagára is.</p>
            <p>Délben Pethőékhez csatlakozott a Hullámban. Ott voltak a Jósika-fiúk is, az orosz
               gróf is egykedvűen szaladgált cigarettáért és ujságért, Daisy nagy hűhóval fogadta,
               fontos embernek kezelte és a két báró előtt szemmelláthatólag dicsekedett vele.
               Mindenekelőtt elmondatott vele két malac anekdotát, amely a Jósikáknak roppantul
               tetszett. Aztán váratlanul így szólt:</p>
            <p>- Képzelje, Titi, megismerkedtem D’Aubigny grófnéval, a maga volt
               menyasszonyával.</p>
            <p>- Ne mondja, - ámult Titi - hogyan kerültek maguk össze?</p>
            <p>- A papánál járt tegnap délután valami üzleti ügyben. Én éppen odahaza tartózkodtam
               akkor, s a papa behozta hozzám, mert tudta, hogy engem az ilyen nők roppantul
               érdekelnek.</p>
            <p>- Mit ért «ilyen nők» alatt?</p>
            <p>- Azt, hogy nagyon szép, előkelő, külföldön él, és nincsenek előítéletei.</p>
            <p>- Ez mind megfelel a valóságnak. Nos? Hogyan tetszett?</p>
            <p>- Nagyon. Remek francia, úgy tud, mint maga. Nagyszerűen összebarátkoztunk. Mi ez,
               Titi? Látom az arcán, hogy ezt furcsálja. Hát nekem sincsenek előítéleteim. Hogy
               D’Aubigny grófné mit csinál a magánéletben, bezárt ajtók mögött, ahhoz nekem semmi
               közöm. Megjegyzem, magát is emlegettük.</p>
            <p>- És mit mondtak rólam? Erre nagyon kíváncsi vagyok.</p>
            <p>- Versenyt magasztaltuk. Roppant kedvesen beszélt magáról, de őszintén szólva elég
               felületesen. Már az ajtókilincsen tartotta a kezét, mikor én véletlenül tettem
               valami megjegyzést a maga nábobságáról. Erre megállt és érdeklődni kezdett a maga
               öröksége iránt. Megmondtam, hogy maga gazdag ember és súlyos százezrei vannak. Erre
               teljesen eleresztette a kilincset, visszajött, leült és még egy félóráig maradt.
               Erősen faggatta a papát, de a papa csak nevetett és folyton az ügyvédi titoktartásra
               hivatkozott. De én beszéltem... Titi, figyelmeztetem, hogy volt menyasszonya záros
               határidőn belül magába fog szeretni.</p>
            <p>Mindnyájan nevettek. A Jósika-fiúk is. Maga Titi is részt vett a derültségben és
               tessék-lássék szerénykedett: ó dehogy, ennek a dolognak már tíz esztendeje vége. De
               azonnal megértette az Yvonne levelét.</p>
            <p>- Mi az, maga fázik? - kérdezte Pethőné.</p>
            <p>- Dehogy fázom ebben a hőségben. Miért?</p>
            <p>- Mert úgy összerázkódott.</p>
            <p>- Ja? Csak csuklottam.</p>
            <p>De nem csuklott, csakugyan összerázkódott. Hirtelen megborzadt volt jegyesétől.
               Tudta, hogy ez az a pillanat, mikor Steuerwasser Róza, az ifjúság viharos szerelme, a
               magas régiókba illant színes emlék, a nagy érzés, végleg és örökre kilépett a
               lelkéből. Nem is kilépett, kizuhant, mint a repülőgép csapóajtaján kihullott tárgy.
               Felháborodva gondolt még valami olyasfélét, hogy oda kellene lépni valahol az Yvonne
               asztalához és odavetni néhány százast, aztán köszönés nélkül továbbmenni. De aztán
               rájött, hogy ezt nem maga találta ki, hanem kisvárosi színházi előadáson látta a
               Kaméliás hölgy című darabban. Vállat vont és a társalgásra kezdett figyelni. Yvonne
               nem volt többé.</p>
            <p>Ezen a napon kapta meg a szabótól kétsoros szmokingját. Ezt jelölte meg
               legsürgősebbnek. Délután hozták, s ő alig várta az estét, hogy felvehesse. Társasága
               nem volt ugyan hozzá, mert Pethőékkel únt olyan sokat együtt lenni. De nem is
               törődött vele, csak a ruhának örült. Soká nézte magát a tükörben és lelkesen meg volt
               elégedve. Aki a tükörből gondosan vizsgáló szemmel visszatekintett rá, azt a
               legszigorúbb bírálattal is elegáns embernek nevezhette. Fél kilenckor taxiba ült és
               elvitette magát a Kis Royalba. Itt kényelmesen elhelyezkedett, jó messze a cigánytól,
               jóízűen megvacsorázott, könnyű bort hozatott hozzá és parádi vizet. Üldögélt a
               szmokingban és nézegette a közönséget. Remekül érezte magát. Már nem haragudott
               Annára. Maga elé nézett, belegondolta Annát cigarettája füstjébe és a cigányzene
               cimbalomfutamaiba. Tizenegy óra tájt eszébe jutott, hogy még el kellene mennie
               valahová, megmutatni az emberiségnek a szmokingot. A mulatókat nem igen ismerte még
               és valami vidéki elfogódottság visszatartotta attól, hogy ismeretlen helyre állítson
               be. Elvitette magát a szigeti bárba. Hátradőlt a nyitott kocsi ülésén, kényelmesen
               szétterpesztette két karját, lábát egymásra vetette és mint kényúr gyönyörködött a
               város fényeiben. Valami még külön nagy örömre is késztette: mikor befordult a
               Margithídra, a Dunán sötétlő hajótestek egyikén lila lámpát látott. Olyan színe volt
               ennek a fénynek, amilyent egyébként semmi nyilvános világítási jelzésnél nem látott
               eddig. A vasúti, kirakati, útkeresztezési lámpák kékek, pirosak, zöldek, vagy sárgák.
               De ez lila volt, valami elragadóan szelíd és meleg ibolyaszín, amilyent némely vegyi
               kísérletnél lehet látni. A folyam vastag és langyos sötétjében ez a lila fény, a
               magva körül úszó színsejtelemmel olyan volt, mint egy fájdalmasan édes hang a
               némaságban, egyetlen titokzatos hang, amelyet kísértet ujja billentett meg egy
               lakatlan szalón zongoráján. Vagy olyan volt, mint Anna. Kedves, meleg, egyszerű
               szelídségében titokzatos, pompás és elérhetetlen. Már a szigeten suhant a kocsi,
               mikor még mindig behúnyva tartotta szemét, hogy ezt az elbűvölő lilát tovább
               láthassa.</p>
            <p>Jó sokan voltak a helyiségben, a szaxofon torkaszakadtából nyekergett és óbégatott,
               sűrűn zsúfolt párok csoszogtak a mesterséges sötétben. Whiskyt rendelt, sok jeget
               tétetett belé és mohón hajtotta fel az első pohár felét. A tánc után kivilágosodott.
               Csupa érdekes nő ült jobbról, balról, mindenfelől. Tétován nézegette őket. Egyszer
               csak a pincér riasztotta fel.</p>
            <p>- A kegyelmes úr kéreti, szíveskedjék átülni hozzá.</p>
            <p>Tekintete követte a pincér által jelzett irányt s mindjárt megpillantotta Bandrowski
               grófot, a lengyel követet. Szíve megdobbant a kitüntetéstől. Fogta poharát és
               csetelve-botolva igyekezett előre jutni a tolongók között, mert a tánc megint
               elkezdődött s a homályban a táncolók nem látták, hogy nagy üggyel-bajjal poharat
               cipel. Végre odaért a grófhoz.</p>
            <p>- Üljön ide, kedves barátom, ha nincs jobb dolga. Nem vár társaságot?</p>
            <p>- Nem várok senkit.</p>
            <p>- Az kitűnő. Nagyon megörültem, mikor megláttam, meg van mentve az estém. Képzelje,
               mi történt velem. Van itt Budapesten egy család, bizonyos Monsieur de Dömsödy.
               Felsőházi tag. Talán ismeri.</p>
            <p>- A nevét sokszor olvastam az ujságban. Nagy revíziós ember.</p>
            <p>- Ez az. Nos, Dömsödyék ma estére meghívtak vacsorára. Szépen felöltözködtem és
               elmentem. A szobalány azzal fogadott, hogy nincsenek otthon, elmentek színházba.
               Hallott ilyet? Elfelejtették a saját vacsorájukat. Mit tehettem, elmentem a
               Dunapalotába vacsorázni. Felkértem telefonon Yvonnet, hátha kedve van gyorsan
               felöltözködni és velem tartani, de neki nagyon fáj a feje. Aztán idejöttem és éppen
               azon gondolkoztam, hogy elmegyek haza, mikor megláttam magát. Most már szívesen
               maradok.</p>
            <p>- Nagyon kedves. Igazán örülök a találkozásnak.</p>
            <p>- Yvonnet mikor látta?</p>
            <p>- Mostanában nem igen látom. Elég sok szaladgálnivalóm van.</p>
            <p>- Egyszer majd összebeszélünk, ha kedve van és csinálunk valami mulatságos
               programmot. Hanem ahhoz a kis rajzhoz szívből gratulálok. Ezen kellett volna
               kezdenem. Maga nagyon tehetséges ember, kedves barátom. Mit nevet?</p>
            <p>- A saját butaságomon. Képtelen vagyok megtalálni a hangot, hogyan viselkedjem, ha
               szemtől szembe megdícsérnek.</p>
            <p>- Az nem is könnyű. Egyike a legnehezebb helyzeteknek a világon. Az amerikai nőknek
               mindenesetre van ezen a téren egy elég ügyes találmányuk. Ha az ember megdícséri a
               hajukat, vagy az estélyi ruhájukat, azt felelik rá: «köszönöm szépen, mondja ezt még
               többször és sokáig». Hát én mondom is. A rajz remek kis munka. Igazi humor van benne
               és igazi jellemző erő. Magának komolyan kellene ezzel a mesterséggel foglalkoznia.
               Yvonne azt mondja, hogy maga ezt nem veszi elég komolyan.</p>
            <p>Titi türelmetlenül vállat vont. Rendszerint idegessé tette, ha lustaságára és
               felelőtlenségére figyelmeztették. De aztán bocsánatkérően elmosolyodott.</p>
            <p>- Még nem tanultam meg az amerikai nők receptjét. Beszéljünk másról, excellence.
               Sajnos, hangosan kell beszélni, mert az ember saját szavát sem hallja ebben a
               zenebonában.</p>
            <p>- Igen, ez is amerikai. Mikor kint szolgáltam Washingtonban, eléggé szétnéztem ott.
               Furcsa nép és kedves. Maguk magyarok szeretik hangoztatni, hogy kevert fajta. Mi ez a
               kevertség az amerikaihoz képest? Itt Magyarországon néhány fehér faj keveredett az
               eredeti turáni elemmel. Az egész, de inkább csak itt a fővárosban, meg van sózva
               némi zsidósággal. Amerika egy kicsit más. A newyorki utcán minden harmadik ember
               zsidó származású, lengyelül nem ajánlatos hangosan beszélni, mert minden hetedik
               ember lengyel, de ez semmi: indián, japáni, néger keveredés van az arcokon. A
               keveredés friss. Az emberek egyénenként minden hájjal meg vannak kenve, mert a
               képtelenül fuldokló versenyben különben elvesznének, de az egész összevéve, mint
               nemzet, még gyermek. S a nemzet a gyermek sajátságait is mutatja. Naiv és elsődleges
               fogalmakban gondolkozik, imádja a fény és a hang egészen kezdetleges hatásait. Innen
               van a Broadwayn a fényreklámok őrjöngése, amelynek sehol a világon nem találni
               párját. Európai ember befúrja a párnába a szemét tőle, mert nem lehet elviselni. És
               innen van a lárma tomboló szeretete. Ezért tette magáévá Amerika a négerek barbár
               zenéjét. Mindegy, hogy szépen szól-e, csak nagyon ritmikus legyen, mert mellesleg
               megjegyezve, a ritmus ősi és állati ösztön, és mennél jobban ordítson, süvítsen,
               csörömpöljön, nyávogjon. Ez a jazz, amit itt hallunk, polgári gyerekjáték ahhoz
               képest, amit igazi néger lokálban hall az ember. Gyermekek a dühöngők konyháján.
               Tombolnak szabadjára eresztett jókedvökben és szemök csillog, ha mennél nagyobbat
               szól. Csecsemők. De ciklopsz-csecsemők. Még nem volt Amerikában, úgy-e? Ja igen,
               hiszen a multkor említette, hogy még nem utazott sokat.</p>
            <p>- Semmit nem utaztam és most az szaladt át a fejemen, milyen érdekes lehet
               diplomatának lenni. A gróf úr sok helyen szolgált már szerte a világban?</p>
            <p>- Aránylag nem sok helyen, Rómában kezdtem, onnan Hollandiába helyeztek, onnan
               Amerikába, onnan Párisba és most itt vagyok. Azt mondhatom, hogy ez a legkellemesebb
               állomásom. Ilyen város több a világon nincs. Ha egy diplomata kollégámat elhelyezik
               innen, az utolsó dinék gyászünnepélyek sorozatát jelentik.</p>
            <p>- Bocsánat, ha visszatérek Amerikára: hogyan áll ott a művészet?</p>
            <p>- Vegyesen. Az irodalom elsőrangú, ma alighanem az első a világon. A színház
               nagyszerű. Kísértésben vagyok azt mondani, hogy jobb, mint a mienk. Láttam ott néger
               darabot, néger színészekkel, azt hiszem, az orosz balett után ez a legnagyobb
               színházi benyomásom. Muzsikájuk nem igen van, a mienket importálják, de közönségük
               nagyszerű van hozzá. A festészet közepes. Magát persze a grafika érdekli. Nem éppen
               rossz, de még nem találta meg magát. A humoruk azonban páratlan. Figyelmébe ajánlom a
               New Yorker című hetilapot. Számomra az a humor teteje. Annak már van amerikai egyéni
               íze. A torzképrajzolók nagyon ügyesek, de mesterségbeli tudásuknál több az a humor,
               amely nem az ő érdemök, hanem az egész fajtáé. Jó kedvök van és szívből tudnak
               kacagni. Ne felejtse el a lap nevét: New Yorker. Bár mellette meg kell nézni egy
               másikat is, amely most kezd a nyakára nőni, azt Esquirenek hívják. Nálam otthon mind
               a kettőből van egy csomó, majd átlapozhatja, ha egyszer megtisztel.</p>
            <p>Titi elpirult a doblármás, fülledt, lüktető sötétben. Ha ma egy fél éve valaki azt
               mondta volna neki, hogy egy grófi diplomata Budapesten meghívást fog neki kilátásba
               helyezni, azt bolondnak nézte volna.</p>
            <p>- Előre köszönöm. Vissza is fogok élni a türelmével. Ha karrikatúrát látok, el vagyok
               veszve. Úgy születtem, hogy ne az érdekeljen, ami érdekes, hanem az, ami furcsa. Néha
               úgy érzem, hogy az érdeklődésem nyomorék, mintha testi hibája volna. Hivatásom
               szerint tanultam művészettörténetet és az volna a kötelességem, hogy mindennél jobban
               imádjam azt a szépet. Szeretem is, nem mondom. De nem lehet rajta nevetni. Vagy
               erőszakosan is megkeresem benne azt, amire nevethetek. Olyan helyeken látok humort,
               ahol rajtam kívül talán senki más.</p>
            <p>- Ez érdekel. Mondjon példát.</p>
            <p>- Például Toledóban van Greco híres képe, az Orgaz gróf temetése. Ezt bárki is aligha
               nevezné humorosnak. Greco a sír körül álló embercsoportba belefestette a fiát. Vagy
               nem is a fiát, hanem a fia iránt való szeretetét. Az én számomra ettől kacag az egész
               kép. És nem is csupán kacagás van benne, hanem valami mélabús, kedves megindultság
               is, ami együtt jár a nagy szeretettel. Más talán nem így fogja fel a humor fogalmát,
               én magamnak így szerkesztettem meg. A humorban van valami fonák, tehát van benne
               valami fájdalmas elem is...</p>
            <p>- Teljesen egyetértünk, kedvesem. Figyelmeztetem Molière mondására: «Azért nevetek,
               mert ha nem nevetnék, sírnom kellene».</p>
            <p>- Igazán? Molière mondta? Ezt nem ismertem és nagyon köszönöm. Vagy egy másik
               példát...</p>
            <p>Itt a fejtegetés félbeszakadt, mert az érdeklődve hallgató követnek valaki
               megérintette a vállát. Mindketten odapillantottak s a követ azonnal fel is
               állott.</p>
            <p>- Maguk engem teljesen elfelejtettek ma este, - mondta annak a szép asszonynak, aki a
               tánc világos szünetében megállt asztaluk mellett egy egész társasággal.</p>
            <p>- Hogy-hogy elfelejtettük, - csicseregte a hölgy elég jó francia nyelven - dehogy
               felejtettük, holnapra okvetlen elvárjuk.</p>
            <p>- Holnapra? Hiszen ma estére hívtak vacsorázni.</p>
            <p>- Tévedés, kedves gróf, ma péntek este van, csak nem fogom böjtös napra
               invitálni.</p>
            <p>- Péntek? Hát ma nem szombat van?</p>
            <p>A követ saját homlokára csapott és elmosolyodott.</p>
            <p>- Öregszem. A titkárom délután külön figyelmeztetett, hogy péntek van és a futár
               indul Varsóba. Én pedig nyolckor a legnagyobb lelki nyugalommal elkezdtem öltözködni
               azzal, hogy szombat van. Jártam is maguknál, de senkit sem találtam otthon és nagyon
               elkeseredtem, hogy egy ilyen szép asszony számára «elhanyagolható mennyiség» vagyok.
               A fő az, hogy mégis összekerültünk. Bon soir, bon soir.</p>
            <p>A köszönés három másik jövevénynek szólott, nyilván két házaspárból állott a
               társaság.</p>
            <p>- Nem akarnak nálam leülni?</p>
            <p>- Köszönjük, foglalt asztalunk van. De legyen nekünk szerencsénk.</p>
            <p>- Nagyon szívesen. Engedjék meg, hogy bemutassam kedves barátomat, monsieur
               Balogot.</p>
            <p>Titi kezelt kétszer és kezet csókolt kétszer. A következő percben már nagyobb
               asztalnál ültek, hatosban. A követ került a két hölgy közé, Titi az egyik hölgy
               mellé. De még helyet sem foglalhatott, a két férj táncra kérten váltott
               feleségeket.</p>
            <p>- A humorról szóló beszélgetést okvetlen folytatjuk, - mondta a gróf - mert nagyon
               érdekel. Most elmagyarázom, kikkel ülünk. A felsőházi tag Dömsödy, arról tudja, hogy
               ki. Van egy Pro Polonia kultúrszövetség, annak az elnöke. Általában rendkívül sok
               mindennek az elnöke. Felesége, aki bejövetelkor megszólított, igen csinos, mint
               látja, társaságbeli, neve Mica, nagy flört, majd megismeri. A másik úr Bolmánszky
               Elemér, képviselő, alelnök abban az evezősegyletben, ahol Dömsödy szintén elnök. A
               felesége Hauser-lány, egy építővállalkozó gyermeke.</p>
            <p>- Gróf úr így ismer mindenkit? Bámulatos.</p>
            <p>- Dehogy bámulatos. Az úgynevezett társaságot ismerni kell, ez természetes. Még azt
               is meg tudom magának mondani, hogy miért jöttek éppen ide. Nézzen feltűnés nélkül a
               bejárat melletti asztalhoz. Ott ül egy kis molett, fekete hölgy.</p>
            <p>- Látom. Nagyon szép szeme van és rossz bokája.</p>
            <p>- Ez az. A neve Gyöngyös Terka. Színésznő. Akivel ül, az egy fiatal hírlapíró és
               szerelmes belé. Gyöngyös Terkának most nincs szerződése, mert a mi Bolmánszky
               barátunk nem engedi játszani.</p>
            <p>- De hiszen ez a Gyöngyös Terka egy Pethő nevű ügyvéd barátnője.</p>
            <p>- Pontosan. Hiszen maga is tud egyetmást, úgy látom. Nos, amit maga tud, azt más is
               tudja, egész Budapesten csak egyetlenegy ember nem tudja, ez a Bolmánszky.
               Bolmánszkyt Pethő is tudja, de azt nem zavarja, mert így jutányosabb a dolog.
               Bolmánszky erőszakosan mindig odacipeli a társaságát, ahol Gyöngyös Terka ül. Később
               majd nagy meglepetéssel észre fogja venni, hogy a művésznő is itt van és táncolni fog
               vele. Maga pedig, kedves barátom, Dömsödy Micával fog táncolni.</p>
            <p>- Nem vagyok táncos, gróf úr. Még sohasem táncoltam életemben.</p>
            <p>- Most fog, kedvesem. Maga még nem tudja, de én már tudom, hogy fog.</p>
            <p>A tánc végetért, a házaspárok visszajöttek az asztalhoz. Megindult a beszélgetés, a
               társaság pezsgőt ivott, Titi és a követ a whiskynél maradtak. Az Operaházról folyt a
               beszéd, a két házaspár ott töltötte volt a színházi estét. Felsőbbségesen szidták az
               előadást, mígnem a követ finoman és szőrmentén az Opera pártjára állott. Idegen
               létére élénken dícsérte az előadásokat, amelyeknek gyakori látogatója volt. Elég volt
               egy-két mondat: a magyarok hamar pártállást változtattak, mentségeket kerestek az
               imént felhánytorgatott hibákra és végül egyhangúlag magasztalták, amit az imént még
               kárhoztattak. Titi nem vett részt a beszélgetésben, szerényen hallgatott. Figyelte a
               jelenlévőket. Dömsödy nagy darab ember volt s azok közé tartozott, akiknek
               menthetetlenül erős hangot adott a sors: ha suttognak is, elhallatszik az ötödik
               asztalig. Símára borotvált, igen széles arca még a homályban is világított, mint a
               hold, húsos, hatalmas keze mészárosokra emlékeztetett s ha az asztalra tette, még az
               is fehérlett a homályban. Bolmánszky igen szabályos vonású ember volt, egyenesen
               szép fiúnak lehetett mondani, olyan filmszínészre hasonlított, aki főszolgabírót
               játszik és kissé túlozza azt a nógrádiból és szögediből összerakott műtájszólást,
               amelyet az országban sehol sem beszélnek, csak a filmeken. Még a bajsza is azt a
               benyomást tette, mintha ragasztva volna. Titi keresgélte magában, hogy hol látta már
               helyén ezt az embertípust, de eleinte nem jött rá. Csak rémlett neki, hogy valami
               formaruhát kell ráképzelni igazi szerepéhez. Kisvártatva meg is találta: az ilyen
               délceg és igen csinos vármegyei hajdút szokta kiválasztani a főispán, hogy
               díszmagyaros parádékon feszítsen mellette. Felesége kitűnő termetű, de csúnyaarcú
               asszony volt, nyúlhoz hasonlított, egy csomóba csücsörített szája együtt mozog az
               orrával, mintha folyton majszolna és szimatolna ugyanazzal az arcmozgással. A
               legfeltűnőbb jelenségnek kétségkívül Dömsödynét kellett mondani köztük. Ennek olyan
               volt a csinossága, mintha Bolmánszky partneréül szánták volna azon a bizonyos filmen.
               Középtermetű alakja egyszerre volt dundi módon telt és feltűnően karcsú... Nem volt
               túlzás darázsderekúnak mondani: jó vonalban gömbölyödő vállát, telt keblét mintha
               vékony kocsány kapcsolta volna omlatag törzséhez. A feje valószínűtlen fej volt,
               szépsége ahhoz a Hungáriához hasonlított, akit harmadrendű falragasztervezők
               álmodnak ilyen szabályosra és színesre. Szénfekete hajához szénfekete szempárt és
               harsogó egészségű, piros arcszínt hordott, amelyről mindenki megesküdhetett, hogy nem
               kendőzött, hanem természetes.</p>
            <p>- Maga nem jár az Operába? - kérdezte Titit magyarul, mert a kérdést csendesebbre
               fogta és csak hozzá intézte.</p>
            <p>- Majd talán járok. Eddig vidéken éltem, most költözködtem fel.</p>
            <p>- Kicsoda maga? Nincs butább dolog, mint ez a feszes bemutatkozás. Míg az ember nem
               tud egyet-mást, lehetetlen beszélgetni. Nos?</p>
            <p>- Kérem, boldogan. Rajztanár voltam eddig, de ezentúl élni akarok. Ezért költöztem
               fel Pestre. Nőtlen vagyok, különösebb szenvedélyem nincs. És azt hiszem, hogy egyéb
               mondanivaló nincs is rólam.</p>
            <p>Érezte, hogy az asszony szeme mustrálóan és erős figyelemmel vesz mértéket róla.
               Ebben a pillanatban Bolmánszky élénken megszólalt:</p>
            <p>- Nini, nézzétek csak, ki van itt, becsületszavamra, a kis Gyöngyös Terka.</p>
            <p>Mind odanéztek és mint a cinkosok, udvariasan csodálkoztak. Bolmánszky a feleségéhez
               fordult.</p>
            <p>- Megbocsátasz, angyalom, de ezt a kislányt muszáj megtáncoltatnom.</p>
            <p>Aztán a többiekhez fordult magyarázóan, mialatt felállott.</p>
            <p>- Ilyen a szegény képviselő élete. Az apja főkortesem. Ha nem táncoltatom meg a
               lányát, átmegy az ellenzékbe.</p>
            <p>Mialatt elindult a művésznőhöz, Dömsödyné Titihez fordult.</p>
            <p>- Na jöjjön, táncoltasson meg.</p>
            <p>- Borzasztóan restellem, bocsánatot kérek, de nem vagyok táncos. Még életemben soha
               nem táncoltam.</p>
            <p>- Ne mondja. Hát most el fogja veszteni az ártatlanságát, fiam. Na, gyerünk.</p>
            <p>- Bocsásson meg, de szavamra mondom, hogy nem tudok táncolni.</p>
            <p>- Ugyan, lárifári. Nézze ezeknek a lábát. Egymás elé teszik, ennyi az egész. Ezt maga
               is tudja. Na, egy-kettő.</p>
            <p>- Én nem bánom. De botrány lesz.</p>
            <p>A szépasszony már állott.</p>
            <p>- Nem lesz botrány. Csak bízza rám magát, majd én vezetem.</p>
            <p>Titi félszegen felállott. Csak kettőt kellett oldalt lépniök, már benne voltak a
               kicsiny, de zsúfolt tömegben. Az asszony megfogta a Titi két kezét és magához
               igazította. Az egyik kéz a puha és kellemes kis női kezet fogta, a másik kéz izgatott
               és boldog megdöbbenéssel érezte a habkönnyű nyári szöveten keresztül a telten feszülő
               termetet.</p>
            <p>- Csak fogjon erősen, ne sajnáljon.</p>
            <p>- Nem merem, - nevetett ő önmagán.</p>
            <p>- Merjen. Gyáva népnek nincs hazája. És ne féljen, hogy a lábamra lép. Amíg nem fél,
               nem lép rá. Egész nyugodtan. Gyerünk.</p>
            <p>Titi behúnyta a szemét. Arra gondolt, hogy nagyot nem zuhanhat, mert a táncosok
               sűrűje lábon tartja, akármerre dől. De a dolog csodálatosképpen ment valahogy.
               Ügyetlenül ugyan, de ment. Érezte, hogy a ritmus csakugyan valami olyan ösztön, amely
               nem függ megszerzett ismerettől, vagy egyáltalán az értelemtől. Csetelve-botolva
               igyekvő lába nem őt kérdezte, hanem a muzsikát. S lába és a muzsika jobban meg is
               értették egymást, mint lába és ő. Dömsödyné olyan biztosan és határozottan vezette,
               hogy másképpen nem is mozoghatott, mint ahogy mozgott. Egyetlenegy szó el nem
               hangzott ebben a táncleckében, az asszony akarata és a zene együttvéve elegendő volt
               ahhoz, hogy lába óvatosan és félénken érteni kezdje a dolgot, neki pedig annyi dolga
               maradjon, hogy csodálkozzék. És pár perc mulva már meg merte osztani figyelmét
               vakmerő vállalkozása és táncosnője között. Ott volt a feltűnően szép asszony egészen
               közel hozzá, úgyszólván kezeügyében, arca ott úszott az Innocent-festményű arc
               mellett abban a forró tengerben, amely az ütemesen sikoltozó zenéből, a fojtott
               homályból és a zsúfolt táncolók villamos melegítésű közelségéből adódott össze.</p>
            <p>- Mondja, maga olyan festőféle?</p>
            <p>- Olyasmi. De csak majdnem.</p>
            <p>- Akkor mondja meg, hogy jó-e a ruhám.</p>
            <p>- Kitűnő, amennyire én értek hozzá. Ezeket a virágos szöveteket nagyon szeretem.
               Hogyan is hívják ezt a kelmét? Emprimé, igen. Jónak találom a színötletet, ezt a
               kék-fehér tarkaságot és benne ezeket a ravaszul belegondolt, alig látható borsózöld
               pontokat.</p>
            <p>- Maga lát a sötétben, vagy ennyire megnézte a ruhámat?</p>
            <p>- Nem látok a sötétben és nem is értem rá megnézni, de önkéntelenül láttam és a
               szememben maradt. Most elég rá visszagondolnom és az emlékezetemben figyelmesen
               megnézni. Hopp, most mégis rátapostam a lábára, ezer bocsánat.</p>
            <p>- Oda se neki. Ez semmi, csak tovább. Egészen jól megy. Az én szemem nem csal, maga
               jól fog táncolni. És mondja, most nem folytatja a mesterségét?</p>
            <p>- De folytatom. Háztulajdonos vagyok.</p>
            <p>- Hát nem művész?</p>
            <p>- Sajnos, nem vagyok igazi művész. Viszont igazi háztulajdonos vagyok. Ezt a
               mesterséget folytatom most Pesten, vagyis nem csinálok semmit.</p>
            <p>- Nincs semmi dolga?</p>
            <p>- A világon semmi.</p>
            <p>- Ez már beszéd. Magát mutogatni kellene beléptidíjért. Mert mindig csak olyan
               emberekkel találkozom, akik nem érnek rá semmire. Mindenki folyton el van foglalva. A
               magamfajta asszony nem is tudja, hogy voltaképpen minek van a világon. Lépjen bátran
               nagyobbakat, hosszút és keskenyet lépjen. Ez az, nagyon helyes. Szóval minek vagyok
               én a világon? Az uram reggel elmegy és este rendesen telefonál, hogy csak menjek
               előre, ő egy kicsit késni fog. Akivel délután szeretnék elmenni a Zserbóba, annak
               választmányi ülése van. Akit fel akarok hívni, az nem jöhet a telefonhoz, mert bent
               van a kegyelmes úrnál és referál. Akivel szeretnék elmenni a fedett uszodába, annak
               tárgyalása van külföldiekkel. Maguk, férfiak, roppant unalmasak. Múlnak a napok és a
               hetek és az ember folyton egyedül van.</p>
            <p>- Maga egyedül van?</p>
            <p>Dömsödyné félig lehúnyta a szemét és egész más hangon, halkan súgta maga elé:</p>
            <p>- Kimondhatatlan egyedül vagyok.</p>
            <p>Erre egészen biztosan kellett volna valamit mondani. De Titinek hiányzott hozzá
               szótára is, lélekjelenléte és biztonsága is. Még addig sem jutott el, hogy hebegjen,
               mert néma maradt, csak gondolatai hebegtek. A szép asszony várt egy kissé, arcán
               világosan megjelent a csodálkozás, hogy erre a nyílt támadásra nem kap kellő
               választ. Némi szünet után máshonnan kezdte a beszélgetést.</p>
            <p>- Maga jóban van Bandrowskival?</p>
            <p>- A kegyelmes úr nagyon kedves hozzám.</p>
            <p>- Nem ismeri a babáját?</p>
            <p>- Yvonnet méltóztatik gondolni?</p>
            <p>- Ki mást gondolnék? Kíváncsi vagyok arra a nőre. Szeretnék róla részleteket tudni.
               Maga ismeri?</p>
            <p>- Amennyire valakit ismerni lehet. Valaha huzamosabb ideig a menyasszonyom volt.</p>
            <p>- Ah. Ez érdekes. Most már kezdem látni a kapcsot maguk között. Majd alaposan
               kifaggatom magát.</p>
            <p>Megálltak. A zeneszám éppen befejeződött, de Dömsödyné a meglepetéstől talán különben
               is megállt volna. A táncolók gépiesen és közömbösen tapsoltak, de ő a leckét egyelőre
               elegendőnek találta. Indultak visszafelé az asztalhoz. A követ azonban már jött
               feléje és visszavitte a táncba. Bolmánszkynét valami idegen úr kérte fel, férje
               tovább forgatta a kis színésznőt, Titi egyedül maradt az asztalnál Dömsödyvel.</p>
            <p>- Jól megrázott a feleségem? Mennyire mentetek a táncleckével? Csakugyan nem
               táncoltál eddig?</p>
            <p>- Soha, méltóságos uram. Ezt diákkorában tanulja az ember, én pedig kolozsvári
               gimnazista koromban kimaradtam belőle.</p>
            <p>- Ne mondd, te Kolozsvárt iskoláztál?</p>
            <p>- Ott is születtem. Csak érettségi után kerültem el onnét.</p>
            <p>- Á, ez derék. Kolozsvári vagy, ez derék. Én az erdélyi emberre különös
               megindultsággal nézek. Legszebb emlékeim Kolozsvárhoz kötnek. Ott jártam egyetemre.
               Sajnos, azóta sem voltam ott. Akiket én hallgattam, azok már nem is élnek. Nagy Ernő,
               Ováry Kelemen, Pisztóry, Kiss Mór... gondolom, ezeket a neveket nem is hallottad.</p>
            <p>- Nem. Az egyetemmel nem is volt semmi vonatkozásom. De várjunk csak... ahogy a
               neveket hallom, felrémlik egy s más a régi időkből. Kiss Mór, igen, a fiáról
               hallottam, az is tanár volt. Felesküdött az oláhoknak, a magyarok kiközösítették. Még
               emlékszem, hogy mutatták az utcán. Oláh tisztekkel sétált, de rá volt írva az arcára,
               hogy útálja őket. Ha visszagondolok, úgy emlékszem rá, mint meghasonlott emberre.
               Aztán az Óváry névre is emlékszem. Óváry Elemér városi főügyész volt és támogatta
               azokat a magyar diákokat, akiket az oláhok igyekeztek kipiszkálni az iskolából.</p>
            <p>- Hogyne, jól ismertem. No, ennek a találkozásnak nagyon örvendek, pajtás. Ó,
               Istenem, Fellegvár, Mátyás-szobor, Sétatér... vajjon eljutunk még oda valaha? Az
               Isten éltessen.</p>
            <p>Dömsödy koccintott. Nagyot ivott emlékeinek felbuzdulásában. Mialatt a muzsika
               torkaszakadtából nyávogott mellettük, egyik kolozsvári fogalom a másik után jutott
               eszébe. Csak maga elé bökte a szavakat, mint Trencsén-tér, Tornavivoda,
               Kikaker-kávéház és mialatt Titi egy-egy megjegyzést fűzött közbe, ő szemmelláthatólag
               és rohamosan melegedett össze a fiatalemberrel.</p>
            <p>- Mit mondanak odalent, visszakerül Erdély?</p>
            <p>- Tíz éve bizony nem tudok már semmit hazulról. De alighanem most is úgy van, mint
               mikor eljöttem: minden reggel azzal kelnek fel, hogy talán ma jön a megváltás valami
               jele és minden este azzal fekszenek le, hogy a reményt holnapra halasztják. De hiszen
               te benne vagy a nagy politikában, méltóságos uram, te erről igazán többet tudhatsz,
               mint én.</p>
            <p>Dömsödy belélegyintett a levegőbe. Szóra nyitotta ajkát és el akarta árulni a titkot:
               éppen olyan kevés sejtelme van a dologról, mint bárkinek. Ez a mondat világosan
               látszott arckifejezésén. De még mielőtt kimondta volna, hirtelen ráeszmélt közéleti
               súlyára és az őszinteséget visszanyelte. Méltóságteljes és igen bölcs arcot öltött,
               s a kézlegyintést, amelyet már nem vonhatott vissza, utólag más értelemre igazította
               ki.</p>
            <p>- Erdély visszajön, afelől nincs kétségem. Igen, de mikor? Mindenesetre nagyon bízom
               a lengyelekben. Ezt az összeköttetést én ápolom, mert nekem az ilyen dolgokban
               csalhatatlan szimatom van. Sok mindenféle dolog van itt, amiről most még nem lehet
               beszélni, de az ország valaha még nagyon hálás lesz nekem. Isten éltessen.</p>
            <p>Ismét koccintottak. Dömsödy szorgalmasan itta a pezsgőt, Titi a negyedik whiskynél
               tartott. Kettes beszélgetésöket az ismét átcsoportosuló tánchelyzet szakította félbe.
               A helyiség hangulata úgy emelkedett, mint a hirtelen láz. Aki a világosabb
               szünetekben körülpillantott, csillogóbb szemeket, vörösebb arcokat láthatott, egy-egy
               vendég, aki utat tört magának a telefonfülkék felé, a zsúfolt asztalok szűk közein
               keresztül, már gyanus szilárdsággal lépkedett és vagy a szeszesek merev mosolyával,
               vagy túlzottan méltóságos arckifejezéssel igyekezett igazolni józansága látszatát.
               Hol innen, hol onnan csapott fel élénkebb kacagás, mint a rakéta, a távoli sarokból
               harsány rikkantás követelte a szivarost, mert elfogyott a türelme és a terem másik
               végéből a füst és zene kavargásában a fejek felett úszva megindult egy szivarosláda,
               mintha magától indult volna el és nem is vitte volna senki.</p>
            <p>Dömsödyné megúnta a táncot. Titi mellett ült le, rágyujtott, inni kért és megint
               Yvonnera terelte a beszélgetést. De Titi tartózkodóan felelgetett.</p>
            <p>- Miért érdekli annyira ez a hölgy?</p>
            <p>- Mert az uram megismerkedett vele és most folyton virágot küld neki a Gellértbe.
               Mégpedig igen drága virágot. Ha kurizálni akar, Isten neki, áldásom rájuk, de, hogy
               ennyit költ virágra, az már disznóság. Azt a pénzt csak költse énrám. Milyen buták a
               férfiak. És milyen buta dolog ez a szerelem. Egyszer már én is megtapasztalom, hogy
               milyen lehet ez.</p>
            <p>Titi ámulva pillantott szomszédnőjére. Az magasra húzott szemöldökkel únott arcot
               vágott és a pillantást nyugodtan állva várta, mit szól most a férfi.</p>
            <p>Ez bátortalanul, a szavakat mintegy óvatos kísérletképpen sorakoztatva kockáztatta
               meg a vontatott kérdést:</p>
            <p>- Hát nem tudja, milyen az? Nem volt még szerelmes?</p>
            <p>- Nem. Még soha. De talán majd eljön a férfi, aki engem is megtanít kesztyűbe
               dudálni.</p>
            <p>Noha érezte, hogy most valami egészen mást kellene mondani, Titi odadobta maga elé a
               mondatot, amely eszébe jutott.</p>
            <p>- Gyereke nincs?</p>
            <p>- Még csak az kellene, - felelt a szép asszony könnyedén. - De mondja, ki az a
               D’Aubigny gróf, akinek a hölgy a nevét hordja?</p>
            <p>- Fogalmam sincs. Mikor jegyességem felbomlott, menyasszonyom külföldre szakadt és
               eltűnt a szemem elől.</p>
            <p>- Szóval maga sem tudja. Eddig még nem találtam embert, aki tudja. Még maga
               Bandrowski sem tudja. Hát beszéljünk másról. Hol lakik?</p>
            <p>- A Gellértben.</p>
            <p>- Úgy? A Gellértben? Ahol a szép Yvonne? Hallja, nincs itt valami összefüggés? Minden
               jel azt mutatja.</p>
            <p>- De kérem, biztosítom, hogy... én nem is értem, honnan veszi ezt. Százan és százan
               laknak a Gellértben. És milyen jelek mutatnák ezt?</p>
            <p>- Például, hogy a követ szemmelláthatólag protezsálja magát. Ez a legbiztosabb jel. A
               férfiak bámulatos érzékkel szokták kiválasztani és a nőre tukmálni azt, aki aztán
               felszarvazza őket. Az udvarlók is nagyok ebben. A férjekről nem is beszélek. Jaj, de
               jó ez a pezsgő és én milyen kitünően érzem magam. Szinte félek kimondani, mert az
               uram abban is csalhatatlan, hogy mindig akkor akar hazamenni, mikor jókedvem van. Na
               tessék. Nézzen oda.</p>
            <p>Az asztal mellett megjelent a főpincér.</p>
            <p>- Angyalom, - szólt az asszony hevesen és hangosan, de legalább magyarul - ha most
               hazamegy, én rettenetes bosszút állok. Bizonyisten megcsalom.</p>
            <p>Dömsödy jóízűen mosolygott, nem is felelt. Titi éppen tiltakozni akart, hogy az ő
               fogyasztását is kifizessék, mikor a követ megnyugtatóan intett neki.</p>
            <p>- A számlát elosztjuk, - szólt át az asztalon - mindenkire huszonhat pengő esik.</p>
            <p>Felszedelődzködtek. Bolmánszky egy pillanatra még megállt a Gyöngyös Terka asztalánál
               köszönni. A ruhatárban aztán felesége címére küldve még megjegyzést tett, hogy a
               főkortes meg lehet elégedve, a kis művésznőt alaposan megtáncoltatta, többet nem
               lehet kívánni tőle. A kijáratnál Titi egy alakra lett figyelmes, aki a távozó
               társaság láttán hirtelen elfordult, ahogy ott álldogált a fal tövében. Bár kalapját
               jól a szemére húzta, Titi nyomban megismerte: Pethő Andor volt a várakozó. De úgy
               tett, mintha nem venné észre. Mikor aztán a kocsikhoz értek, elkezdtek búcsúzkodni.
               Dömsödyné halkan kérdezett valamit a követtől, miközben gyorsan Titire pillantott. A
               követ élénken bólintott. A szép asszony erre hangosan folytatta:</p>
            <p>- Szóval így, ahogy vagyunk, holnap este is együtt leszünk. Mondja, Balog, van kedve
               eljönni hozzánk vacsorára? Pasaréti-út tizenkilenc, este háromnegyed kilenc,
               szmoking. Névjegyet nem kell dobni.</p>
            <p>Dömsödy barátságosan a vállára csapott:</p>
            <p>- Nagyon szívesen látlak, öregem, majd egy kicsit elbeszélgetünk a kolozsvári
               dolgokról.</p>
            <p>- Köszönöm szépen, a legnagyobb örömmel.</p>
            <p>A követ betessékelte saját kocsijába. S ahogy elindultak, vidáman megszólalt:</p>
            <p>- Látja, kár, hogy nem fogadtunk vagy ezer pengőbe, megnyertem volna: Mica mégis
               megtáncoltatta magát.</p>
            <p>- Nem hittem, de gróf úrnak lett igaza.</p>
            <p>- Mindenkivel megcsinálja. Nézze, kedvesem, eléggé jó barátjának érzem magamat ahhoz,
               hogy figyelmeztessem valamire, feltéve, hogy nem veszi rossz néven.</p>
            <p>- Sőt, előre őszintén hálás vagyok.</p>
            <p>- Hát kérem: ne ugorjék be ennek a Micának. Ez az asszony igen csinos, de nem csinál
               lelkiismereti kérdést abból, hogy valakit megbolondítson, aztán kinevesse. Ismeri azt
               a kifejezést, hogy allumeuse?</p>
            <p>- Nem. Mi az az allumeuse?</p>
            <p>- Az a veszedelmes női fajta, amelyik szenvedélyesen gyujtogatja a tüzet, de nem
               hajlandó eloltani. Tudtommal öngyilkos még nem lett miatta senki, de nem egy
               társaságbeli urat tudok, aki csikorgatja miatta a fogát. Néki ebben pokoli mulatsága
               telik. Maga igen jó hangot ütött meg vele, amennyire megfigyeltem: tartózkodó, sőt
               visszautasító volt. Nagyon helyes. Nem árt, ha látja, hogy nem mindenkit őrjít meg
               első pillantásra. De azt meg kell adni, hogy nagyon csinos portéka.</p>
            <p>- Igen. Olyan, mint a pipacs. Hangos színfolt. A ruhája nagyon jó volt, úgy
               találom.</p>
            <p>- Jónak találta? Én bizony nem. A mi szép Micánk karcsúbbnak látja magát a
               valóságnál. Ez a hölgy egy félévvel ezelőtt még töltött galambként járt a világban.
               Egy szép napon keményen nekilátott a nyers sárgarépának és a citromnak. Fogyott nyolc
               kilót. Ez viszonylagosan elég sok. De abszolút mértékkel kevés. Micának kiadós és
               telt csípője van, valljuk meg. Az ilyen hölgyeknek szigorúan tilos azt a nagy csokrot
               hordani hátul a derekukon, amit Pesten úgy hívnak, hogy «slejfni». Semmi sem szélesít
               annyira, mint a slejfni. Az ember kísértésbe jön, hogy magnyálazza a tenyerét és
               iskolásfiú módjára tréfából egy akkorát csapjon oda... ó, bocsánat, illetlenül
               beszélek egy előkelő hölgyről. Ő különben egész mulatságos lény; ha az ember már
               ismeri a fogásait, ártalmatlan és kedves. Nem mondta, hogy kimondhatatlanul egyedül
               van?</p>
            <p>- De mondta, - felelt Titi meglepetten.</p>
            <p>- És bizonyára azt is mondta, hogy ő még nem volt soha szerelmes.</p>
            <p>- Azt is mondta.</p>
            <p>- És hogy talán majd egyszer eljön a férfi, aki satöbbi.</p>
            <p>- Igen, ezt is mondta.</p>
            <p>A követ jóízűen nevetett.</p>
            <p>- Ezek a rendes megnyitó mozdulatai, mint ahogy vannak sakkozók, akik mindig
               egyformán indulnak.</p>
            <p>- Furcsa. És mégsem szokta megcsalni az urát?</p>
            <p>- Meg vagyok győződve, hogy még sohasem csalta meg. Nem mintha annyira szeretné. Mert
               szívből únja. Hanem, mert maga a szerelem nem érdekli. Azt is únja. Csak egyet nem
               ún. A sikert. Mindenkinél sikert kell aratnia. Ha azt megkapta, azonnal tovább áll.
               Vallomás után semmiféle férfi nem érdekli többé. Nekilát a következőnek. Míg az is
               szerelmet nem vall. Mindezt csak barátilag mondom el, használati utasítás gyanánt. Ne
               köszönje, ilyen apró gyakorlati tanácsokkal mi, férfiak, tartozunk egymásnak. Ebből
               elég. Most térjünk vissza valamire, ami érdekel. Milyen példát akart még mondani
               arra, amit humornak nevez?</p>
            <p>- Ja igen. De mi is volt az a példa, vissza kell gondolnom. Megvan. Rubens jutott
               eszembe. A «Levétel a keresztfáról». Azon van egy férfi, afféle pribék, aki a kereszt
               ágán hajlik keresztül és ügyetlen igyekezetében szájába kapja a halott leplét, mert
               mind a két keze el van foglalva. A téma tragikus és megrázó, ez a részlet - alig
               merem a szót használni - számomra humoros. Szinte azt hiszem, hogy amit én humornak
               érzek, arra új szót kellene kitalálnom, annyira ellenkezik a humor értelmének
               közhasználatával.</p>
            <p>- Igen, emlékszem a képre. A másikra is, a Megfeszítésre. A kettő együtt remek, ahogy
               egymás mellé képzelem őket. A két ellenkező irányú átló, az nagyszerű.</p>
            <p>- Úgy van. Mind a két kép dől, egyik jobbra, másik balra, mégis mind a kettőt
               nagyszerű kompozíció tartja egyensúlyban. Az egyiket különben hosszú évek mulva
               átfestette...</p>
            <p>- Igen és nagyon jól tette. Ott van például az a kutya...</p>
            <p>Egymás szájából kapkodták a megjegyzéseket. Lassanként mélyreható
               Rubens-megbeszélésbe keveredtek. A kocsi már ott állt a szálló kapujában, ők még
               mindig találtak észrevételt, amelyet nem akartak elmulasztani.</p>
            <p>- Az úgynevezett manuális készség, - magyarázta Titi - átka tud lenni a művésznek.
               Sok komoly tehetség sekélyessé vált és magasabb művészi szempontból tönkrement, mert
               a veleszületett kézügyesség túlkönnyen vétette vele a feladatokat. Mint a zongorázó
               csodagyermek, az ilyen beleszédül a kifejezés túlságos könnyűségébe és mire felnő,
               csak a kifejezése van meg, ő maga nincs sehol. Hacsak nem akkora tehetség, mint
               Mozart. Ilyen tehetség volt Rubens is, szinte ilyen paradox módon tudnám fogalmazni:
               nagy művész lett belőle, noha hallatlan könnyen rajzolt.</p>
            <p>- A fogalmazás nagyon jó. S az ellenpélda Rembrandt. Aki véres verejtékkel kezdte
               keresni a kifejezést, de végül mégis Rembrandt lett belőle. Miért sóhajtott ekkorát,
               kedvesem? Ha most jó az ösztönöm, akkor sajátmagára gondolt. Tévedek?</p>
            <p>- Nem téved, gróf úr. Csakugyan arra gondoltam. Bennem rendkívüli a mesterségbeli
               ügyesség. De nem vagyok igazi művész. Bocsánat, hogy eddig elvettem az idejét, nagy
               neveletlenség volt engednem, hogy ekkorát kerüljön miattam. Jó éjszakát, gróf úr.</p>
            <p>A fehérsapkás soffőr nyitotta a kocsit. Titi kiszállt. A követ még előrehajolt és
               kiszólt utána:</p>
            <p>- Ne határozza el, hogy nem igazi művész. Ha vívódik és töpreng, az inkább jó jel.
               Viszontlátásra holnap.</p>
            <p>- Éppen ez az. Nem vívódom. Hanem az egésszel nem törődöm. Viszontlátásra.</p>
            <p>Alig tudtak elválni egymástól. De a nagy kocsi végül mégis elrobogott a nyári éjszaka
               kékes, könnyű sötétjében. Ő pedig felment a szobájába és a rajzolás kérdését úgy
               tolta el magától, mint a gyermek a tányért, ha az ételt nem szereti. Mohón nyúlt a
               másik tányérért: Dömsödynéről akart gondolkozni. Mikor teljesen rendezetlen
               gondolatainak homályából valami szilárdat és megfoghatót akart kihúzni, első benyomás
               gyanánt az tolakodott tudatába, hogy ezt az asszonyt nem találja rokonszenvesnek. De
               viszont bőszítően kívánatosnak találja. Ágya szélén ült, mialatt így tünődött és
               oktalan emlékezéssel maga elé nyitotta jobb tenyerét, amellyel tánc közben az asszony
               termetét érintette. Mintha most megláthatná emlékezetben a tenyerében.</p>
            <p>Ki ez? Elszánt és elvetemedett hetéra, vagy gonosz lélek, aki vágyakozó férfiak
               értelmetlen kínzásában leli kedvét? Bizonyára inkább az utóbbi, amilyennek a követ
               mondta, hiszen az jól ismeri. De lehetetlen-e, hogy miután annyi férfinak súgta oda
               kacér képmutatással szomorú magányát, egyszer őszintén is mondja? És hátha csakugyan
               várja azt a férfit, akiben emberére akad? A követ kissé gyanús az egész dologban,
               mert következetlen. Ha ez az asszony békében hagyja, aki egyszer szerelmet vallott
               neki, akkor nagy ellentmondás úgy találni, hogy Titi helyesen volt tartózkodó, sőt
               visszautasító, hiszen akkor nem fogja békében hagyni és még erőszakosabban rámegy. És
               ördögöt volt ő tartózkodó. Tehetetlen volt és zavart. A nyilvánvaló kihívásra nagyot
               nyelt és nem tudott mit felelni. Hogyan viselkedjék vele ezek után? Ha most már
               szándékosan lesz tartózkodó, az asszony tovább fogja provokálni, aztán szégyenszemre
               kineveti. Ha azonban megjátssza azt a lehetőséget, hogy az asszony ezúttal - mit
               lehet tudni - valóban érdeklődést mutat, ha elébe áll ennek az érdeklődésnek és ezt
               forrón viszonozza, lehet, hogy a követnek lesz igaza és a szép Mica csúfondáros
               kacagással elfordul tőle. Vajjon nem udvarol neki a követ titokban és baráti tanács
               örve alatt igyekszik az új vetélytársat leszerelni? Vajjon nem tetszik-e Micának a
               követ s féltékenységében akar részleteket tudni Yvonneról? Ki tetszik itt kinek, mi
               az igazi képe ennek a kacér kavargásnak, amelyben a házasember felkel felesége
               asztalától, hogy szeretőjét táncoltassa, akit viszont szemére húzott kalappal vár a
               másik barát a kijáratnál? «Sok ez nekem, - gondolta magában lehangoltan és kishitűen,
               - nem látok az emberekbe, nem ismerem a nőket és fogalmam sincsen, hogyan kell bánni
               velök. Valami fárasztó és bonyolult veszedelem ez, amelytől el kellene szaladnom.» De
               hova szaladjon? Vissza, régi életébe? Ez lehetetlen. S most úgy érezte,
               elviselhetetlen nehézségű feladat elé állította önmagát azzal, hogy el akar merülni a
               nagyvilági társaséletbe, mert emberekhez, élethez, nőkhöz nem ért semmit. Ez a
               szegénység átka, amely eddig az élet minden ismeretétől elzárta.</p>
            <p>Egy csapásra minden gyönyörűvé változnék, ha Anna szeretné. De Anna barátsága
               közelebb van hozzá, érzelmei pedig messzebb vannak tőle, mint valaha. Mennyit
               nevettek együtt tegnap délután is, mikor tétlenül, jókedvűen sétáltak a körúton. Ha
               fiatal nő haladt el mellettük, Titi hirtelen hangosan megszólalt: «Kérem,
               kisasszony!» Az idegen nő megállt és meglepetve fordult vissza. Ő azonban ekkor már
               Annához fordult és hozzá intézte a megszólítás folytatását: «most jut eszembe, hogy
               nem jó irányba megyünk.» A becsapott áldozat még mindig állt és értelmetlenül
               bámészkodott, ők pedig mentek tovább. Anna a tizedik esetben már sírt a visszafojtott
               nevetéstől és pukkadozva rimánkodott, hogy hagyja abba. Kacagtak, kacagtak, mint a
               rosszalkodó suszterinasok, s aki végignézte őket, boldog, fiatal, jókedvű párt
               láthatott bennök. De neki egy pillanat szünet nélkül vérzett a szíve. A legnagyobb
               kacagás közben oldalt pillantott olykor, megnézte azt az elragadóan kedves, szelíd
               arcot megint, mintha eddig még nem látta volna és szíve elfacsarodott a reménytelen
               vágyakozástól. Mély baráti boldogságot érzett attól az örömtől, hogy ezt a gondokkal
               és bánattal terhelt teremtést felelőtlen jókedvre vidítja, de ez a barátság a szívét
               hasogatta.</p>
            <p>Soká nem tudott elaludni. Az ébrenlét és alvás határánál sokáig nem tudott tovább
               menni. Annába volt szerelmes, de fülében egyhangúan ismétlődött, sokáig tartó
               rádió-szünetjel gyanánt, egy lakáscím: Pasaréti-út tizenkilenc. S annak a végső
               ernyedésnek, amellyel aztán az álomba omlott, egy suttogó hang adott kíséretet:</p>
            <p>- Kimondhatatlan egyedül vagyok.</p>
            
         </div>
         <div type="chapter">
            <head>IX.</head>
            <p>Anna nem volt található a hivatalban. A telefonhívásra azt felelték, hogy ma nem jön
               be, szabadságot kapott, kiment a kórházba a fivéréhez. De hogy a fivér miért van a
               kórházban, azt az illető női hang nem tudta, vagy nem akarta megmondani. Titi elment
               a Katona József-utcába, hogy az Anna lakását megkeresse. A házra emlékezett, mert
               elég élesen előtte állott a kapubejárat képe, zuhogó esőben, ahogy Anna nem engedi
               magát bekísérni és átszökken a heves zápor alatt.</p>
            <p>Valóban megtalálta a házat. A kapu alatti lakónévsorban azonban hiába kereste a
               nevét. Kicsengette a házmestert. Az jó soká váratott magára, s megjelenésén meg is
               látszott, hogy miért: nyilván pucéron ült a lakásában a gyilkos hőség miatt és magára
               kellett vennie valamit. Nagyhasú, ragyás ember volt és lihegve, csuromvizesen
               szenvedett a hőségtől. Sötét haraggal szemlélte az idegent, aki megzavarta. De kapott
               egy pengőt s ettől nyomban megenyhült.</p>
            <p>- Ebben a házban lakik Vargha Endréné őnagysága?</p>
            <p>- Itt lakik, negyedik emelet kettő. Lázáréknál. De most nincs itthon, ne is tessék
               felmenni.</p>
            <p>- Én rokona vagyok neki. A hivatalában azt mondják, kórházba ment. Nem tudja, milyen
               kórházba?</p>
            <p>- Azt nem tudom, kérem. Valami ügy miatt ment oda, kérem.</p>
            <p>Titi habozott. Az ember hőségdúlta, verejtékező arcába nézett. Aztán hirtelen kezébe
               nyomott még egy pengőt.</p>
            <p>- Mi az az ügy? Nyugodtan elmondhatja.</p>
            <p>A házmester lépett egyet csoszogó papucsaiban, minden értelem nélkül. Aztán
               körülpillantott a néptelen lépcsőházban, mint az összeesküvő.</p>
            <p>- A nagyságos asszony fivére öngyilkossági dologba keverődött. Mikor a híradást
               eszközölték, a nagyságos asszony éppen vásárolni volt, Lázáréknak lett a bizonyos
               ügy tudósítva. Lázárék tudják is, melyik kórháznak van illetékessége, de most ők
               sincsenek idehaza.</p>
            <p>- És mi történt a beteggel? Meghalt?</p>
            <p>- A meghalás iránt semmit sem tudok, kérem.</p>
            <p>Még álltak egymással szemközt és hallgattak. Akkor Titi névjegyet vett elé és odaadta
               azzal az üzenettel, hogy üdvözletét küldi és nagyon aggódik.</p>
            <p>- Igenis, - felelte a házmester, okosságára büszke arccal - az aggódás át lesz adva,
               kérem.</p>
            <p>De a kaputól két lépésnyire már közeledett Anna. Titi nem is köszönt.</p>
            <p>- Az Istenért, nyugtasson meg hamar. Nagy baj van?</p>
            <p>- Köszönöm, nincs, nagyobb volt az ijedtség.</p>
            <p>- Hál istennek. Mondjon el mindent és mondja el, mit segíthetek. Nem mehetnék fel
               magához?</p>
            <p>- Nem, az lehetetlen. Hanem üljön be ott a másik oldalon abba a kis cukrászdába. Pár
               perc mulva megyek én is, csak a házmesterrel beszélek.</p>
            <p>Tíz perc múlva már együtt ültek a cukrászdában, amely olyan kicsiny volt, hogy csak
               egészen közel hajolva, suttogva beszélhettek. A hegyesorrú, vézna cukrászné, aki a
               kánikulában is hárászkendővel kötötte keresztül a derekát, orvul figyelt, mit
               kaphatna el a beszélgetésből. Többször elment mellettük azzal az ürüggyel, hogy kinéz
               az utcára. Ilyenkor el kellett hallgatniok. Anna fivére az éjjel megmérgezte magát.
               Rengeteg aszpirint vett be. Az özvegy, akinél lakik, taxit hozatott és elvitte a
               Rókusba. Csodák csodájára helyet tudtak neki szorítani. Rögtön kimosták a gyomrát,
               öntudatra is tudták verni. A mérgezés nem súlyos. Most nyugodtan alszik, pár nap
               múlva semmi baja.</p>
            <p>- És miért akart magával végezni? Egyáltalában, komoly volt az öngyilkosság?</p>
            <p>- Meg is halhatott volna. De mégsem volt komoly. Részegen tette. S ez nekem külön is
               borzasztó. Én rettegek a részeg embertől és borzadok tőle. Hogy miért tette, az
               nagyon zavaros. Amit a háziasszonya mond, azon nem lehet elmenni. Háromszor mesélte a
               dolgot, mind a háromszor másféleképpen. Ez az asszony is szörnyű pont az
               életemben.</p>
            <p>- Mondja el, milyen.</p>
            <p>- Hatalmas, erős asszony, éppen olyan férfias, amilyen nőies a fivérem. Az állkapcsa
               négyszögletes, szája vékony és kemény. Rekedt, mély hangon beszél, mindig
               megállapít és vezényel. Ijesztően erőszakos... A maga módján valaha szép lehetett,
               most már erősen és rikítóan festi magát. Legalább húsz évvel idősebb, mint a fivérem.
               A háromféle előadásból annyit ki lehet venni, hogy az éjjel vendégek voltak nálok.
               Pókereztek és ittak. A fivérem különösen sokat ivott. Mikor a vendégek, már
               világoson, elmentek, ők elkezdtek veszekedni. Hogy min, abból kiigazodni nem lehet.
               Kora reggel az asszony elaludt. Nemsokára arra ébredt fel, hogy Józsi hörög. Ennyit
               lehet tudni az egészből. Búcsúlevél nem maradt, hiszen szegény szerencsétlen nem volt
               olyan állapotban, hogy levelet tudott volna írni.</p>
            <p>- Tudott vele beszélni?</p>
            <p>- Tudtam volna, de nem akartam faggatni, az orvosok sem szerették, ha izgatom.
               Mindenesetre eszméletén volt egy darabig. Nézett rám, sírt és szorongatta a kezemet.
               Láttam, hogy még mindig nem egészen józan. Fontos, hogy valami pénzök van. Úgy
               látszik, az éjszakai kártyázásnál valamit nyertek.</p>
            <p>Itt abbahagyta a mondókáját Anna, habozott, kisvártatva aztán mégis elmondta:</p>
            <p>- Volt valami borzasztó, mikor még nem volt eszméleténél és félrebeszélt. Egy darabig
               nem lehetett érteni, mit motyog, nehezen forgott a nyelve, olyan hangokat adott, mint
               a csecsemő. De aztán lassan kivehető lett, amit hebeg. Ezt mondta: «mama... mama...
               vigyetek el... ne hagyjatok... vigyetek el.» Ezt rettenetes volt hallanom. Láttam
               ebből, hogy még mindig mennyit tépelődik a szüleinkről. És az a «mama» szó különösen
               szíven ütött. Régebben én is sokat gondoltam arra, hogy volt édesanyám, mint minden
               embernek. De sohasem tudtam mint személyről gondolkozni róla, mindig csak mint
               fogalomról. Ő azonban, szegény, teremtett magának képzeletében egy személyes anyát,
               akit gondolatban mamának nevez. Szegény rab ez, foglya annak a félelmetes némbernek
               és el tudom képzelni, milyen rettentően egyedül érezheti magát abban a borzasztó
               életben.</p>
            <p>- Miért nem fordul magához, ha egyedül van?</p>
            <p>- Mert én kényelmetlen vagyok neki. Tőlem mindig prédikációkat hall a józanságról, a
               kötelességről, a tisztességes munkáról. Benne pedig beteges nagyzolás él, vágy a
               könnyű élet után és hamis előkelőség. Én vagyok az ő terhes lelkiismerete,
               természetes, hogy kerül engem. S hogy mégse maradjon egyedül, fantomokhoz menekül.
               Teremt magának mamát, szegény és mikor egyedül van a sötétben, biztosan annak sírja
               el a bánatait. A szívem megszakad belé, annyira sajnálom.</p>
            <p>- Ezt meg tudom érteni. De az a fontos, hogy ez a csúnya baleset jól végződött.
               Milyen jó, hogy idejöttem, talán meg tudom magát egy kissé nyugtatni. Nézze, Anna,
               megint csak visszatérek arra, amiről már beszéltünk. Engedje meg, hogy én
               megismerkedjem azzal a fiúval. Megpróbálok vele valamit csinálni...</p>
            <p>- Nem, - vágott közbe Anna élénken - ezt semmiesetre nem engedhetem meg.</p>
            <p>- De miért?</p>
            <p>- Már mondtam. És... és... most már más okom is van. De nagyon nehéz megmondani, mert
               félreérti.</p>
            <p>- Figyelmeztetem a köztünk fennálló alapszabályokra. Köteles elmondani. Előre
               megesküszöm, hogy nem értem félre.</p>
            <p>- Jó, elmondom. Az én életem nagyon nehéz, tele vagyok még be nem gyógyult sebekkel,
               nehéz gondjaim vannak és vígasztalásom semmi sincs, csak a maga barátsága. Tiszta
               önzésből félek mindentől, ami ezt a barátságot felboríthatja. Ez a boldogtalan,
               könnyelmű fiú sok kellemetlenséget hozna magára. És ha az a némber kiszagolná, hogy
               egy ilyen gazdag ember felbukkant a láthatáron, folyton csak magát zsarolnák. Maga
               jó, mint egy falat kenyér, de ezt előbb-utóbb megúnná. Nekem pedig kisülne a szemem a
               szégyentől és képtelen volnék nyílt arccal magára nézni. Nem, nem, ennek nem volna jó
               vége. És aztán... de nem haragszik?</p>
            <p>- Dehogy haragszom. Ezt nem is szabad külön kérdezni.</p>
            <p>- Maga, drágám, nem alkalmas ilyen emberjavító szerepre. Mit tudna adni ennek a
               fiúnak? Pénzt. Neki pedig nem ez kell. Neki kemény, céltudatos, igen szilárd lábon
               álló olyan élettársra van szüksége, akitől felelősséget és kötelességérzetet tanúl.
               Erre maga nem alkalmas. Megkockáztatom, hogy megsértődik: magában éppen az önmaga
               iránti felelősség a legkevesebb.</p>
            <p>- Ejha, ezt megkaptam. Nem tart tisztességes embernek?</p>
            <p>- Ne csavarja ki, amit mondok. Jól tudja, mit értek én ezalatt, csak nem szeret a
               kérdés szemébe nézni. Magában komoly tehetség lakik. Az nem baj, hogy a pénzét
               elszórja. De, hogy ezt is pocsékolva dobálja, az baj. Nem akar dolgozni. Jó. De
               tartozik sajátmagának benyomásokkal, művelődéssel, világlátással. Miért nem
               utazik?</p>
            <p>Titi nagy lélegzetet vett és hosszú magyarázatot tartott válaszul. Nagy
               folyékonysággal összehordott vízumtól kezdve a készülő lakástervezésig mindent. De
               Anna csak fejét csóválta. Anna cáfolt minden ellenérvet. Titi nevetni próbált.</p>
            <p>- Mi az? Szabadulni akar tőlem? Terhére van, hogy egy városban lakunk?</p>
            <p>- Ne mondjon ilyen butaságokat. Tudja jól, hogy csak magáért mondom, amit mondok.
               Azaz... egy kicsit magamra is gondoltam. Nem egyszer tűnődtem már erről. Úgy
               képzelem, hogy maga minden városból részletesen ír nekem. Minden szépet és érdekeset
               elmond nekem levélben. Így egy kicsit én is utazom. És ha majd hazajön, meglesz
               összegyüjtve az egész útinaplója. Néha elővesszük és maga még elbeszél hozzá egypár
               apró részletet.</p>
            <p>- Ez nagyon kedves. Így is fogom csinálni. Mindenhonnan részletesen írok. Teljesen
               igaza van, kicsit sürgetni fogom azt az ügyvédet. Milyen áldásos magával beszélgetni.
               Az ember egyszerre lelkes kedvet kap minden széphez és jóhoz.</p>
            <p>Mialatt beszélt, már régebben kezébe került a ceruza. Ujjai vonásokat húzgáltak. Most
               szokása szerint félrehajtott fejjel megnézte, amit rajzolt. Elmosolyodott, mint a
               csínytevő és a papírszalvétát odatolta Anna elé. Az asszony kacagva felsikoltott,
               majd restelkedve szájához kapta a kezét. És halkítva folytatta:</p>
            <p>- Hiszen ez a házmester hasa! De miért nem rajzolt fejet neki?</p>
            <p>- Mert azt akartam, hogy a hasáról találja ki. Gondoltam, maga sokszor látja így,
               ahogy én az imént láttam. Szűkre szorítja a nadrágszíjat a pocakján, hogy az egy szál
               nadrág le ne hulljon róla. Olyan, mintha dróttal erősen átkötnék a szafaládét.</p>
            <p>- Kitűnő. Ezt is elteszem. Lassanként tárlatom lesz magától. Spekulációra gyüjtöm. Ha
               maga híres lesz, ez mind vagyonná válik a fiókomban. A gyüjtemény egyik gyöngye:
               Eszes nadrágszíja. Igen, az a neve: Eszes Dániel. Csendőr volt és nagyon derék ember,
               csak egy kicsit művelten beszél.</p>
            <p>- De milyen gyönyörű dolgokat mond. Tapasztaltam. Azt mondja: «Lázáréknak lett az a
               bizonyos ügy tudósítva.»</p>
            <p>- Ez az, ráismerek a stílusára. Mikor egyszer az orvos azt mondta neki, hogy a
               légzőszervei meg vannak támadva, azt úgy újságolta nekem, hogy «légköri
               bajszervezete» van.</p>
            <p>- És azok a Lázárék mifélék, akiknél lakik?</p>
            <p>- Az külön regény. Ha író volnék, megírnám őket. Lázár úr cinkografus. Ezért
               képzőművésznek öltözködik és hosszú hajat hord, nagyon széles karimájú kalappal.
               Szenvedélye a mikroszkóp. Vett részletre egy mikroszkópot és mindent megnéz rajta:
               légynek a szárnyát, hajszálat, kenyérmorzsát, döglött hangya lábát, nulláslisztet.
               Olykor nekem is kell nézni, mert ha nem nézem, meg van sértve. A felesége furcsán
               beszél, a szesz helyett azt mondja, hogy «fef». Lázár urat azelőtt Launernek hívták,
               ezért mikor veszekszenek, és reggeltől estig veszekszenek, az asszony úgy szidja,
               «fváb». Ő ki tudja mondani, én nagyon nehezen. Nagyon büszke az apjára, aki «főléfeti
               és boráfati felügyelő volt Fekfárdon». A veszekedés rendesen abból származik, hogy
               Lázárné lop. Mikor férje alszik, lop a tárcájából, mert rettentően szereti az
               édességet. Lázár botrányt csinál, ha rájön, az asszony sír, kimegy a folyosóra és ott
               hangosan kiabálja, hogy ő nem tehet róla, ha az édességet megköveteli a «fervevete».
               De abban megegyeznek, hogy mindaketten betegesen félnek a betörőtől. A lakásajtón
               háromféle zár, lánc és retesz van. Este bekopognak hozzám, hogy nézzek be a divány
               alá, nincs-e ott valaki. Sőt, ha lehet, személyesen is lehasalnak, mert ami biztos,
               biztos. Mikor ezt először csinálták, kissé fel voltam háborodva, mert azt hittem,
               hogy az erkölcseimre vigyáznak. De most már nagyon jóban vagyunk. Rájöttek, hogy
               nekem csak egy a fontos: rendben legyen a fürdőszoba, különben akár a fejemen
               táncolhatnak. Jó lakó vagyok, vendég sohasem jön hozzám, ezért nem kell félniök, hogy
               a vendég esetleg kitanulmányozza a környezetet, aztán betör.</p>
            <p>- Én sem látogathatom meg soha?</p>
            <p>- Minek? Akkor lát, amikor akar. És a házban ne szimatolják, hogy udvarló jár
               hozzám.</p>
            <p>- Jól van, nem erőszakolom. De szerettem volna látni a tárgyait, környezetét, meg
               hogy hova lát az ablakból. Na, hagyjuk. Képzelje, nálam nagy újságok vannak.
               Mindenféle előkelő emberekkel ismerkedtem meg. És ami még ennél is nagyobb újság:
               táncoltam. Életemben először.</p>
            <p>Elmondta a követ társaságával való találkozásának történetét. Közben remélte, hogy
               mikor Dömsödyné szépségét leírja, talán valami féltékenységszerű árnyék át fog
               suhanni barátnője arcán. Annak azonban nyomát sem találta. Anna helyeslően bólogatott
               mindenre. De mikor aztán a jó hosszúra nyúlt beszélgetés után elbúcsúztak, a kapuban
               még megállt.</p>
            <p>- Mondja, Titi, sokat isznak ilyenkor?</p>
            <p>- Az a kérdés, - nevetett ő - hogy mit nevezünk soknak. Az embernek jókedve van,
               ennyi az egész.</p>
            <p>Anna megcsóválta a fejét.</p>
            <p>- Nem megy ki a fejemből a fivérem állapota. Irtózom a részeg embertől. A
               szívtelenséget hamarabb el tudom nézni, mint a részegséget. Pedig az nagy szó. Hát
               Isten vele, Titi. És sürgesse azt az utazást. Lumpolás helyett utazzék. Jó
               mulatást.</p>
            <p>Ő elindult a hőségben olvadó aszfalton, hogy taxit keressen. Azon gondolkozott, hogy
               Pethőnél csakugyan meg kellene sürgetni az utazást. De aztán élénken ellentmondott
               magának: előbb látni kell, hogyan fejlődik a szép Micával való ismeretsége. Majd
               csak azután utazik. S míg öntudata egyik felével így határozott, másik felével
               elragadtatva gondolt Anna kedvességére és meleg részvéttel sok bajára.</p>
            <p>Este annyira pontos volt, hogy ő jelent meg először a vendéglátó háznál. Dömsödyék
               domboldali kertes villában laktak. A tágas ház lent elég közel állott a szép
               vertvas-kapuhoz, a gépkocsi éppen meg tudott fordulni előtte. De az igazi homlokzat
               nem az uccára nézett, hanem a lejtősen pompázó nagy virágos kertre. Az előszobában
               fehérbóbítás szobalányok fogadták a belépőt, ruhatári cédulát adtak vadonatúj
               kalapjáról, majd gazdag szalón ajtaját tárták ki előtte. Ott még nem tartózkodott
               senki. Gyors pillantással átfogta a szalont. Vadonatúj régiség itt minden, gondolta
               magában, klisé az egész. Úgynevezett csontszínű falak, nehéz bordó függönyök,
               renaissance-bútor, egyik sarokban vörös brokáttal letakart faláda, másik sarokban
               falra szegezett miseruha. Szemközt egymással két nagy olajfestmény, egyik pipacsos
               tórészletet ábrázoló Neogrády, másik erdős téli táj, Olgyay ismert kék árnyékaival a
               havon. Alig pillantott körül, már jött a háziasszony. Hófehér estélyi ruhát viselt,
               hajában piros rózsát. Már messziről nyujtotta kezét.</p>
            <p>- Isten hozta. Ez kedves, hogy nálunk láthatom. Még kedvesebb, hogy ilyen pontos.
               Látszik, hogy nem pesti ember. Én ebben a pillanatban lettem készen. Foglaljon
               helyet, tessék cigaretta. Legalább beszélgethetünk egy kicsit magyarul, mert aztán
               francia társalgás következik. Mit néz?</p>
            <p>- Ennek a diványnak a szövetét nézem. Jó szín. Ebben a galambszürkében van egy kis
               piros, az meleggé teszi.</p>
            <p>- Piros? Hogy-hogy piros? Hiszen ez szürke.</p>
            <p>- Piktorszemmel van benne piros. Különben milyen kelme ez? Nem ismerem.</p>
            <p>- Chintz. Nagyon szeretem. Egy hónapig harcoltam az urammal érte. De most megvan. A
               ruhámhoz egy szava nincs, csak a diványomhoz.</p>
            <p>A szép Mica megpenderült a sarkán saját tengelye körül. Ezen a ruháján is ott
               pillangózott a «slejfni.» A követnek igaza volt. Csakugyan szélesítette. De ezt csak
               gondolta.</p>
            <p>- Gyönyörű. Nem mondhatok mást, mint hogy gyönyörű.</p>
            <p>- Mindjárt kész lesz az uram is, ő kicsit elkésett, rendes szokása szerint. Majd
               mondja előtte is, mert neki nem tetszik. Most pedig mondjon valami kedveset, mert az
               úgy kell nekem vacsora előtt, mint a cocktail.</p>
            <p>Titi már nem volt szesztelen. Mialatt a szállóban öltözködött, a hőségtől szomjasnak
               érezte magát. Whiskyt hozatott szódával. Ettől könnyednek és biztosabbnak tudta
               magát.</p>
            <p>- Olyan bolond nem vagyok, - vetette oda könnyedén, mialatt rágyujtott.</p>
            <p>Az asszony az asztalon álló óriási dahlia-bokrétát rendezgette, amely csikorgóan
               ellentmondott színével a rózsájának is, az egész szobának is. Most visszakapta a
               fejét. Csodálkozott.</p>
            <p>- Maga, méltóságos asszony, olyan allumeuse-típus, azt hiszem. Akiről kiderül, hogy
               már lángra gyúlt magától, az többé nem érdekli. Én még egy kicsit nem árulom el
               magam. Még ne legyen olyan biztos bennem.</p>
            <p>- Ezt a butaságot Bandrowski találta ki. Dehogy vagyok én allumeuse. Aki nem érdekel,
               az magára vessen. Ha nem érdekes, persze hogy nem érdekel. Bandrowskinak fogalma
               sincs arról, hogy ki vagyok.</p>
            <p>- Nem tőle hallottam. Ő beszélt ugyan magáról, de a legnagyobb tisztelettel és
               elismeréssel. Amit mondtam, az az én saját becslésem. Ha helytelen, akkor nem ő
               téved, hanem én tévedek. Egyszóval, aki érdekes, az érdekli. De kit talál
               érdekesnek?</p>
            <p>- Aki szeret.</p>
            <p>- Ó, azt hiszem, olyan nagyon sok van.</p>
            <p>- Nincs. Én olyat gondolok, aki rettenetesen, iszonyú nagyon szeret. Hogy süssön,
               mint a kályha. De ezt maguk férfiak nem tudják. Nem tudnak maguk semmit. Egy nőre
               mindig rá kell érni. Reggeltől estig. Estétől reggelig. Egy nőre folyton gondolni
               kell, tanakodni kell szüntelen figyelmességeken. Ki kell eszelni, hogyan lehet
               százféle módon gyengédséget mutatni iránta. És így tovább. Ha ilyet találnék, az
               érdekes volna.</p>
            <p>Titi felelni akart, de ekkor idegen hang szólalt meg, nyájasan és kedélyesen.</p>
            <p>- Ne ugorjál be neki, öregem. Isten hozott.</p>
            <p>Felpattant, mintha csókolódzáson kapták volna. Fülig elpirult. Dömsödy azon az ajtón
               jött be a nagy szőnyegen nem hangzó lépésekkel, amelynek ő háttal ült. Kezet
               szorítottak. S mialatt egy szürkeruhás, zöldgalléros inas kerekes cocktail-asztalt
               gurított be, Dömsödy jókedvűen folytatta:</p>
            <p>- Ez az én feleségem életveszélyes. A világon senkit nem hagy békében. De majd
               egyszer megjárja. Ő fog beleszeretni valakibe, rosszul alszik, ideges lesz,
               megcsúnyúl. Akkor ujjal fogok rá mutogatni és kinevetem.</p>
            <p>- Jaj, de utálatos maga, Döme, igazán. Egyszer jön ide egy kedves ember, egészen jól
               indul a dolog, erre maga beletenyerel az örömömbe és elrontja az egészet.</p>
            <p>- El hát. Ezt a fiatalembert nem engedem bántani. Ez kolozsvári. Hát melegszik a
               dolog, kedves barátom. Mostanig a pártban voltam, ott mindenki arról beszél, hogy
               orosz-japán háború fenyeget. Ha pedig az orosz Európa felé fedetlen, akkor itt újra
               cifra dolgok lesznek. Kiváncsi vagyok, mit szól ehhez Bandrowski. Esetleg hallott
               valamit Rómából.</p>
            <p>Mica erős csörgéssel rázta a cocktailt. Szemmelláthatóan únta a politikát. Legyintett
               volna megvetése jeléül, de két keze el lévén foglalva, vállat vont és kicsinylően
               felhúzta szemöldökét.</p>
            <p>- Mit lehet hallani Rómából? - kérdezte Titi naivul és udvariasan.</p>
            <p>- Ember, te ezt komolyan kérdezed? Hát nem olvasol újságot? Imrédy és Kánya Rómában
               vannak. Ez óriási dolgokat jelenthet.</p>
            <p>- Bocsáss meg, én csakugyan nem olvasok újságot. Fogalmam sincs a politikáról.</p>
            <p>- Ugyan hagyják már azt a politikát, - mondta Mica, majd hirtelen éleset kiáltott -
               nem, nem!</p>
            <p>Dömsödy a rádióhoz közelített, de az asszony heves tiltakozására megállott.</p>
            <p>- Csak pár percre akartam Londont próbálni...</p>
            <p>- Azt kikérem magamnak. Ha elkezdik, megint az egész estém nem lesz más, mint
               recsegés és fütyülés, a végén vitatkoznak és kiabálnak és senkinek nincs öröme
               semmiből. Jőjjenek ide, kész a cocktail.</p>
            <p>Titi gyakorlott ujjakkal nyult utána, mintha egész életében minden vacsora előtt
               cocktailt ivott volna. Szájába vette a tejfehér folyadékot, ízlelte, mintha cukrot
               hagyott volna olvadni, aztán megkérdezte:</p>
            <p>- Mi van benne?</p>
            <p>- Semmi, egy kis barack. Nem nagyon erős, csak éppen hogy egy kis kedély legyen.</p>
            <p>Ugyanekkor az előbbi inas lépett be és halkan súgott a háziasszonynak valamit. Mica
               izgatott lett, bocsánatot kért és eltűnt. Dömsödy kitessékelte vendégét a verandára,
               hogy pillantson szét a kertben. A sötétben csak sejtésszerűen mutatkoztak a távolabbi
               virágok, a közelebb eső ágyak pedig sejtelmes, mégis éles világítást kaptak a veranda
               ívlámpájától. Messzebb már apróbb, egészen modern villák homálylottak, amelyek
               hadihajók fedélzetéhez voltak hasonlók. Az inas kitolta hozzájuk az italt és Titi
               azonnal megivott még egyet. Érezte, hogy rendkívül jól esik neki, de érezte azt is,
               hogy eszméletére bársonyos köd ereszkedik. Nyomban elhatározta, hogy nem iszik
               többet. A társalgás kelletlenül akadozott. Ő tehát mentőötletként Kolozsvárra terelte
               a szót. Ez segített is és mire Mica visszajött háziasszonyi gondjai közül, Titi már
               javában magyarázta a kolozsvári magyar kereskedők cégtábla-adóját. Az asszony azonban
               könyörtelenül közbevágott:</p>
            <p>- Döme, maga tudja, hogy ez a mi vendégünk vőlegénye volt a maga Yvonnejának?</p>
            <p>- Tudom, a követ mondta. De miért az én Yvonneom? Egyáltalában nem az enyém. Yvonne
               magántulajdon. És a magántulajdon szent.</p>
            <p>- Na, csak hallgasson vele. Maguk férfiak ebben a tekintetben már régen kommunisták.
               Egyszer fogom magam és én is úgy teszek, mint maguk. Minden csinos férfinak, aki
               megtetszik, elkezdek tűzzel-vassal udvarolni. Azt hiszem, átlagban minden második
               esetnél sikerre számíthatok. Balog, magának mi az átlaga?</p>
            <p>- Az én átlagom, kezitcsókolom, nulla. A hölgyek, bármilyen érthetetlen ez, nem
               kapnak rajtam. Sőt, mondjuk meg őszintén, fütyülnek rám. Amint a példa mutatja, még
               házasságra sem kellek nekik. Még a menyasszonyom is faképnél hagyott.</p>
            <p>- Nono. Csak annyi bizonyos, hogy nem ment magához. Hogy különben mi történt maguk
               között...</p>
            <p>Dömsödy szelíden és szerényen közbedörmögött:</p>
            <p>- Mica!</p>
            <p>- Jól van, főtisztelendő úr, csak ne prédikáljon. Balog rendes ember, vele lehet
               beszélgetni. Még egy cocktailt, Balog?</p>
            <p>- Nem, köszönöm, nem kérek, kettőt már bekaptam.</p>
            <p>- Ugyan, ne legyen olyan savanyú, hiszen egyáltalában nem erős. Na, ne okoskodjék,
               igya ki hamar.</p>
            <p>Már nyujtotta a poharat. Titi megadta magát, felhajtotta. De mindjárt szavát adta
               sajátmagának, hogy többet nem iszik. A nyári este hűvöse jótékonyan símogatta
               halántékát. Valami kis szellő zizegtette a kertben a lombokat, a veranda nagy
               gömblámpájához csapódó, repeső pillék puha neszt adtak. Olyan kellemesen érezte magát
               a gazdagság légkörében, a jó szmóking, az ital, a ház előkelősége, az éjszaka
               langyossága annyiféle simogatással becézte lelkét, hogy hirtelen elemi elérzékenyülés
               fogta el és küzdenie kellett, hogy nedves ne legyen a szeme.</p>
            <p>Most új vendégek érkeztek. Francia házaspár, csinosak és fiatalok, a férfi tejfehér
               arcú, vékony bajszú, rendkívül udvarias és mosolygós ember, az asszony
               hölgyfodrász-kirakatból való viaszbaba, hangja fisztula-vékony, modora mindenen
               lelkesen csodálkozó. Báró Grandjean volt ez, francia követségi titkár és a felesége.
               Az eddigi magyar társalgás franciára fordult. A fiatal házaspár aznap érkezett
               kirándulásról Sopronból és Grandjeanné élénk, mindenből szenzációt kerítő előadásában
               a Sopron szó egyszerre franciává változott, mintha egy Choperonne nevű városról
               beszélt volna. Majd kisvártatva jött a Bolmánszky-házaspár, rögtön utánuk egy másik
               házaspár, a férj svájci francia, Touquet-nevű, aki Mica nővérét vette feleségül.
               Végül egyszerre jött három úr: a követ, Korzenowski nevű titkára és a harmadik nem
               más, mint Sághy Laci a külügyminisztériumból, az öltözködés arszlánja.</p>
            <p>- Köszönöm a gyönyörű virágokat mindahárom úrnak, - mondta Mica üdvözléskor.</p>
            <p>Aztán összeolvadt az általános társalgás. Titi is udvariasan figyelt jobbra és balra,
               feszült érdeklődést tanusított, előre hajolva és minden lehető alkalomkor helyeselt,
               nevetett, vagy meglepetést mímelt, de eszének fele a virágok kérdésével foglalkozott.
               A három úr virágot küldött, tehát fel lehetett tenni, hogy ez szokás a társaságban:
               ha meghívják az embert, virágot küld aznap a háziasszonynak. De vajjon így van-e, s
               ha igen, van-e a virágküldésnek valami külön előírása? Szórakozottan töprengett, hogy
               kitől kellene ezt ügyesen megtudakolni. Ekkor az inas jelentette, hogy tálalva van. A
               besereglők előtt kitárult a kékesfehér nehéz damaszt-abrosz pompája az
               ezüst-evőeszközök mértani csoportjaival, a kristálypoharak csillogó hadseregével és
               az asztalon végigfutó hosszú tükörlappal, amely megsokszorozta a ráhintett dahliák
               rozsdavörös tömegét. Titi a pohár élére tett névcéduláját Touquetné és a lengyel
               követségi titkár között találta meg. Sághy Laci ült vele szemközt.</p>
            <p>- De kitünő leves, - mondta jó étvággyal kanalazva a hideg bevezetést.</p>
            <p>- Találja ki, mit eszik, - felelt a Mica nővére, keresztnevén Ica, aki szőke volt,
               vékony és Micától teljesen elütő típus.</p>
            <p>- Nem tudom kitalálni. Furcsa ízű, de kitűnő.</p>
            <p>- Ez egészen egyszerű kukorica-leves. Én vezettem be ennél a háznál.</p>
            <p>A társalgás szaggatottan indult, az éhesek előbb túlestek a táplálkozás első percein.
               Aztán hideg halat hoztak, amelynek rózsásba játszó szeleteihez vastag zöld mártás
               járult. Ekkor már megindultak a hosszabb mondatok. A sötétre sütött
               hátszínpecsenyénél, amelyet libamájdarabok fedtek és zöld borsó, olvadó kelvirág,
               ropogós burgonya, csőtészta körített, már elevenen állt a beszélgetés. Mire a
               fagylalthoz értek, mindenki beszélt mindenkivel. A felszolgáló kezek szünet nélkül
               töltötték a fogásonként változó italokat és Titi bőven, mohón kortyolt valamennyiből.
               Mire kiitta poharát, már újra töltöttek neki. Az asztal felett francia mondatok
               cikáztak:</p>
            <p>- Hiába adtak át a magyarok akármilyen memorandumot Hodzsának, ezt komolytalannak
               tartom a következő okokból...</p>
            <p>- Dehogy, drágám, már két hete szakítottak. Most repríz van a repülőtiszttel...</p>
            <p>- Én vettem belőle ötven litert, többet már nem lehet kapni...</p>
            <p>- Lord Runcimant a héten várják Prágába, ezt biztos forrásból tudom...</p>
            <p>Titi jókedvű volt és fesztelen. A háziasszonynak gondja volt rá: többször feléje
               intett a pohárral, mikor ivott. És pillantásuk máskor is összeakadt. Mica olyan
               mélyen és csábítóan villantott ilyenkor a szemével, hogy ezt vad kacérkodásnál
               egyébnek nem lehetett nevezni. Akkor is mélyen nézett feléje az asszony s a pillantás
               után behúnyta szemét, mikor az inas cigarettát hordott körül, égő lángú piros
               gyertyát nyujtott hozzá s mindenki kéjesen fújta maga elé a jóleső füst első
               lehelletét. Pethőéknél már megtanulta, hogy jó házaknál nem szokás senkinek kedves
               egészségére kívánni a vacsorát, ezért észbekapott s gyorsan visszavonta a meghajlást,
               amellyel Touquetnéhoz kézcsókra akart járulni. És tódult a többiek után a verandára,
               ahol a kávéfőző lombikban lassan szállani kezdett a kék borszeszláng felett a barnuló
               víz.</p>
            <p>Apró csoportokba helyezkedtek a vörös vesszőfonatú bútorokon. Ő azt leste, hogy
               valahogyan leülhet-e Mica mellé, de mivel szerényen várakozott, hoppon maradt. Sághy
               és Korzenovsky ültek oda. A kávéval Touquetné foglalatoskodott. Titi némi habozás
               után leült harmadiknak Grandjean báró és a svájci ember társaságába. Azok egy
               megkezdett beszélgetést folytattak: Touquet rajongott Párisért és a franciával
               Párisról akart beszélgetni.</p>
            <p>- Az én Párisom, - mondta a svájci - az a vidék, amely a Rue Bonapartetól a Szajnáig
               terjed. A Divan nevű helyre szerettem járni...</p>
            <p>- Hogyne, én is ismertem, Martineaunak hívták a tulajdonost.</p>
            <p>- Pontosan. Ma is magam előtt látom azokat a vasárnap délutánokat, mikor belevetettem
               magam a tömegbe, hogy úgyszólván Párissá váljak magam is. Monsieur járt már
               Párisban?</p>
            <p>- Sajnos, még nem, - felelte Titi - de ez a legközelebbi célom.</p>
            <p>- Csodálom. Azt hittem, soká tartózkodott Párisban, olyan jól beszéli a nyelvet.</p>
            <p>Ekkor lépett oda a követ.</p>
            <p>- Az urak figyelmébe ajánlom az én Balog barátomat. Különösen ön vegye pártfogásába,
               kedves Grandjean, adjon neki jó címeket, ajánlóleveleket, lássa el igazi párisi
               tanácsokkal. Magamról tudom, milyen hasznos ez, ha valaki először megy Párisba. Erről
               jut eszembe: hallottam egy mulatságos Marius-történetet. Hajoljanak közelebb, nem
               való a hölgyeknek. Marius felül Marseilleben a vonatra, hogy Párisba utazzék...</p>
            <p>Elmondta a borsos tréfát, a három úr a csattanót hangos kacagással üdvözölte.</p>
            <p>- Én is tudok egyet, - szólt mindjárt Titi.</p>
            <p>Az urak közelebb hajoltak. Titi nagy passzióval, fűszeresen, jókedvűen elmondta
               Polgár Bódog számtalan történeteinek egyikét. A nevetés egyszerre harsant fel a közel
               hajló három fej csoportjából.</p>
            <p>- Remek, - mondta Grandjean báró - ezt még nem ismertem.</p>
            <p>Aztán felesége felé fordult, aki a veranda másik végén ült. Hangosan átszólt
               hozzá:</p>
            <p>- Geneviève, majd figyelmeztess Mariusra és a hálókocsira, remek történetet
               hallottam.</p>
            <p>És nagy érdeklődéssel visszafordult, mert Titi már kezdte az új történetet. Vidám
               siker volt a vége, a svájci nagyot csapott a térdére, úgy nevetett. Mikor megint új
               történet kezdődött, már ott állott Bolmánszky is. És nemsokára Mica lépett
               hozzájuk.</p>
            <p>- Mi az, engem mindenből kihagynak, ami mulatságos? Hadd halljak én is valamit. Hány
               cukrot parancsolnak a feketéhez?</p>
            <p>A dolog éppen úgy alakult ki, mint Pethőéknél, mikor a finn ember ott volt. Hamarosan
               egyetlen nagy körré rendeződött az egész társaság. Főként Titi vitte a szót. A többi
               úr is mind tudott egy-egy történetet, de míg ők egyet mondtak, Titi odaszórt
               egymásután hármat is. Miután a hölgyhallgatóság előtt sokkal szelídebb és
               illedelmesebb történeteket válogatott ki, kísérletképpen megkockáztatott egy
               pajkosabbat is. De észre kellett vennie, hogy Grandjeanné arcán könnyed felhő fut
               keresztül, Grandjean pedig nem nevet, csak hűvös elismeréssel bólint. Ebből
               megérezte, hogy ez a társaság meddig hajlandó elmenni a merészség hangjában. Közben a
               háziasszony pezsgőt szolgáltatott fel. Ittak és kacagtak. Egy félóra múlva Titi volt
               a társaság közepe.</p>
            <p>- Még, még, - biztatták mind, kivált a hölgyek, s ő nem is kérette magát. Csak úgy
               ontotta egyiket a másik után.</p>
            <p>- Balog, maga bámulatos ember, - mondta Mica - honnan veszi ezt a rengeteg tréfát? És
               még hozzá jobbnál-jobbak. Nekem olyan szerencsétlen fejem van, hogy az ilyesmit
               roppant élvezem, de másnapra teljesen elfelejtem. Maga hogy tud ennyit
               megjegyezni?</p>
            <p>Titi nevetett.</p>
            <p>- Van egy magyar közmondás, hogy gazdag emberhez megy a pénz. Hozzám a humor jön.
               Mert mindig jókedvem van.</p>
            <p>- Mondjon még.</p>
            <p>Mondott még szívesen. Mígnem maga is holtfáradtan dőlt hátra a széken. A társaságon
               most már az a lanyhaság omlott el, amely a sokáig és sokat nevetett embereket szokta
               hatalmába keríteni. Többen fel is álltak, hogy zsibbadt tagjaikat megjárassák. Titi a
               pezsgős pohárért nyúlt és diadalában igyekezett mennél szerényebbnek látszani. A
               bomladozó körön összenézéseket, súgásokat észlelt. Gyanakodva kezdte figyelni, hogy
               mi ez. Dömsödy a középre lépett és felemelte hangját.</p>
            <p>- Hölgyeim és uraim, a feleségem mindenáron táncolni akar. Hiszen nem kell őt
               senkinek külön bemutatnom erről az oldaláról. Tegnap azt az óriási eredményt érte el,
               hogy megtáncoltatta Balog barátunkat, aki ezúttal táncolt először életében.
               Egyszóval, ha mindenkinek kedve van, a vendéglátást szeretném valami jó kis lokálban
               folytatni.</p>
            <p>Mindenkinek volt kedve. A hölgyek eltűntek a háziasszonnyal, hogy rizsporukat és
               ajakfestésöket megújítsák. Az urak pedig a kurta pihenés után gyorsan elmondottak
               még néhány történetet, amelyet a nők előtt tanácsosabb volt elhallgatni.</p>
            <p>- Nem csodálom, hogy ön népszerű a társaságban, - mondta Grandjean - roppant
               mulatságosan tud előadni és tegnap óta még hozzá táncol is. Remélem, bridzsezik
               is.</p>
            <p>- Közepesen, báró úr.</p>
            <p>- Kitűnő. Én meg a feleségem nagy bridzsezők vagyunk, remélem, egyszer a napokban rá
               fog érni.</p>
            <p>- Nálunk holnapután van egy kis kártya, - csatlakozott Bolmánszky, - a feleségem is
               nagyon fog örülni, ha szerencséltetsz bennünket. Kapsz egy egészen könnyű kis
               vacsorát, ha megelégszel vele, aztán már neki is esünk a játéknak.</p>
            <p>A svájci is szeretett bridzsezni. Titi hajlongott jobbra, balra és köszönte a
               meghívásokat. Nemsokára aztán jöttek a hölgyek. Kocsi volt kinn a villa előtt bőven,
               ebben a társaságban mindenkinek volt kocsija. Ő szerényen várt, hogy melyikben kap
               helyet.</p>
            <p>- A nap hőse velem jön, - kiáltotta Mica - és még Icát viszem. Döme, maga menjen
               Grandjeanékkal, mert még elkezd nekem politizálni. Látja, nem hallgattunk rádiót és
               nem dőlt össze a világ. Ide üljön mellém, Balog, Ica majd hátraül. Én vezetek.</p>
            <p>Amikor már robogott a kocsi az Olasz fasorban, az asszony így szólt:</p>
            <p>- Most el fogja mondani azokat a mókákat, amiket otthon nem hallhattunk.</p>
            <p>- Nem, nem, azt talán mégse.</p>
            <p>- De csak mondja nyugodtan, Ica rendes ember, előtte beszélhet. Csak a férjeink olyan
               nagyképűek. Én nem is tudom, mire jó egy férj a világon. Egy férj csak arravaló,
               Ica, hogy megcsalja az ember. Elég régen mondom neked. Na, halljuk.</p>
            <p>- Nem bánom, de csak franciául. Idegen nyelven mégis mások az ilyen merészebb
               dolgok.</p>
            <p>- Jól van, mondja franciául.</p>
            <p>Titi elkezdte a történeteket. De a másodiknál a középen torkán akadt a szó. Egy
               zökkenőnél hozzáütődött térdéhez a Mica térde. És ott is maradt, az asszony nem húzta
               el. Sőt kihívó hangon rászólt:</p>
            <p>- Mért hagyta abba? Talán történt valami különös?</p>
            <p>- Nem, - mondta ő - nem történt semmi.</p>
            <p>Mondta mondókáját és közben a lábát úgy csúsztatta oldalt, hogy térdtől egészen
               talpig érintkezzék az asszony lábával. Semmi ellenkezést nem tapasztalt. Nagy, mély
               lélegzetet kellett vennie, torka lüktetett az izgalomtól. S mikor a Nagymező-utcában
               kiszálltak, még fáradtabbnak érezte magát, mint mikor másfél óráig beszélt
               egyhuzamban. Ha ketten sötétben és egyedül lettek volna, nem lehetett volna más
               tennivalója, mint ezt a ragyogóan szép nőt viharos öleléssel megtámadni és száját
               birtokba venni. De a tánchelyiség bejárata kivilágítva pompázott, s ők nem voltak
               egyedül.</p>
            <p>Sokan voltak a helyiségben, csak két egymástól távol eső páholyban tudtak
               elhelyezkedni. Ebből állandó vándorlás és kicserélődés származott. Hangulatuk már
               elérte a hőmérő tetejét. Kacagtak, ittak, bolondoztak. A páholy hátsó peremén gombot
               lehetett megnyomni, attól legyező jött működésbe, s ezt percenként hol megindították,
               hol megállították, mint vasúti kocsiban a gyerek, aki a fűtés-szabályozóval játszik.
               De még nagyobb mulatság volt, amit egy másik gombbal lehetett csinálni: egy szerkezet
               az alagsorba süllyesztette a páholyt, majd terüljasztalkám gyanánt ismét felszínre
               hozta. Volt pillanat, mikor Mica és Titi ketten maradtak a páholyban, a többiek
               elmentek táncolni. Titi elszántan megnyomta a süllyesztő-gombot. De alighogy a páholy
               kezdett alászállni, Mica nyúlt a gombhoz. Kezök összeért a gombnál, Titi a női kezet
               erősen megszorította. Egymás szemébe néztek. Most, most kellene megcsókolni,
               gondolta remegő örömmel Titi. De nem merte. Szándéka megbénult. S kifogásokat
               keresett a maga számára: hátha Dömsödy éppen most jön oda és letekint. Az asszony nem
               tudta, hányadán áll ezzel az emberrel.</p>
            <p>- Mondja, ilyen mamlasz maga, vagy nem tetszem magának?</p>
            <p>A kritikus helyzet elmúlt, a páholy közben felemelkedett a külvilágba. Titi kissé
               tovább húzódott. És figyelmesen, kutatón a szép arcba nézett.</p>
            <p>- Ki maga, csak ezt szeretném tudni. Mit akar ezzel az eszeveszett kacérsággal?
               Huszonnégy órája ismerem és... és... csak az hiányzik, hogy...</p>
            <p>- Igen, csak az hiányzik. De az hiányzik. Most elviszem magát táncolni.</p>
            <p>Lementek a táncpadlóra, amely forgott. Lesz, ami lesz, gondolta magában. Ha elesik,
               legfeljebb nagy nevetés lesz és felkel. De nem esett el, mert mikor megingott volna,
               Mica meglepően erős keze szilárd biztonsággal tartotta lábon. A közönség játékba
               fogott: hosszú libasor alakult a táncolókból, kiki rátette kezét a sorban előtte álló
               derekára. Bármennyire csodálkozott, hogy vadidegenek bemutatkozás nélkül ilyen testi
               közelségbe juthatnak egymással, ha így volt, elfogadta. Két tenyerét a Mica telt
               csípőjén nyugtatta, s az ő derekát is fogta valaki. Hogy ki, azt nem tudta, s nem
               mert hátranézni, mert nem érezte magát biztosan a lábán. Aztán ismeretlen vezényszóra
               az egész kör megfordult. Ő is. Most Mica fogta az ő derekát, ő pedig egy testes szőke
               hölgy csipőjéhez nyúlt. Csak feketeruhás, mélyen kivágott hátát látta, tarkóján a
               formátlan kövérséggel fenyegető asszonyok kipúposodó teltségét és haja tövében az
               apró pihéket, amelyek hajától színárnyalatban különböztek. A zene teljes erejéből
               harsogott, egy becsípett nő nagyot rikoltott a táncolók között. Aztán a kör
               felbomlott, a párok összeálltak. Mica határozott keze a sűrű sokaság kellős közepébe
               kormányozta táncosát s onnan nem akart elmozdulni. Ott tipegett egy helyben. Egyszer
               csak Mica hangosan nevetni kezdett, s ugyanekkor a padló egy kocsikeréknyi darabja,
               éppen az, amelyen ketten állottak, elvált a talajtól és lassan emelkedni kezdett.
               Titi rekeszizma erős lélegzetet kívánt, lebegő érzése volt, mint bizonytalan
               felvonóban. A két ismerős páholy hevesen tapsolt, a társaság tagjai kacagtak és
               integettek. Aztán a hengeralakú emelvény, amelyen a pár még mindig tánclépéseket
               mímelve állott, lassan visszasüllyedt a talajba. Folytonos taps közepette hagyták ott
               a tánc köralakú deszkatisztását.</p>
            <p>Mikor visszamentek az asztalhoz, már kezdődött a dobálás. Papírzacskókban kis fehér
               papírgömböcskék kerültek eléjök. Azokkal idegenek egymást hajigálták. Sűrűn
               repkedtek a füstös levegőben a fehér galacsinok, karok lendültek a levegőbe, egy-egy
               sikerült orrtalálatot hangos derültség követett. Ő is elkezdett dobálni. Nem messze
               tőlük egy tükörsima koponya kopaszsága fénylett. Ezt igyekezett eltalálni. Mikor
               másodszor eltalálta, az illető úr felállt és hátrafordult, hogy szemügyre vegye
               támadóját. Kezébe vett egy egész zacskónyi lőszerkészletet és szélsebesen elkezdte
               Titit bombázni. Ő is felállott, úgy dobált. Heves párharc keletkezett köztük, míg el
               nem unták. Mica is dobált, válogatás nélkül mindenkit. Közben fogyott a pezsgő, a
               cigaretta szünet nélkül égett szájokban és egyre-másra rendelték a feketét.</p>
            <p>Egyik percről a másikra történt, hogy hirtelen részegnek érezte magát. Elhatározta,
               hogy elmenekül. Csak a feltűnés nélküli alkalmat leste. Piros papírból való fez volt
               már a fején, kezében játékbaba. Micát valaki más elvitte táncolni. Ekkor óvatosan
               feltápászkodott, a páholy peremébe kapaszkodva tovább lépkedett és kissé támolyogva
               odajutott az előcsarnok kijáratához. Nem nézett hátra, kidülöngött a ruhatárhoz.
               Pillantása a tükörbe esett, feltűnően sápadtnak látta magát, gyomra kellemetlenül
               émelygett. Felöltőjét csak karjára vetette, mert félt teljesen elengedni a ruhatár
               pultját, amelybe kapaszkodott. A főpincért kérte. Annyi eszmélete még volt, hogy
               megkérdezze, hány üveg esik rá fizetnivaló. Az összeget nem is hallotta, százast
               adott, a kevés visszakapott pénzt olvasatlanul zsebregyűrte, miután a zsebet nagy
               üggyel-bajjal megtalálta. Elhaló hangon taxit kért. Aztán emlékezete, tudata
               eltörlődött egészen addig, míg másnap délben fel nem ébredt.</p>
            <p>Mint ilyenkor-mindig, alig elviselhető szégyenérzés fogta el és súlyos aggodalom:
               vajjon nem csinált-e a dorbézolás folyamán valami botrányosat, amire nem emlékszik.
               Komoran, zúgó fejjel tünődött, a fürdővel valamennyire felüdítette magát, aztán
               elhatározta, hogy felhívja Dömsödynét. A szám soká mással beszélt, s mikor negyedik
               hívásra végül megkapta, a szobalány felelt: a méltóságos asszony elment és nem
               ebédel otthon. Ez rosszkedvűvé tette és tanácstalanná. A követet szerénytelennek
               találta volna valamilyen ürüggyel felhívni. Sághyt is restellte zavarni hivatalos
               dolgai közepette. Bosszúsan vállat vont, felöltözködött és lement a borbélyhoz. Ott
               bevett valamit fejfájás ellen és megmasszíroztatta a fejét. Ez valamennyire
               helyrehozta. Mikor frissebb lépésekkel kijött onnan, egyenesen Yvonneba szaladt
               bele.</p>
            <p>- Szervusz, Titikém. Már meg sem látod a szegényembert? Éppen fel akartalak hívni,
               hogy gratuláljak.</p>
            <p>- Mihez?</p>
            <p>- Délelőtt hosszasabban beszéltem a követtel. Elmondta a tegnap esti vacsorátokat.
               Odavolt az elragadtatástól, hogy milyen nagyszerű és kedves ember vagy. Azt mondta,
               hogy kevés ilyen mulatságos, szórakoztató embert ismer Pesten. Az egész társaságot
               szóval tartottad, jobbra-balra dőltek a kacagástól. Az asszonyokat tökéletesen
               megfőzted. Kivált az a Dömsödyné, az, hallom, életveszélyesen belédesett. Később
               kerestek, de angolosan távoztál. A nő nagyon fájlalta. Mondom, belédesett.</p>
            <p>- Istenem, tréfálkozott. Nem kell a dolgot eltúlozni. Úgy beszélt velem, mint bárki
               mással.</p>
            <p>- Jó, jó. Óriási sikereid vannak. Megkaptad a levelemet?</p>
            <p>- Köszönöm, meg.</p>
            <p>- Helyes. Akkor várom a választ. És a virágot is még mindig várom.</p>
            <p>- Bocsáss meg... olyan szórakozott vagyok... Különben jól vagy?</p>
            <p>- Most nem vagyok jól, mert súlyosan elkéstem egy ebédről. Azt hiszem, már mindenki
               rég itt van, csak engem várnak. Hát szervusz, öregem. Vedd tudomásul, hogy őrülten
               féltékeny vagyok. Szép nő, azt meg kell adni. Sok szerencsét.</p>
            <p>Már el is sietett a felvonó felé. Szenvedés és féltékenység nyomai nemigen látszottak
               rajta, friss volt és jókedvű. Most már őmaga is jókedvű lett. Lelkiismerete és
               fejfájása egyaránt meggyógyult. Megvárta, míg a felvonó visszajön. Felment a
               szobájába, ahol már takarítottak. Előkereste a karakterbabát, amelyet a
               tánchelyiségből hozott magával s amelyet ma felébredése után mérges fellobbanással
               vágott a sarokba. Most magához vette és sietett az Anna hivatalához.</p>
            <p>Mindjárt látta, hogy Annának valami baja van. Karikák sötétlettek a szeme alatt,
               arcszíne egészségtelenre fakult.</p>
            <p>- Nem jól vagyok, - mondta ő maga is - holnap orvoshoz kell mennem. Igen fájdalmas
               görcseim voltak egész éjjel. Nem tudom, mi lehet, vagy epe, vagy vese, vagy vakbél,
               nem értek hozzá semmit, mert hálistennek alig voltam beteg életemben. Megmondom
               őszintén, hogy nem is mennék most szívesen a Dunapartra, a járás nehezemre esik.</p>
            <p>- Akar leülni a legközelebbi kávéházban?</p>
            <p>Anna habozva tépelődött. Vállát vonogatta.</p>
            <p>- Igazán, jöjjön be valahová, - sürgette Titi - annyi mindent szeretnék mesélni.
               Azonkívül hoztam is valamit, amit át akarok adni. Itt van a kabátom alatt. Ha ugyan
               ezzel a borzasztó természetével elfogadja.</p>
            <p>És félig kinyitotta kabátja szárnyát. A bábú láthatóvá lett.</p>
            <p>- Jaj, de kedves. Hogyne fogadnám el. Ez a Palkóé lesz. Majd ha leültünk, el is
               mondom Palkót.</p>
            <p>Bementek egy kávéházba a Lipót-körúton. Anna nem rendelt semmit, arra hivatkozott,
               hogy a hivatalban már ebédelt. Titi annál mohóbban látott neki kávénak, tojásnak és
               sonkának. Közben hallgatta Anna előadását Palkóról. Palkó a cégbeli pénztáros
               négyéves fia, olykor fel szokott jönni anyai kísérettel, hogy apját meglátogassa.
               Ilyenkor a hivatalban, vagy legalább is a pénztári osztályon megszűnik a munka, a
               tisztviselők Palkó köré sereglenek és társalognak vele. Feketeszemű, szőkehajú
               tömzsi lurkó, bizonyos komoly méltósággal viselkedik. Ha kedveli azokat, akik
               foglalkoznak vele, bőbeszédű, de ha valakit nem szeret, teljesen lehetetlen egy szót
               is kihúzni belőle. Az egész pénztári osztály gyüjti az olyan tárgyakat, amelyekről
               fel lehet tenni, hogy Palkó kedvét fogja lelni bennök. Csokoládéról való ezüstpapírt
               hoznak neki, kilőtt töltényt, törött hőmérőből való kénesőt, kap az Angol Parkból
               való papírcsákót éppen úgy, mint olyan fafurulyát, amilyet egy mozi osztogatott
               nézőinek «A hammelni patkányfogó» előadásai alkalmából. Ez a bábú izgalmas és
               fejedelmi ajándék lesz Palkó számára. Anna élénken sorolta fel a kisfiú egyéni
               mondásait, például azt az állatkerti tapasztalatát, hogy a kígyó olyan, mint a cica
               farka, csak a végén nincsen cica, vagy azt a saját alkotású káromkodást, amellyel,
               egy túlgoromba és fájdalmas barack miatt tapogatva sajgó koponyáját, az egyik
               pénztári tisztviselőt illette: «a zapád teremtésit a zanyádnak.» Anyja szörnyülködve
               kérdezte, hogy kitől hall ilyen borzasztó kifejezéseket, mire ő nyugodtan apját
               jelölte meg.</p>
            <p>- Anna, magának nedves a szeme.</p>
            <p>Az asszony elnevette magát.</p>
            <p>- Gyerekes vagyok. Mindig elérzékenyedem, ha kisgyerekről beszélek. Ez az életem
               egyetlen igazán fájó pontja. Mindenbe bele tudok nyugodni, semmi ellen nem lázadozom,
               de ezzel az egy hiánnyal nem fogok kibékülni soha. Beszéljünk másról. Hogyan töltötte
               napjait? Milyen helyiségben lumpolt?</p>
            <p>- Honnan tudja, hogy lumpoltam?</p>
            <p>- Erről a bábúról tudom. Lokálokban szoktak ilyet osztogatni. Az uram is hozott haza
               nekem ilyet, mikor túlkésőn jött haza és ki akart békíteni. Ugyanilyen volt. Már
               nincs meg. Azt is gyereknek adtam, a házmester kislányának, mikor külön
               költöztem.</p>
            <p>- Hát igen, lumpoltam. Elég nagyot. Még táncoltam is ragyogó, új, kétsoros
               szmokingomban. Általában, szenvedélyes táncossá kezdek fejlődni.</p>
            <p>- Akkor udvarol valakinek. Nagyon helyesen teszi.</p>
            <p>Titi élénken tiltakozott. Bár jog szerint tisztának vélte lelkiismeretét, mert ha
               Anna nem akarta hódolata semmiféle formáját elfogadni, s ez őt minden más kurizálásra
               feljogosította, mégis sajgott valami ebben a lelkiismeretben. Homályosan az a gyanu
               bújkált benne, hogy aki szeret valakit, annak nem a másik miatt kell hűnek maradnia,
               hanem sajátmaga, érzése és igaz volta miatt. De mindezt férfimódra nem gondolta végig
               és nem tisztázta. A hímek ősi ösztöne szerint engedményekkel egyeztette össze
               ugyanegy lelkiismeretben a futó ösztönöket és az őszinte érzés tisztaságát. De mivel
               mindig, minden körülmények között hófehéren akart állani Anna előtt, most túlélénken
               utasította el a vádat.</p>
            <p>- Nem udvarlok senkinek, szó sincs róla, nem is tudom, honnan veszi az ilyeneket.
               Meghívtak vacsorára kellemes úriemberek, akikkel összeismerkedtem. Társaságba csak
               szabad járnom, nem?</p>
            <p>- Drága Titi, nem azt mondtam, hogy helyesen teszi? Nem kell ilyen hevesen
               védekeznie, mert nincs mi ellen. Ha nem udvarol senkinek, úgyis jól van. Az egész
               kérdés nem fontos. Mondja el a vacsoráját és a lumpolást.</p>
            <p>Titi kedvetlenül kezdett bele a történetbe. Sziven ütötte az a megjegyzés, hogy az
               egész kérdés nem fontos. Vérezni kezdett tőle. De csak annyira, mintha gombostűvel
               szúrta volna meg az ujját. A vérzés hamarosan elállt. Tíz mondat után már
               folyamatosan beszélte a követ dátumtévedésének történetét és ennek következményeit.
               Mica ádáz kacérságának azonban minden részletét kihagyta az elmondásból. Meg azt is,
               hogy elég kapatosan érkezett haza.</p>
            <p>- És mi lesz az utazásával?</p>
            <p>- Hamarosan meglesz, - hazudta Titi - holnap megyek az ügyvédhez sürgetni a
               dolgokat.</p>
            <p>Anna felállott.</p>
            <p>- Fizessen, kérem, gyorsan. Muszáj mennem. Otthon vár egy pohár tej és egy
               vajaskenyér. Olyan éhes vagyok, mint a farkas. Utána azonnal lefekszem és ágyban
               maradok holnap reggelig. Holnap pedig megyek az orvoshoz.</p>
            <p>- Adja Isten, hogy ne legyen komoly baja. Holnap mindenesetre megkérdezem, mit
               mondott az orvos.</p>
            <p>Lakása kapujában Anna fáradt mosollyal búcsúzott. Arcán meglátszott, bár tagadta,
               hogy komoly fájdalmai vannak. Járása, mikor eltünt a kapu alatt, vánszorgónak és
               fáradtnak látszott. Titi gyalog indult tovább és gondolkozott. A Visegrádi-utca
               sarkán egyszerre megállott és megdöbbenve nézett maga elé attól, ami hirtelen
               megvilágosodott benne. Mert visszagondolt beszélgetésök egyes részleteire. Anna nem
               akart rendelni semmit, azt állította, hogy a hivatalban már ebédelt. Most pedig azzal
               indult haza, hogy olyan éhes, mint a farkas. Otthon egy pohár tej és vajaskenyér
               várja. Ez az asszony nem ebédelt. S amit most fog enni, az lesz összes ebédje. Hónap
               vége felé jár az idő. Nyersen és kíméletlenül kimondva: nincs mit ennie.</p>
            <p>Ott állt hüledezve a sarkon és nem tudott gondolataiból tovább menni, mintha a
               probléma ahhoz a lábnyomhoz szegezte volna. Főiskolai kora jutott eszébe, kínzó
               nyomora, éhezései. Annának is súlyos gondjai vannak. Férjétől követelhetné, hogy
               tisztességes módon eltartsa, de ezt túlhajtott önérzetből és sértett szerelemből nem
               teszi. Inkább nem eszik délben meleg ételt. Mikor beteg. Ő pedig itt áll jóllakottan,
               gazdagon, két kézzel szórná eléje a segítséget, de Anna nem engedi. Bosszúsan
               becsmérelte magában ezt a makacs és oktalan büszkeséget. Komoly haragot érzett, hogy
               nem megy minden kényelmesen, vidáman és símán, mint szerette volna.</p>
            <p>De eszébe jutott más is. Anna ma éjjel hajnalig nem tudott elaludni fájdalmas görcsei
               miatt. Fetrengett az ágyban, teljesen magára hagyatva. A cinkográtusékat, amilyen
               szerény, bizonyára nem csengette fel. Nem volt senkije, aki egy csillapítóért
               leszaladhatott volna a patikába. Sőt pénze is alig lehetett csillapítóra. Ő ezalatt
               pezsgőzött a tánchelyiségben és a Mica kezét szorongatta, mélyen az asszony szemébe
               nézve. Ez disznóság és felháborító. «De mit tehetek, - mondta magában mintegy
               szenvedélyes kifakadással, - hiszen kínálom az életemet, a gyengédségemet, a
               segítségemet, mindenemet és nem kell neki. Akasszam fel magam?» Ezért a képzeletbeli
               kifakadásért mindjárt el is szégyelte és rendreutasította magát. De hát csakugyan így
               van: mit lehetne tennie, hogy, ha a világ ilyen igazságtalanul van berendezve,
               segítsen rajta? Minden, amit tehet, az, hogy vállat von tehetetlenül.</p>
            <p>De nem vont vállat. Töprengve és szomorúan megindult a Margithíd irányába.</p>
            
         </div>
         <div type="chapter">
            <head>X.</head>
            <p>A meghívások most már úgy mentek, mint a hólapdarendszer. Kevéssel a Dömsödy-vacsora
               után már Grandjean báróék hívták fel telefonon. Nyolcan voltak a bridzshez és a
               vékonyhangú Geneviève félt, hogyha valaki lemond, az egyik asztalnak unatkozni kell.
               Titi elment. Fínom és érdekes lakást talált a Várban, nem sok szobával, de válogatott
               jó holmival, különösen jó képekkel. Volt közöttük egy kis Rousseau, két olyan
               barbizoni táj, amelyeknek festőjét eddig nem ismerte, de volt egy eredeti Gauguinje
               is a házaspárnak. Ezt meghökkenve ismerte meg és hosszasabban szeretett volna róla
               beszélgetni. De Grandjean könnyedén tovább vezette, megvallván, hogy sem ő, sem
               felesége nem értenek túlságosan képekhez, a gyüjtemény apjától ered, aki a
               haditengerészetnél szolgált és bolyongásaiból mindig képeket hozott haza, de mindig
               csak franciákat. Titi udvariasan ment a következő képhez, de sajogva nézett vissza az
               oceániai képre, a Tahiti-beli lószőrhajú, tömpeorrú, vastagajkú nőre, aki a keretben
               dicsőségesen hirdette a Noa Noa költőjének a testek ritmusa iránt való érzékét,
               szédületes biztosságú körvonalait és színlépcsőjét. A szalon egy alacsony asztalán
               Gavarni-albumot látott heverni, mohón felvette, hogy egyet-kettőt lapozzon benne.
               Rányitott a művész szépia-önarcképére és kedvére szeretett volna elmerülni a
               biedermeier-ruhás, borzas, csínos arc tanulmányozásában, de ezt nem tehette. A
               jelenlévők közül különösen a brazilok érdekelték: a braziliai követségről való
               házaspár, szenyor Duraga és felesége: a férfi feszesruhájú, igen karcsú,
               bikaviador-arcú olajbarna legény, az asszony kenderszőke, puha, angyali kedvességű,
               jóval idősebb hölgy, akiről kitűnt, hogy braziliai, de német családból származik. A
               vacsora francia jelleget mutatott, az ételsor jégbehűtött sárgadinnyével kezdődött és
               olyan salátával végződött, amelyet mint külön fogást a házigazda maga kevert meg
               öblös, mély tálban, nagy műgonddal és ráncolt homlokkal adagolván cseppenként az
               olajat, ecetet és többféle ismeretlen eredetű, részint zöld, részint hagymaszínű
               növényvagdalékot. A borok során válogatott fínomságok szerepeltek, amilyeneket Titi
               még sohasem ivott és ízökkel most ismerkedett meg. Neki egy Haut Sauternes nevű sárga
               bor ízlett legjobban, az Émilion nevű sötétvörös kevésbé érdekelte, pedig a házigazda
               ennél a sötétvörösnél húnyta be áhitattal a szemét, a sárgára csak unottan
               bólogatott, mint valami kocsisborra. A járatlan és tanulni vágyó magyar vendég
               érezte, hogy borzamatok dolgában még az elemibe jár és még sokat kell művelődnie, míg
               eléri a francia és a brazil úr színvonalát, akik mindegyik ital dolgában pontosan
               egyetértettek. Vacsora után hiába szeretett volna egy kevés szabadságot kérni, hogy a
               képek és albumok szemléletébe temetkezzék, a társaság mohón kártyázni kívánt. Ezúttal
               bridzsezett életében először franciául, először magas iskolájú játékosokkal és
               először filléres alapon a tized helyett. Pedig a filléres alapot úgy szabták meg,
               hogy a háziasszony kereken kijelentette: ő csak alacsony alapon játszik. A játék
               eleinte nehezen indult, mert Polgár nem bridzsezett és így Titi francia tudásából
               kimaradtak a bridzs kifejezések. De gyorsan belejött és nemsokára már hanyagul «je
               redouble» szóval mondta be a rekontrát és kijelentette, hogy «le reste et maître»,
               mikor az asztalon minden kártyája magas maradt. Nagy hibát nem csinált, a többiek
               három ízben is megdícsérték, hogy jól licitál és szépen játszott. De akárhogyan
               kitett magáért, a brazillal nem bírt. Az úgy játszott, mint az ördög. Fínom, igen
               vékonyujjú kezén színes gyűrűk csillogtak, erősen szőrös csuklóján arany karperecet
               hordott. Ez a kéz lassan és símán bánt a lapokkal, bűvészmutatványhoz hasonló
               ügyességgel kevert és osztott. Mindvégig erős fölénnyel nyert, Titi volt végül a maga
               asztalánál az egyetlen vesztő. Jókedvűen halászta ki tárcájából a százast, hogy
               hatvanhárom pengő veszteségét kifizesse.</p>
            <p>- Majd nálunk lejátsszuk a revancheot, - mondta a brazil udvariasan - remélem, jobb
               lapja fog járni.</p>
            <p>Elszámolás után még kissé üldögéltek a whisky mellett és Grandjean elmondatott
               Titivel négy-öt történetet a társaság mulattatására. Ő szívesen beszélt, tréfái jól
               sikerültek, mindenki nagy odaadással hallgatta. Mikor búcsúzni kezdtek, Grandjeanné
               így szólt:</p>
            <p>- Ugy-e mondtam, hogy monsieur Balog páratlanul mulatságos ember? Remélem, mennél
               hamarabb megint megnevettet bennünket.</p>
            <p>A brazilok valóban már négy nap múlva meghívták bridzsezni. Ezek a Rózsadombon laktak
               pompás villában, amelyet bútorostul, teljes felszereléssel béreltek egy arisztokrata
               családtól, otthonukban tehát a vendég számára nem akadt egyéni íz. Itt már nagyobb
               társaságot talált, úgyszólván mindenkinek be kellett mutatkoznia, mikor belépett, de
               aztán ismerősökre is akadt a Grandjean-házaspár, a lengyel követ és Sághy
               személyében. A villa igen nagy verandája díszes kertre nyílt, a forró estén kint
               lehetett tartózkodni, s a vendégek nem «ültetett» vacsorát kaptak, hanem magok
               szedtek ételt a hatalmas büffé-asztalnál, aztán kis asztaloknál apró csoportokra
               oszolva vacsoráztak. Titi eleinte kissé tehetetlenül és árván nézegetett körül, hogy
               kikhez csatlakozzék, de már jött a lengyel követ és karonfogta.</p>
            <p>- Jöjjön, kedvesem, bemutatom egy házaspárnak, akiket maga érdekel. A háziasszony
               azokkal osztotta be. Várjon csak, előbb elmondom, hogy kik ők. Már ott ülnek a szélső
               asztalnál. Hallotta valaha a báró markazi Stein nevét?</p>
            <p>- Hogyne. A híres bankvezér.</p>
            <p>- Úgy van. Ott ül a feleségével. Minket várnak. Nehogy mégegyszer bemutatkozzék
               nekik, mert már kezet fogott velök. Meg fogják hívni falura, és ajánlom, hogy fogadja
               el a meghívást, mert nagyon kellemes ház. Jöjjön.</p>
            <p>Titi ment és kezében vitte tányérját, amelyen alapos mennyiségű libamájat, hideg
               fogast és sonkát halmozott fel. Báró markazi Stein, akiről már sokat olvasott a
               lapokban, egészen jelentéktelen külsejű emberke volt, kicsiny, kopasz, kancsal és
               méghozzá kissé hebegő. Semmi sem mutatta megjelenésében a híres bankelnököt, akiről
               minduntalan azt lehetett olvasni, hogy hol Londonban, hol Amsterdamban tárgyal
               milliós államüzleteket. Olyan külseje volt, mintha valami óriás marok összegyűrte és
               eldobta volna. Ugyanilyen volt felesége is, mindaketten hatvan tájon.</p>
            <p>- Nagyon örülök az ismeretségnek, - kezdte az asszony - azt hallottam, hogy nagyon
               mulatságos partnert kapunk a bridzshez.</p>
            <p>- Grandjean azt mondta, - tette hozzá a férfi - hogy könnyük csorgott a nevetéstől,
               mikor nemrég együtt voltatok, kérlek. De ne beszéljünk magyarul a kegyelmes úr
               jelenlétében.</p>
            <p>A beszélgetés további része a Titi számára nem volt érdekes. Jobbadán ő tartotta
               szóval a kis társaságot. Igyekezett olyan mókákkal szolgálni, amelyeket a követ még
               nem hallott, de az közben maga bíztatta, hogy ezt, vagy amazt a tréfát beszélje csak
               el a házaspárnak, mert nagyon jó. A házaspár gyönyörrel és önfeledten mulatott minden
               mondaton. Ők maguk szinte megalázkodóan szerények voltak. Mikor az étkezést már rég
               befejezték, a háziasszony nálok is megjelent gépírásos ívvel a kezében és közölte,
               hogy a kis szalonban játszanak a kandallónál. Az őszes, töpörödött kis bankelnökné
               nagyot sóhajtott:</p>
            <p>- Igazán kár bemenni kártyázni, elhallgatnám magát napestig.</p>
            <p>- Úgy van, - csatlakozott báró markazi Stein - valóságos versenytársa vagy, kérlek,
               Mester Frédinek.</p>
            <p>- Mester Frédi? Ki az?</p>
            <p>- Mester Alfréd, a híres festő. Okvetlen hallottad a nevét.</p>
            <p>- Hogyne, csak nem gondoltam, hogy róla van szó.</p>
            <p>- Jó festőnek tartod?</p>
            <p>Titi hirtelenében megakadt. Mester Alfrédot elvetemedett «giccsőrnek» tartotta, aki
               maga alig dolgozott valamit, de heves pártpolitikát folytatott a képzőművészetben.
               Volt a kultuszminisztériumban egy botránya, mert ott valami rajzminta-panamán kapták
               rajta. De ez még Titi főiskolai idejében történt. Akkor a fiúk a Rajztanárképzőn
               Mester Alfrédot, nagyképű voltára való tekintettel is, Mintorettónak nevezték. Mindez
               nyomban keresztülszaladt a fején. Ezért tartózkodóan felelt:</p>
            <p>- Erős dekoratív érzéke van, az tagadhatatlan. És tevékenyen részt vesz a művészi
               közéletben. Rendkívül tevékenyen.</p>
            <p>- Szóval a budapesti társaséletben őt számítják a legmulatságosabb asztalvendégnek.
               De te könnyen megdöntheted ezt az egyeduralmat. Eddig vidéken laktál, Zoborhelyen,
               ugyebár?</p>
            <p>- Igen, ott voltam rajztanár, de miután nincs rá szükségem, abbahagytam. Most jól
               akarok mulatni Pesten.</p>
            <p>- Mi mulatunk jól, ha itt vagy. Hát akkor gyerünk bridzsezni.</p>
            <p>A játék csak félfilléres alapon ment, a bankelnök még ezt is sokallta. Titi nyert.
               Elszámoláskor zsebretett harminckét pengő ötven fillért. Ha a múltkori alapon
               játszik, egész veszteségét visszanyerte volna. De erre nem sok ügyet vetett. Jó kedve
               volt, egész játék alatt folyton tréfálkozott, minden mókáját hálás nevetés kísérte.
               Mikor egyet bukott, roppant komolyan jelentette ki:</p>
            <p>- Megjegyzem, ha csak egyetlenegy ütéssel többet csinálok, megnyerem a játékot.</p>
            <p>Mikor Stein báróné tévedésből rossz lapot adott, így szólt:</p>
            <p>- Báróné, adjon inkább színre színt. Úgy sokkal nagyobb a hecc.</p>
            <p>A bankelnök, mikor a játékot befejezték, kis jegyzőkönyvet vett elő és először
               pontosan bejegyezte kártyaveszteségét, mert erről harmincnyolc éve pontos kimutatást
               vezetett, majd odaforgatott a jegyzőkönyv egy másik rovatához és beírta Titi neve
               mellé a Gellért-szálló telefonszámát. Nyilvánvaló volt, hogy ide is meg fogják
               hívni.</p>
            <p>Bolmánszkyék is meghívták vacsorára. Ők a Nádor-utcában laktak. Otthonuk, ha a
               látogató az ablakokon túl dübörgő és tülkölő fővárost elfelejtette, vidéki kúria
               belsejének látszott. De tévedett, aki ezt Bolmánszkynak, a volt vidéki árvaszéki
               ülnöknek tulajdonította. A régi almárisok, biedermeier-szekrények, aranyrámás,
               tojásdad silhouette-képek, az óriás táblába rakott régi magyar fegyverek, a kedélyes
               tajtékpipák a Bolmánszkyné anyai ágáról származtak. Anyja Dálnoky Nagy-leány volt.
               És hiába született Hauser építési vállalkozó gyermekének, ez az asszony, aki
               szótlanul és nagyobb vizet nem zavarva üldögélt más házak vacsoráin, itt biztos
               fellépéssel és derüsen élte anyja vérét. Tanyai kúria gazdasszonyának tetszett,
               nyájas volt és ebben a környezetben csúnya létére valósággal megcsinosodott. Magyaros
               vacsorát is tálaltatott, a vendégek sertéspörköltet kaptak és káposztás kockát. Korán
               kezdték, mert úgy szólt a vacsora-meghívás, hogy rögtön utána elmennek egy mozi tíz
               órai előadására. A háziakkal együtt tizen voltak, két páholyra való társaság. Részt
               vettek Dömsödyék is. Külföldi nem volt ezúttal a vendégek között, élénken és szabadon
               folyt a magyar társalgás. A vendégek közt volt egy Geszterédy Tamás nevű úr, tanácsos
               a pénzügyminisztériumban, akit az egész társaság csak Totónak szólított. Ez az első
               pillanatban felköltötte Titi meleg rokonszenvét. Borotvált arcú, kissé pocakos ember
               volt, kis termetű és fiatal kora ellenére ezüstös hajú. Kényesen ápolt ember
               benyomását tette, rózsás arcbőre síma, keze, ruhája makulátlan és feltünt egészséges
               gyöngyfogsora, mikor nevetett. Már pedig gyakran és szívesen nevetett, pufók arcában
               ülő szeme különös módon valami jóindulatúan gúnyos és fortélyos malacra
               emlékeztetett. Az általános társalgás során kitünt, hogy talpraesett és elmés ember.
               Csakhamar ketten vitték a szót, az asztal felett a kedély terjengett, mint a zamatos
               pipafüst. Mica ezúttal is folytatta vehemens kacérkodását. Pillantásai kihívóan
               villámlottak, szeme feltűnés nélkül, de állandóan a Titi nézését kereste. Aztán
               felkászálódtak és moziba mentek. Amerikai bohózat volt ott műsoron, amelyen sokat
               lehetett nevetni. A két páholyban úgy helyezkedett el a társaság, hogy Titi Mica háta
               mögé került, Geszterédy pedig a Bolmánszkyné háta mögé. A két jókedvű ember halk
               megjegyzésekkel kísérte az előadást, a társaság pukkadozott nevettében. Olykor a
               szomszédokig is elhallatszott egy-egy megjegyzés és derültséget keltett, mintha a
               nézőtér egy pontján gejzires forrás fakadt volna fel nevetésből. Mert hallani
               hallhattak a szomszédok, de a sötétben nem láthattak. És Titi keze a sötétben
               óvatosan odacsúszott a Mica dereka felé. Óvatosan megérintette, az asszony nem
               mozdult. Ez a tapogatódzó udvarlás tolvajnyelvén beleegyezést jelentett. Úgy ültek
               ott most már, hogy fogta az asszony derekát, koronként megcirógatta és nagyokat
               lélegzett, hogy magába szívja azt az illatot, amely az asszony hajából áradt feléje.
               Feje olyan közel volt az asszonyhoz, hogy csak egészen kis mozdulat kellett volna és
               arcuk összeér. A helyzet villamos feszültséggel töltötte el, repeső nyomást érzett
               rekeszizmában és hangja, ha olykor, a figyelmet mimelvén, megjegyzést tett a képre,
               lehelletszerűen megremegett. A szünetben kimentek cigarettázni, aztán visszaültek, s
               mikor a nézőtérre megint leszállott a sötétség, Titi nyomban elfoglalta keze eddigi
               helyét, mintahogy a szabadságáról az arcvonalra visszaérkezett hadvezér egyenesen
               főhadiszállására vonul az elfoglalt városban. A mozgóképen kutya is szerepelt,
               humoros pofájú skót kutya, amely a közönség édesded hullámzását keltette,
               valahányszor megjelent. Ez a kutya zárta is a képet azzal, hogy hevesen ugatni
               kezdett az ajtó előtt, amely mögé a szerelmes pár kibékülten távozott. A kép utolsó
               másodpercei peregtek és Titi a sötétség leple alatt hirtelen harsány ugatásba tört
               ki. A csalódásig híven tudta a kutyát utánozni. A közelben mindenki azt hitte, hogy
               igazi kutya ugatta el magát, ugyanekkor kivilágosodott. A felpattanó és ruhatárba
               igyekvő nézők között hangos nevetés felelt az ugatásra, sokan lábak köré
               tekintgettek, a kutyát keresve. Micáék pedig, akik tudták, hogy Titi ugatott,
               egymásra dőltek a nevetéstől. Csak Titi állott közöttük merev arccal, annak a
               méltóságteljes embernek elítélő kifejezésével, aki a nézőtérre beszabadult ebek
               rendetlenségét helyteleníti. A kijáratnál, mikor búcsúzkodni kezdtek, Mica így
               szólt:</p>
            <p>- Nézze, egy-két régi jóbarátunk minden második vasárnap nálunk ebédel. Jöjjön el
               maga is, hadd legyen jókedvünk. Már most vasárnap esedékes volna a dolog, de most meg
               vagyunk híva falura. Szóval vasárnaphoz két hétre. Fél kettőkor. De addig is
               telefonáljon.</p>
            <p>Mikor otthon a szállóban kulcsát kérte, levelet is kapott hozzá. Báró markazi Stein
               György és neje nyájas levélben meghívták Markazra, töltse náluk a vasárnapot falun.
               Hogy milyen kocsi szállítja ki, arról még telefonértesítést kap. Valószínűleg
               megkérik Dömsödyéket, hogy vigyék ki.</p>
            <p>Míg így futottak egymásután napjai, folyton szaporodó meghívásokkal, mindennap
               beletartozott órarendjébe, hogy három órakor megjelent az Ujlaki-rakparton és
               megvárta Annát. Az asszony nem volt jó bőrben. Szemmelláthatóan fogyott, néha rajta
               lehetett kapni, hogy szisszenést fojt el és bekapja ajkát az eltitkolt fájdalomtól.
               Egyre-másra vizsgálták a hivatalos orvosok, de nem tudtak tisztába jönni a
               bajával.</p>
            <p>Titi türelmetlenül kifakadt.</p>
            <p>- Drágám, én ezt nem tudom nézni. Okvetlen el kell mennie egy híres
               belgyógyászhoz.</p>
            <p>- Ne beszéljen bolondokat. Nem adhatok én egy vizsgálatért ötven pengőt. Most tudom,
               hogy mi jár az eszében. Szívesen ad kölcsön. Hogyne. Lássa, én megmondtam magának
               egyszer a Dunaparton, hogy gazdag emberrel szegény embernek nagyon nehéz barátkozni.
               Ha maga is szegény volna, most sopánkodnánk együtt és tanakodnánk, hogy mit lehetne
               csinálni. Igy azonban folyton kerülgetjük, amit gondolunk, de nem akarunk kimondani.
               Tudom, hogy magának nem volna nagy áldozat segítségemre lenni, szívesen is tenné,
               hiszen kedves és jó hozzám. De én nem fogadhatok el magától semmit. Mástól sem.
               Senkitől sem.</p>
            <p>- Inkább meghal?</p>
            <p>- Nono, talán ott még nem tartunk.</p>
            <p>- És ha például a baja olyan súlyos? Hátha például hasnyálmirigyrákja van, vagy mit
               tudom én mije. Biztos, hogy nincs?</p>
            <p>- Titi, maga szépen vigasztal engem.</p>
            <p>- Sajnálom, goromba vagyok, mert nagyon haragszom. Tisztelhetem az elveit, de csak
               addig, míg nem a bőrére megy a dolog. Megismétlem a kérdést: inkább meghal?</p>
            <p>- Drágám, nekem a halál nem hangzik fenyegetésképpen. Én a halált nem érzem nagyon
               idegennek magamtól. Tudom, hogy az élet érték. Nekem is van néha egy-két percem, amit
               szép és jó átélni, amiért érdemes ennyi gondot, bánatot, fájdalmat, a másnaptól való
               rettegést elviselni. De ha az óra üt, én készen vagyok. Mindenkinek meg kell egyszer
               halni. És nem halunk meg sem korábban, sem későbben, csakis pontosan akkor, mikor a
               jó Isten akarja.</p>
            <p>- Akkor ezzel a filozófiával a Mabi-orvoshoz is fölösleges elmennie. Van valami
               amerikai szekta, amely egyszerűen tagadja, hogy betegség van a világon...</p>
            <p>- Christian Science.</p>
            <p>- Valami ilyen. Hát ez oktalanság. Akinek vakbélgyulladása van, az ne operáltassa és
               ne gyógyuljon meg egy hét alatt, hanem rettenetes kínok között csak azért is
               pusztuljon el? Ez esztelen öngyilkosság.</p>
            <p>- Nevezze annak. Gyanakszom, hogy a hajlam a véremben van. A fivérem példája is ezt
               mutatja. És nem tagadom, hogy sokszor játszottam már a gondolattal. De nagyon
               vallásos vagyok...</p>
            <p>- Az szép, hogy vallásos, a tárgytól azonban ne térjünk el. Maga tehát még kölcsönt
               sem fogad el tőlem.</p>
            <p>- Nem. Mert nem tudom visszaadni.</p>
            <p>- Akkor legyen a feleségem. Csak úgy forma szerint. Ha meggyógyul, megint
               elválhatik.</p>
            <p>- Képesnek tart arra, hogy irgalomból elvétetem magam? Hagyja ezeket a fantasztikus
               dolgokat, Titi. A barátságunknak jobb, ha erről mennél kevesebbet beszélünk.</p>
            <p>- Azzal nem törődöm, angyalom. Maga fontosabb, mint a barátságunk. Ha már segítséget
               nem fogad el tőlem, képes vagyok beiratkozni az egyetemre orvostanhallgatónak, hogy
               aztán meggyógyítsam. Azt, remélem, elfogadná. De öt évig nem várhatunk. Ez tehát nem
               jó. Találjon ki bármilyen módot, hogy a segítségemet elfogadhassa, valami nem anyagi
               úton. A hivatalban tudna szabadságot kapni?</p>
            <p>- Talán tudnék. A vezérigazgató nagyon emberséges mindenkihez. A munkámmal meg
               vannak elégedve.</p>
            <p>- Hát majd én töröm a fejemet. De törje maga is. Nem kis türelem kell magához, azt
               megmondom őszintén.</p>
            <p>Anna nevetett.</p>
            <p>- Úgy beszél, mintha a férjem volna és nem a jóbarátom.</p>
            <p>- Ez nem tartozik a barátságra. Ha egy kiskutyát látok kínlódni és tehetetlenül
               néznem kell, az is elviselhetetlen.</p>
            <p>Az asztalra tett kezét Anna megsimította. Az imádott kéz símogatása valami meglepő és
               ujjongó melegséget keltett lelkében. A két kéz csak egy pillanatra érintkezett. De ez
               elég volt ahhoz, hogy a férfi arca lángba boruljon. Most történt először, hogy Anna
               így megérintette. S ez a pillanatnyi testi közösség százszorta megrendítőbb élmény
               volt számára, mint amilyen Yvonne teljes odaadása volt. - Ennyire szeretem? -
               kérdezte boldogan magától. S a kérdés nyilván kiült arcára, mert Anna elnézett és
               rögtön élénken másról kezdett beszélni.</p>
            <p>Másnap délután a Belvárosi kávéház mellett ment el taxin. Ott látta a terraszon
               magányosan kávézni Geszterédyt. Megállította a kocsit, kifizette és odalépett új
               barátjához.</p>
            <p>- Szervusz, Totó. Nem zavarlak?</p>
            <p>A kis pocakos ember leplezetlen örömmel ugrott fel.</p>
            <p>- Szervusz, ez igazán kedves találkozás. Dehogy zavarsz. A lapokat már átnéztem, nem
               várok senkit. Foglalj helyet.</p>
            <p>- Gyakran jársz ide? - kérdezte ő helyet foglalva.</p>
            <p>- Nem mondhatnám. Mindennap a kaszinóban uzsonnázom. De ma erre jártam és megláttam
               itt ülni egy remek nőt. Mikor ránéztem, olyat nézett vissza, hogy azt mondtam
               magamban: ez jogerős. Leültem. Uzsonnát rendeltem és elkezdtem a közeledést. Két perc
               múlva, öregem, egy akkora százados érkezett az asztalához, mint én kétszer, amivel
               nem sokat mondtam, de nekem mégis sok. Még hozzá nagyon csinos volt a százados és a
               mellén egész sor kitüntetés mutatta, hogy legény a talpán. Kénytelen voltam a
               hölgynek igazat adni. A hölgy, mikor együtt elmentek, orvul visszanézett és
               kinevetett. Most tehát megiszom a kávémat. Összes eredmény, mint a turflapok mondják.
               Hallom, kijössz Steinékhez.</p>
            <p>- Igen. Kimegyek, te is ott leszel? Nagyszerű.</p>
            <p>- Sőt veled együtt utazom a Micáék kocsiján. Sok szép asszony lesz kint, az étel
               remek. Hozzál úszóruhát, mert kimegyünk a Dunára. És hozzál pénzt, mert bősz bridzs
               lesz. És hozzál pizsamát, mert ha jó hangulat lesz, ott marasztjuk magunkat
               éjszakára. És hozzál érveket, akármilyen párthoz tartozol, mert vacsoránál egész
               biztosan el fog dördülni a vita a világpolitikáról.</p>
            <p>- Olyan érveim nincsenek. Megvallom neked őszintén, hogy halvány sejtelmem sincs a
               világpolitikáról. Kevés dologhoz értek, de két dologhoz különösen nem: a
               világpolitikához és a zsidótörvényhez. Mikor már azt hallom, hogy a Maginot-vonal
               bevehetetlen, vagy azt, hogy a német zsidók sárga foltot fognak kapni, nyomban
               másfelé figyelek. Szeretném a két ujjamat feltartani és valakinél jelentkezni, mint
               az iskolában: tanár úr kérem, ezeket a kérdéseket nem én intézem, hanem maga
               Hitler.</p>
            <p>Közben önkéntelenül rajzolt. Totó érte nyúlt és elvette előle. Nagyot kacagott,
               felismerte sajátmagát. De kacagása mindjárt elismeréssé komolyodott.</p>
            <p>- Te öregem, ez nagyon tehetséges. Nekem adod?</p>
            <p>- Parancsolj.</p>
            <p>- Ha minden kötél szakad, ebből még meg tudsz élni. Ja igaz, hiszen rajztanári pályán
               voltál, hallottam, most jut eszembe. Ezt be fogom rámáztatni és felakasztom. Két
               karrikatúrám mellé harmadiknak. Mert otthon kettő lóg már az íróasztalom felett. Az
               egyiket Major rajzolta régesrégen, a másikat szegény Pólya Tibor.</p>
            <p>- Ismerted? - kapott a szón Titi élénken.</p>
            <p>- Hogyne, hiszen rokonom volt.</p>
            <p>- Ne mondd. Beszélj róla, mert nagyon érdekel. A képei előtt, ha valahol látok egyet,
               nem tudok elmenni.</p>
            <p>Geszterédy nem kérette magát. Elevenen és hosszasan beszélt az elhalt festőről,
               leírta külsejét, elmondta személye ellenállhatatlan kedvességét, ősmagyar talajból
               fakadt humorát, tréfáit és szomorú végét.</p>
            <p>- És még a képeinél is sokkal tehetségesebb volt. Én laikus vagyok és nem akarok
               szakdolgokba belebeszélni, különösen előtted nem, de festőktől hallottam, hogy
               példátlanul erős volt az intuiciója. Egyetlen vonalból, egy párkányból, egy kapufőből
               meg tudott érteni, sőt magyarázni egy egész épületet, pedig az építészet nem volt
               kenyere. De úgy látom, ez nagyon érdekel téged. Van valami különös okod erre?</p>
            <p>Titi elpirult és elmosolyodott.</p>
            <p>- Főiskolai koromban ő volt a mintaképem. Éreztem magamban, bizonyára alaptalanul,
               bizonyos hasonlóságot hozzá. Úgy érzem, mintha nekem is rokonom lett volna, nemcsak
               neked. Miben halt meg?</p>
            <p>- Szívbaj.</p>
            <p>Hallgattak egy darabig. Akkor Titi egész más tárgyat pendített meg.</p>
            <p>- Mondd, öregem, szeretnék tőled tanácsot kérni.</p>
            <p>- Parancsolj. Ha tudok, boldogan.</p>
            <p>- Mondjál nekem egy kitűnő belgyógyászt. Ha nagyon drága, az sem baj, de megbízható
               legyen.</p>
            <p>- Csak nem vagy beteg?</p>
            <p>- Kutyabajom, hálistennek. Egy hölgyrokonomnak van rá szüksége. Tudniillik... mielőtt
               azt felküldeném hozzá... előbb magam... elég bonyolult eset, de nem akarlak untatni.
               Ki legyen az a belgyógyász? Beszélni szeretnék vele.</p>
            <p>- Feltétlenül Graf tanár. Jól ismerem. Anyámat kezelte és olyan hálás vagyok neki,
               hogy kívánatra bármikor kezet csókolok meghívott közönség előtt. Felemelt
               helyárakkal. Menj el Graf tanárhoz, senki másra ne hallgass. Itt lakik a szomszédban,
               most éppen rendel. Nincs könnyebb, mint a telefonossal megkérdeztetni. Te, gyerek,
               küldd ide a telefonost.</p>
            <p>Egy negyedóra mulva Titi ott ült a híres belgyógyásznál. Jócskán kellett ugyan
               várnia, de végül bejutott. A tanár nála jóval magasabb, rendkívül sovány, fekete
               körszakállú férfi volt, némileg Tisza István arcképéhez hasonló. Halkan beszélt és
               udvariasan. Titi bemutatkozott és rögtön rákezdte:</p>
            <p>- Tanár úr, kérem, igyekszem rövid lenni. Nem rólam van szó. Egy hölgy, aki fontos
               nekem, beteg. Nem tudni, mi baja. Nagy tudós kellene, hogy lássa, de ő szegény, a
               segítséget pedig nem akarja elfogadni. Én jómódú ember vagyok és a vizsgálat
               költségeit boldogan viselem. Tessék beleegyezni abba, hogy annak a hölgynek azt
               mondhassam: a tanár úr ingyen megvizsgálja. Ez talán túl-fantasztikus ügy, de...</p>
            <p>- Ez? Fantasztikus? Ebben a rendelőben ez az ügy a legegyszerűbbek közé tartozik.
               Semmi akadálya. Milyen vizsgálatról van szó?</p>
            <p>- Éppen ez az. Gyökeresen meg kellene vizsgálni mindenféle röntgenekkel, meg
               vérpróbával, meg próbareggelivel, mit tudom én. Azt a tanár úr fogja eldönteni, hogy
               a betegséget hogyan találja meg. De ehhez szanatóriumba kellene vonulni, azt pedig
               nehéz lesz ezzel az okos és amellett gyanakvó hölggyel elhitetnem, hogy a szanatórium
               is ingyen van. Én tehát olyan szerénytelen vagyok, hogy még tanácsot is kérek.</p>
            <p>- Ez egészen sima dolog, kérem. Nincs szükség szanatóriumra. Van nekem klinikám, ahol
               ingyenes betegek is felvétetnek. Őt felveszem fizetőnek. Majd azt fogja hinni, hogy
               ingyenes. Ön pedig megfizeti az összes vizsgálatokat. Nem nekem, a klinikának. Ami
               engem illet...</p>
            <p>- Bocsánat, hogy közbevágok: ez az én ügyem lesz, kérem és én nem tartok számot
               kedvezményekre, mert nekem azok nem járnak.</p>
            <p>- Nagyon helyes. A beteg jöjjön el holnap, hogy előbb általánosan megnézzem... Addig
               igyekszem neki helyet szorítani. De azt előre megmondom, hogy máshová nem tudom
               tenni, mint közös kórterembe.</p>
            <p>- Az is jó, ha más nincs. És bocsánatot kérek... megengedi tanár úr azt a hazugságot,
               hogy régóta ismer?</p>
            <p>- Ugyan kérem, ha emberéletről van szó, nyugodtan hazudhatja le a csillagot az égről.
               Ha a beteg idejön, hivatkozzék önre.</p>
            <p>- Köszönöm szépen. A vizsgálat eredményét meg tetszik nekem őszintén mondani,
               úgye?</p>
            <p>- Csak ha a beteg felhatalmaz.</p>
            <p>- Köszönöm szépen. Végtelen hálás vagyok.</p>
            <p>Másnap délután ott várakozott a hivatal előtt. De hiába várt, Anna nem volt sehol.
               Mikor a tisztviselők már rég mind elmentek, tanácstalanságában elment a Katona
               József-utcába és kicsengette Eszes házmestert. Attól megtudta, hogy Anna ma nem ment
               hivatalba, betegen fekszik odafent. Habozott pár pillanatig, aztán felment a
               felvonóval. A házmesternek ismét pengőt adott. A jelzett lakás ajtaján becsengetett.
               Ajtó helyett csak az ajtó ablaka nyílt ki félig és láthatóvá tett egy aggodalmas női
               arcot.</p>
            <p>- Bocsánat, - szólt mosolyát elnyomva udvariasan - Lázárné nagyságos asszonyhoz van
               szerencsém?</p>
            <p>- Igenis. Tessék, mivel szolgálhatok?</p>
            <p>Bemutatkozott. A cinkografusné némi habozás után beeresztette. Az előszobában
               mindjárt látta, hogy melyik lehet Anna ajtaja. Ott jó hangosan megszólalt.</p>
            <p>- Anna, én vagyok itt, kezeit csókolom. Életbevágó hírt hozok, okvetlen beszélnem
               kell magával. Hall engem?</p>
            <p>- Hallom, - szólt a gyenge és meglepett válasz.</p>
            <p>- Nagyon kérem, hogy Lázárné őnagysága jelenlétében fogadjon engem. Igen nagy hírt
               hozok, aminek örülni fog.</p>
            <p>A válasz késett. Titi unszolón intett Lázárnénak, hogy menjen be. Az azonban
               habozott. Nyilván félt az esetleges betörőt egyedül hagyni az előszobában.</p>
            <p>- Várjanak egy kicsit, - szólt Anna - mindjárt kiszólok.</p>
            <p>Vártak. Titi felmélázott az előszoba-szekrény tetejére, ahol kalapskatulya állott,
               vulkán-koffer és két üres uborkásüveg. Lázárné pedig nyugtalanul tekintgetett
               ide-oda, de szeme sarkát le nem vette az idegen mozdulatairól. Jó pár percnyi
               várakozás után nyílt az ajtó. Anna ott állt pongyolában. Beléptek. Titi valami olyan
               hónapos szobára volt elkészülve, amilyeneknek nyomasztó kopottságát és
               ízléstelenségét eleget próbálta életében. Ehelyett tágas, kevés bútorú, derűs és
               napos szoba tárult ki előtte. Fehér falak, kevés bútor, de az mind régi és jó. Ahogy
               egyetlen pillantással összefogta az egészet, semmi hibát nem talált benne. És
               mindjárt ráismert keretbe foglalt apró rajzaira. Azt is meglátta ezzel az összegező
               pillantással, hogy Anna gyorsan bevetette az ágyat.</p>
            <p>- Kezét csókolom. Mindjárt nem fog haragudni, hogy így berontottam magához. Szereztem
               ingyen helyet a Graf professzor klinikai osztályán. Alaposan meg fogják vizsgálni,
               megkap mindent a világon és nem kerül semmibe. Várjon, míg végigmondom. Graf
               professzor nekem régi jó emberem. A családja egyik tagját valaha tanítottam rajzolni.
               Most felkerestem, roppant kedvesen fogadott. Első szóra rendben volt a dolog. Azt
               mondtam, hogy maga rokonom, ezzel elkerüljük a kérdezősködést. Az összes
               vizsgálatokat megkapja. Holnap délután keresse fel a tanárt a rendelőjében, ő majd
               megmondja, hogy mikor menjen, hová menjen, meddig tart, satöbbi. Tessék, most már
               beszéljen maga is, én pedig leülök. Mindenekelőtt mondja meg, hogyan érzi magát.</p>
            <p>Leültek mindhárman.</p>
            <p>- Köszönöm, nem jól. Elég súlyos fájdalmaim vannak. És senki nem tudja megmondani, mi
               bajom.</p>
            <p>- Majd Graf megmondja. Annál az egész országban nincs jobb. Nem is tudom megmondani,
               milyen boldog vagyok, hogy ez eszembe jutott. Elég hiba, hogy hamarább nem jutott
               eszembe. Szóljon már egy jó szót, az Isten áldja meg.</p>
            <p>De Anna nem tudott szólni, mert sírt. Zsebkendőjébe temette arcát. Hangtalan volt a
               sírás, csak válla mozgásán látszott. Lázárné, aki most már megnyugodott abban, hogy
               az idegen nem akarja kirabolni a lakást, mély részvéttel súgta:</p>
            <p>- Szegényke, úgy sajnálom. Mennyit szenved.</p>
            <p>Titi bólintott. Türelmesen várt és a szobát nézegette. Takaros kis otthon volt, a
               legszükségesebb holmin kívül alig tartalmazott bútort, a padlót székely
               rongyszőnyegek fedték, s ahová a szobában lehetett, oda cserepes növényeket rakott
               lakója. A falak meleg fehérje, a növények és az ágytakaró zöldje, a
               biedermeier-bútorok barnája idillikus együttest adott a szemnek. Az ágy feje felett
               fekete feszület, szemközt vele régi falióra, a szekrények mellett a dióbarna
               léckeretbe foglalt rajzok, más nem is volt a falakon. Egy polcon néhány könyv kék és
               piros színfoltja. A lakás olyan volt, mint Anna maga, aki végre megnyugodott.
               Megszárította arcát és kissé náthás hangon megszólalt.</p>
            <p>- Szívből köszönöm, amit tett értem, Titi. De valamit kérdeznem kell. Teljesen
               ingyenes ágyat szerez nekem az a professzor?</p>
            <p>- Természetesen. Az ingyenbeteg felett ő rendelkezik. Ingyen betegnek pedig ingyen
               vizsgálat jár.</p>
            <p>- Ez igaz, ahogy mondja nekem? Becsületszavára?</p>
            <p>Titi egy másodpercet sem habozott. Szempillája sem rebbent, egyszerűen és nyugodtan
               felelte:</p>
            <p>- Becsületszavamra.</p>
            <p>- Nézze, nem akarok sokat magyarázni olyan dolgokról, amelyekről már nem egyszer
               beszéltünk. Ma maga az én kiszolgáltatott és nyomorult helyzetemben olyan
               körülmények közé hozna engem...</p>
            <p>- Bocsánat, miután szavamat adtam, minden további megjegyzés sértő kezd lenni. De
               hiszen holnap beszél magával a tanárral. Ha pedig bement a klinikára, ott személyesen
               ellenőrizhet mindent, amit akar. Ne rontsa el az örömömet ezzel az örökös
               rögeszmével.</p>
            <p>Lázárné nagyon kényelmetlenül érezte magát. Furcsa mozdulatokra ragadta helyzete,
               mert minduntalan fel akart kelni, de zavarában mégsem merte, s ettől hol a levegőben
               guggolt a szék felett dísztelen testtartással, hol visszanehezedett a székre. Végül
               mégis elszánta magát. Felállott.</p>
            <p>- Nekem moft ki kell mennem...</p>
            <p>De ettől a mondattól önmaga döbbent meg a legjobban, mert rájött, hogy ez nagyon
               furcsán hangzik. Kínos zavarban feszengett és szólni akart, de a szavakat nem
               találta. Anna megmentette.</p>
            <p>- Ha okvetlen be kell raknia azt a fehérneműt, drágám, én nem vehetem el az idejét,
               csak arra kérem, hogy egészen hagyja nyitva az ajtót, hogy kérhessek valamit, ha
               kell. És úgy-e megteszi, drágám, hogy befigyel egy kicsit?</p>
            <p>- Megtefem, perfe, hogy megtefem.</p>
            <p>Az ajtó nyitva maradt. Hallani lehetett, ahogy Lázárné odakint jön-megy és
               tekintélyes testsúlyával panaszos recsegésre indítja a padlót. Ők még beszélgettek.
               Titi felkelt, közelről megnézte az egyes növényeket, s mivel az asztalon levélpapírt
               talált, nem tudván ellenállni a kísértésnek, hirtelen külső jobbzsebébe nyúlt a
               mindig ott hordott és mindig kurta ceruzáért. Pár vonással odakapta Lázárnét, amint
               ott guggol a szék felett. És szöveget is írt alá: «Lávárné feretne kimenni. B. T.»
               Anna halkan felsikoltott a kacagástól.</p>
            <p>- Vigyázzon, meg ne lássa. Ezt rögtön eldugom.</p>
            <p>- Dugja el. Majd csinálok másikat. Ad usum Delphini, ahogy az iskolaigazgatóm szokta
               kifejezni.</p>
            <p>Gyors ceruzavonásokkal odavetett egy nemes arckifejezésű, szép és elegáns, mégis
               felismerhető Lázárnét. Odaadta.</p>
            <p>- Ha elmentem, tegye vele boldoggá.</p>
            <p>- Nagyszerű. Titi, maga ijesztően tehetséges. Hiába únja úgy, amit mondok, mindig
               rágni fogom vele a fülét: magának hivatása van, magát az Isten erre teremtette. Isten
               ellen vétkezik, ha nem dolgozik.</p>
            <p>- Mondtam, hogy most szabadságon vagyok.</p>
            <p>- És mi van az utazással?</p>
            <p>- Hogyne, éppen most utazom. Előbb tudni akarom, mi van az egészségével.</p>
            <p>- És én éppen most, mikor megint ilyen jót tett velem, kínos kérdésekkel gyötröm.
               Mondja, nem beszélt a szállóval, hogy havi árat számítsanak magának? Persze, hogy nem
               beszélt. De akkor miért nem beszél az ügyvédje, ha ennyire rábíz mindent? Általában
               elszámol maga azzal az ügyvéddel? Kapott már az eddigiekről elszámolást? Nem. Maga
               megérdemelné, Titi, hogy a szemét kivegyék a fejéből. De azt hiszem, nem venné
               észre.</p>
            <p>- Csak nem gyanusítja ezt a Pethőt? Ugyan. Dúsgazdag ember. Előkelő ügyvéd. És én
               igen fontos kliens vagyok neki. Nem őrült meg, hogy egy ilyen jó üzletfelet apró
               előnyökért kockáztasson. Vigyázzon, mit mond róla, mert a fülébe jut, bepereli magát
               és akkor nagyon nagy baj van. Mert saját ügyvédnek kitűnő, de ellenfélnek, úgy látom,
               félelmes. Bezáratja magát, aztán hordhatom a fogházba a rabkosztot.</p>
            <p>- Tréfáljon, ha jólesik, de igérje meg, hogy elszámolást kér tőle. Komoly igéretet
               kérek, akkor nem gyötröm tovább. Nos? Kezet ad rá?</p>
            <p>Titi már kezdett ideges lenni. De, hogy Anna kezét a kezében tarthatja, attól rögtön
               kiderült. Megszorította a kedves kezet és fájt neki, hogy mindjárt el kell engedni. A
               kéz nem volt forró.</p>
            <p>- Láza, úgy látom, nincs?</p>
            <p>- Nincs. Csak fájdalmaim vannak.</p>
            <p>- Szegény. Megyek is, hogy gyorsan visszakerüljön az ágyba. De holnap vacsora előtt
               bekopogtatok, mert tudni akarom, hogy mit mondott a tanár.</p>
            <p>A lépcsőn még fülébe csengett a «vifontlátásra», amelyet Lázárné teljesen megnyugodva
               küldött utána. S ekkor homlokára ütött, Lázárné szereti az édességet, csokoládét
               kellett volna hozni neki. Másnap nem is felejtette el. Egy negyedkiló zserbóval
               csengetett be. Ő maga szmokingban volt, este Pethőéknél kellett vacsoráznia. Köszönés
               gyanánt átadta Lázárnénak az édességet és már készítette a széles baráti mosolyt Anna
               számára, mikor meglepetve tudta meg, hogy Anna nem jött haza, már a klinikán van. Az
               történt, hogy Lázárnéval kísértette el magát a tanárhoz. Ott a várószobában Annát
               olyan görcsös fájdalmak támadták meg, hogy elájult. Graf magához térítette, valami
               injekciót adott neki, aztán úgy rendelkezett, hogy mindjárt vonuljon be. Taxit
               kellett hozatni. Lázárné éppen most érkezett haza. A beteg nyugodt, mert
               fájdalomcsillapítót kapott.</p>
            <p>Azonnal robogott a klinikára. De Annához nem juthatott be. A látogatási időt
               szigorúan megtartották. A tanár már elment. Nagynehezen sikerült egy orvossal
               érintkezésbe lépnie, aki jelen volt, mikor Graf a beteget megvizsgálta. De az is csak
               annyit tudott mondani, hogy a beteg nyugodt. A vizsgálat eredményéről még nem lehet
               mondani semmit. Ő tehát a portásfülkében pár sort írt, jókívánságokkal és
               üdvözlettel, felküldte és elindult Pethőékhez a Svábhegyre. Ott hamarosan kitűnt,
               miért hívták. Megint külföldi vendég volt a háznál, ezúttal belga. De ennél minden
               mulattatási kísérlet kárba veszett. Göthös, kelletlen, faarcú ember volt ez, aki
               mereven megült magának egy helyben, a cocktailt visszautasította, ahelyett vizet
               kért, a pohár ásványvizet visszaküldte és kútvizet kért, aztán pirulát vett be. Az
               asztalnál minden ételt gyanakodva nézett meg, egyikből evett, a másikból nem.
               Tányérja elé háromféle orvosságot is kirakott, főleg azokkal foglalkozott, keveset
               beszélt és semmi más iránt nem volt hajlandó érdeklődést mutatni, csak a lispei
               olajkutatás iránt. A lapok tele voltak Lispével, mindenki olvasott róla, de mindenki
               csak ugyanazt tudta. A tárgy hamar kimerült. Mikor felálltak, a belga nem kért
               feketét, közölte, hogy holnap reggel igen korán kell felkelnie és gyorsan
               eltávozott.</p>
            <p>Akik maradtak, ugyanazok voltak, mint a finn alkalomkor, Titi számára érdektelenek.
               Le is ültek kártyázni, Daisy pedig egy őszülő halántékú úrral valami fontos
               beszélgetésre ült le a sarokban. Az ő számára a whisky maradt és a házigazda. Azon
               meglátszott, hogy mondani akar valamit, de csak kerülgette, mint macska a forró
               kását. Mikor aztán mégis rátért, mímelt könnyedsége és közömbössége alól kilátszott a
               lóláb.</p>
            <p>- A múltkoriban kémeim lumpolni láttak, Titikém. Azóta nem is beszéltünk. Állítólag
               érdekes társaságban ültél. Hogyan kerültél te össze ezekkel? Hiszen eredetileg nem
               ismertél itt Pesten senkit.</p>
            <p>- Ó, Istenem, egyik ismerős és egyik meghívás hozza a másikat. Melyik alkalomról van
               szó? Mert nem csak egyszer néztem szét az éjszakában.</p>
            <p>- A szigeten voltál, bárban.</p>
            <p>- Igen. Voltam. A lengyel követtel ültem és véletlenül akadtunk össze egy másik
               társasággal.</p>
            <p>- Hallom, Dömsödyék voltak veletek.</p>
            <p>Titi szeretett volna rápirítani ügyvédjére. Miért mondja, hogy «hallom», mikor ő maga
               volt ott Gyöngyös Terka miatt, be is nézett, aztán szemére húzott kalappal várakozott
               a kijáratnál. De sajnálta leleplezni.</p>
            <p>- Igen, azóta vacsoráztam is náluk. Kedves emberek, az asszony nagyon szép.</p>
            <p>- És amint kémeim jelentik, ott volt valami Bolmánszky.</p>
            <p>- Miért nevezed valami Bolmánszkynak? Híres ember, neves képviselő, evezős,
               mindenféle.</p>
            <p>- Ja, az az? Rémlik, hogy ismerem. Hogy él az a feleségével?</p>
            <p>- Minden jel szerint nagyon rendesen. Nálok is vacsoráztam már.</p>
            <p>Pethő ráütött ügyfele vállára, erőltetett kacagással. Ez nem jól sikerült, rekedt
               volt és hamis.</p>
            <p>- Hallod-e, villámgyorsan világfivá növöd ki magad. Követek, felsőházi tagok,
               képviselők... ez csak úgy megy nálad. Azt hallom, hogy ez a Bolmánszky nagy kujon. A
               bárban állítólag botrányosan és feltűnően táncoltatott egy színésznőt. Mondták is,
               hogy kit... várjál csak...</p>
            <p>- Azt a Gyöngyös Terkát, akiről Daisy azt mondta a Hullámban, hogy a te barátnőd.</p>
            <p>Pethő visszahökkent. Kissé gondolkozott, hogy erre mit mondhat. Végül elütötte a
               dolgot. Elkezdett - mindenesetre feltűnő későn - nevetni és legyintett.</p>
            <p>- Ugyan... ezek a mai lányok... Nem fontos az egész, csak azért hoztam fel, mert azt
               mondták nekem, hogy elég feltűnő volt a dolog. Megjegyzem, ha szívességet akarsz
               tenni ennek a Bolmánszkynak, mert úgy látom jóban vagy vele, megmondhatod neki, amit
               hallottam: névtelen levelet akarnak írni a feleségének. Már pedig neki semmije
               nincs, a vagyon az asszonyé.</p>
            <p>- Én, öregem, nem mondok neki semmi ilyesfélét. Ha valaki efféle dolgokba beleártotta
               magát, abból semmi jó még nem származott.</p>
            <p>Az ügyvédnek nem tetszett ez a válasz. De látta, hogy a dolgot kár erőltetni.
               Abbahagyta az átlátszó ármányt, amely otromba volt és gyermekes, meglepő egy ilyen
               agyafúrt ember részéről. A féltékenység nyilván megzavarta.</p>
            <p>- Ahogy gondolod. Csak úgy mondtam. Hanem elintézhetnél nekem valami mást. A lengyel
               követség jogtanácsosa meghalt. Beszélj a követtel. Igen fontos nekem, hogy én kapjam
               a jogtanácsosságot. Megtennéd nekem, hogy beszélsz a követtel?</p>
            <p>- Kérlek. Szívesen.</p>
            <p>- Mikor találkozol vele?</p>
            <p>- Valószínűleg együtt vagyok vele vasárnap.</p>
            <p>- Együtt vacsoráztok?</p>
            <p>- Egész nap vele vagyok. Nagyobb társaság rándul ki Markazra Stein báróékhoz és
               tudtommal ő is ott lesz.</p>
            <p>Pethő nagyot nézett. Székét megigazította. Izgatott lett.</p>
            <p>- Te meg vagy híva Markazra? Hát Steinékkal ilyen jóban vagy? Hol kerültél velök
               össze?</p>
            <p>- A brazil követségi tanácsosnál együtt bridzseztünk.</p>
            <p>- Hallod-e, ezt nem ügyetlenül csinálod. Stein a leghatalmasabb emberek egyike a
               magyar közgazdasági életben. Tudod, mennyi az évi jövedelme? Háromszázezer pengő. Aki
               Markazra meghívást kap, az benne van a nagy társaságban. Várjál csak, ez Daisyt
               nagyon fogja érdekelni. Üljünk át hozzá!</p>
            <p>Odament Daisyhez és beszélgető társához, akinek ez a félbeszakítás láthatóan nem volt
               ínyére. Pethő azonban nem törődött vele.</p>
            <p>- Szeretnék valamit kérdezni tőled, öregem, gyere csak egy pillanatra. Daisy,
               mulattasd egy kicsit Titi barátunkat és kérdezd meg tőle, hova kapott meghívást
               vasárnapra.</p>
            <p>Titi megmondta. Daisy is izgatott érdeklődést tanusított.</p>
            <p>- De miért tartják ezt maguk olyan nagy dolognak?</p>
            <p>- Megmondom nyiltan. A papának életbevágóan fontos volna valahogyan közeljutni
               Steinhez. Én már egy félesztendeje dolgozom azon, hogy meghívjanak oda. Csak egyszer
               a küszöbön belül jussak, a többit rám lehet bízni. Mondja el nekem pontosan, ki
               mindenki lesz ott.</p>
            <p>- Én csak a magam kis társaságáról tudok, de sejtem, hogy sokan lesznek még mások
               is.</p>
            <p>- Helyes. És kikből áll a maga társasága?</p>
            <p>Titi pontosan beszámolt mindenről, amit tudott. Daisy erősen figyelt, homloka mögött
               sejteni lehetett a gondolkodási gépezet serény munkáját. És látszott rajta, hogy
               minden elhangzott nevet számontart. Éppen befejezte a faggatást, mikor a távolabb ülő
               társaság mozgolódott és búcsúzkodni kezdett. Felálltak ők is.</p>
            <p>- Lehet, hogy segítenie kell nekem ebben az ügyben. Számíthatok magára?</p>
            <p>- Rajtam kevés fordul meg. De ha tehetek valamit...</p>
            <p>- Majd én megmondom, mit tehet. Erről még beszélünk.</p>
            <p>Otthon a szállóban meglepő hír várta. «Zahár Emil tanár úr és neje Zoborhelyről itt
               voltak. Holnap reggel kilenckor újra eljönnek.» Zahár, a történelemtanár és neje,
               Marica, a hajdani szerelem, akivel egyszer olyan ijesztően izgalmas perceket élt át a
               csőszkunyhóban, akivel a ponorszegi erdőben jött össze titkos találkára. Vajjon mit
               akarnak? Mindenesetre elég kényelmetlen időben jönnek, nyolckor kell költetnie
               magát.</p>
            <p>Valóban jöttek kilenckor. A hallban fogadta őket. Első érzése a megdöbbenés volt:
               hajdani szerelméről, Maricáról elképedve látta, milyen jelentéktelen, formátlan és
               mégcsak nem is csinos. Láthatóan nagyon ki akart öltözködni s ennek eredményeképpen
               siralmasan rikított rajta a kispolgári ügyetlenség. Két hóna alatt sötét foltot
               hagyott a nyári kelmén a verejték, kalapját az ember szerette volna azonnal
               megvásárolni és tűzbe dobni. Ijesztő volt ezen a gyámoltalan külsejű asszonyon
               megmérnie, hogy milyen társadalmi világból jött és milyen külsejű asszonyok szédítő
               magasába zökkent, s máris teljesen megszokta. Jó öt percig csépelték az üres szalmát
               semmitmondó mondatokkal, Zahár, a különben oly nyers és kíméletlen Zahár, látható
               kínnal vett újabb és újabb lendületet, hogy belevágjon látogatása tárgyába. Végül is
               rá kellett szánnia magát.</p>
            <p>- Hát mi nagyon nagy kéréssel jövünk, pajtás. Tulajdonképpen nem is látszik kérésnek,
               hiszen nagyszerű üzletet kínálunk. Legjobb lesz, ha nem kerülgetem, hanem elmondom a
               mi nagy szerencsétlenségünket sorjában. De becsületszavadat kell adnod, hogy amit
               most elmondok, senkinek nem említed, akármiben fogunk megállapodni.</p>
            <p>Titi könnyedén szavát adta. De Zahár nagyobb nyomaték okáért kezet nyujtott és
               színpadiasan megrázta a parolát.</p>
            <p>- Kérlek alássan, van nekem egy testvéröcsém. Nem ismered, nem járt nálunk soha.
               Nagyon nagy családi ragaszkodásban nőttünk fel, nem is láttam még testvérpárt, akik
               úgy szerették egymást, mint mi ketten. Ő uradalmi lisztviselő. Nem szépítem a dolgot,
               kérlek, kimondom...</p>
            <p>De nem mondta ki. A nagy, durva darab ember szája megvonaglott, szemét könnyek
               öntötték el. Marica sápadtan, némán, megrendülve ült mellette.</p>
            <p>- Nyugodjál meg, öregem, - mondta Titi részvéttel, mert bár ezt az embert soha nem
               szerette, most megsajnálta bánatában.</p>
            <p>- Kimondom, - folytatta Zahár, legyőzve sírását - sikkasztott. Én már tíz éve váltig
               csodálkozom, hogy annyi fizetésből hogyan tudnak olyan jól élni. Öt gyerek van,
               barátom, a legkisebb egy esztendős. Hát kérlek, ez a dolog tíz éve folyik. Nagyon
               szereti a családját, hozzányúlt az uradalmi pénzhez, hogy azoknak mindenük meglegyen.
               Aztán jött a lóverseny. Nyerni akart a lóversenyen, hogy visszategye, mikor még
               néhány száz pengő volt a hiány. Fel-felutazott Pestre és játszott. A legszolidabb
               ember a világon, sohasem kártyázott, nem iszik, még csak nem is dohányzik. Senki nem
               is álmodta volna, hogy titokban a lóversenyre jár. Vesztett. És mindig egyre nagyobb
               lyukat kellett betömnie, mindig nagyobb nyereségre lett volna szüksége. Nem
               magyarázok sokat: a hiány tizennyolcezer pengő. A dologra rájöttek. Botrány egyelőre
               nincs. Ha helyreteszi a pénzt, csendben hagyják elmenni. Megjegyzem, a felesége
               vagyonos asszony, van egy birtokrésze, amelyik megér harmincezer pengőt, de ahhoz nem
               nyúlhatnak, mert per alatt áll. Hiába holtbiztos a per, az ügyvédek szerint jó
               esetben még egy félesztendeig kell várni. Az uradalomban pedig szeptember elsejéig
               adtak neki türelmi időt. Már most, kérlek, én nem nézhetem tétlenül, hogy az egyetlen
               testvérem főbelőjje magát. Én őt kisegítem. Van nekünk otthon Zoborhelyen az a
               házunk. Hiszen jártál ott, ismered. Vadonatúj, nyolc éves villa, kitünő helyen van,
               kert hozzá, vízvezeték, központi fűtés, minden. Az a mérnök, akitől vettem,
               sajátmagának építette, de elhelyezték. Aki megveszi húszezer pengőért, ajándékba
               kapja. Hát most jön a kérés. Neked Isten felvitte a dolgodat, öregem. Tudod, hogy
               mindig mennyire szerettelek és mennyire ragaszkodtam hozzád. Öregem, vedd meg a házat
               és engedj bennünket ott lakni bérben. Szeretnék letérdelni előtted, hogy összetett
               kézzel kérjelek. Te dúsgazdag ember vagy, millióid vannak, neked az semmi. Tedd meg a
               régi barátság emlékére, mert ha az öcsém végez magával, én azt nem élem túl. Marica,
               kérd te is.</p>
            <p>Az asszony félénken megszólalt. Pillantásában ott volt a régi szerelem emlékére való
               hivatkozás.</p>
            <p>- Én is összetett kézzel kérem, segítsen rajtunk.</p>
            <p>Titi vállat vont. Kínosan köhécselt, hogy a válaszra időt nyerjen.</p>
            <p>- Dehogy vannak nekem millióim. Még ha megkapom az örökségemet, sem lesznek. Mert még
               meg sem kaptam a pénzemet. Abba még hosszú hónapok beletelnek. Szívből sajnálom, de
               tehetetlen vagyok.</p>
            <p>Zahár könnyes szemmel, bizalmatlanul nézett rá. Nem hitt neki. Alázatából kirítt a
               gyűlölet.</p>
            <p>- De hiszen itt lakol ebben a pazar szállóban. Úgy festesz, mint egy gróf. Nagy lábon
               élsz. Miből, ha nem kaptad meg a vagyonodat?</p>
            <p>- Az ügyvédem szívességből előlegezi, ami a napi életre kell. De a hagyatéki eljárás
               hosszadalmas, azt te is elképzelheted.</p>
            <p>- És mi volna, ha az ügyvéd ezt a pénzt is előlegezné? Két kézzel kellene kapni az
               ilyen előnyös befektetésen. A ház sokkal többet ér.</p>
            <p>- Kérlek, hiszen elvégre beszélhetek az ügyvédemmel.</p>
            <p>Zahár mohón kapott a szón. Megragadta a Titi karját, szorította, mint a
               vaskapocs.</p>
            <p>- Az Isten is megáld, beszélj vele. Hiszen te a házat ismered. A leírás itt van
               nálam. Tessék, tedd a zsebedbe. Mikor tudsz az ügyvéddel beszélni? Minden óra fontos.
               Marica, kérd te is, hiszen mindig olyan jó voltál hozzá, mikor még nem volt ilyen
               nagy ember...</p>
            <p>Az asszony engedelmesen szólott:</p>
            <p>- Nagyon kérem, ne hagyjon el bennünket ebben a nagy bajban.</p>
            <p>- Ami rajtam múlik, megteszem. Még ma beszélek az ügyvéddel. Meddig maradtok
               Budapesten?</p>
            <p>- Amíg ezt a dolgot el nem intézzük. Bútorozott szobában lakunk, amit napokra is ki
               lehet venni. De így is drága. Mennél tovább maradunk, annál több a költség. Hajjaj,
               nagyon meglátogatott minket az Isten.</p>
            <p>Még néhány szót beszélgettek. Titi udvariasan kérdezősködött a régi ismerősökről, de
               Zahár csak immel-ámmal felelgetett. Az esze csak a pénzen járt. Fel is
               szedelődzködött nemsokára feleségestül és miután mégegyszer elrimánkodta mondókáját,
               ott hagyta lakáscímét, egy fűszeres telefonszámát, ahol üzeneteket lehetett hagyni
               számára, nagy sóhajtozások és sopánkodások közepette elbúcsúzott. Ő egyenest ment a
               telefonhoz. Pethőt hívta fel és még szerencsésen otthon is érte. Délutánra
               bejelentette magát.</p>
            <p>Az ügyvédi látogatás előtt még volt egy útja: felkereste Annát. A szűkre szabott
               látogatási időn kívül nem mehetett oda, a szabályokat szigorúan megtartották. Igen
               nagy kórterembe került, amelyet megült a számtalan fajtájú betegség nehéz levegője.
               Mértani rendben sorakoztak a temérdek szenvedő ember vaságyai, a fekete fejtáblákon
               krétával írott betűk árulták el bárki odapillantónak a beteg nevét és betegségét.
               Némelyik betegnek nem volt látogatója, az ilyen némán mélázott maga elé
               elhagyatottságában, a másikat azonban egész népes családja felkereste. Volt ágy,
               amelynek szélén négyen is üldögéltek összeszorúlva, s két családtag ott álldogált hol
               egyik, hol másik lábára nehezedve, valamennyien bizonyos tisztelettel szemlélték a
               beteget, s az is, mint az érdeklődés középpontja, bizonyos méltóságot öltött magára,
               amelyben odahaza nem lehetett része. Sok helyen vesszőfonatú kosarak, vagy barna
               keménypapírból való és madzaggal átkötött dobozok mutatták, hogy ehhez a beteghez
               vidékről jöttek fel hozzátartozói. A sok ember morajlott, az ágyak között néha
               ápolónő ment végig, letakart valamit hordva kezében, itt-ott fentjáró betegek
               ácsorogtak csíkos kórházi ruhájokban. Titi ott csetlett-botlott a bajnak és
               kínlódásnak e nyomasztó kaszárnyatermében, mígnem Annára rátalált. Az asszony
               beesett arca felragyogott, mikor meglátta. S a baráti örömnek ez a leplezetlen ténye
               a kedves arcon mélyen meghatotta. Széket kapott, leülhetett az ágy fejéhez. Mellette
               jobbról is, balról is betegágy volt, mindkettőnél vendégek. Csak halkan lehetett
               beszélniök. Anna takaróján ott feküdt a mulatóhelyről való bábú.</p>
            <p>- Hát nem adta oda annak a kisfiúnak?</p>
            <p>- Palkónak? Hogyne adtam volna oda. De a gyerek, mikor meghallotta, hogy beteg
               vagyok, addig nyaggatta az anyját, míg az elhozta Lázárnéhoz. Palkó azt üzente vele,
               hogy ne legyek egyedül. Hát most nem vagyok egyedül. És bátran kinevethet, Titi, mert
               csakugyan lénynek érzem itt ezt a bábút. Csakugyan megvan az az illúzióm, hogy van
               valakim. Ha nem szégyelném magam, még játszanám is vele.</p>
            <p>- Ne szégyelje. Nincs emberibb, mint a játék. Én mindig úgy érzem, hogy a játék édes
               testvére a művészetnek. Sőt néha gyanakszom, hogy egészen azonos vele. Most mondja
               el, mire jutottak itt magával és hogyan érzi magát.</p>
            <p>- Eddig nem tudnak semmit. A tanár már megvizsgált, de csak a vállát vonogatja. A
               fájdalmaim valamennyire csökkentek. Néha egészen ki is hagynak, most például
               egyáltalában nem fáj. Lázam alig van. Délután sebész jön hozzám, majd végignyomogat.
               Ezt már ismerem. Ki fogja jelenteni, hogy nekem nem lehetnek fájdalmaim. Én pedig azt
               fogom felelni, hogy nem lehetnek, de vannak. Mit csináljak, ha a tudomány szerint
               nekem nem fáj semmi, de a valóság szerint szeretnék beleharapni a párnába. Az orvos
               arcára van írva, hogy hisztériásnak tart. A kerületi Mabi-orvosnak már megmondtam,
               hogy nincs hajlamom a hisztériára, ne nézzen rám ilyen gyanusan. Erre mentegetődzött,
               de láttam rajta, hogy most már csakugyan hisztériát lát bennem.</p>
            <p>- Megvan mindene? Nem kell elintézni valamit? Ne menjek el Lázárnéhoz valami
               üzenettel?</p>
            <p>- Nem, nem, köszönöm. Rendben van minden. Ha hirtelen eszembe jutna valami, írhatok
               neki levelezőlapot. Különben egész jól pihenek itt, az idő gyorsan eltelik, mert
               vizitek vannak, aztán már röntgent vettek rólam és kardiogrammot is csináltak. Nagyon
               kedves, hogy bejött, igazán örülök magának.</p>
            <p>- Legszívesebben itt ülnék egész nap. Tudja mit: fogom magam és lefekszem valamelyik
               szomszéd ágyba.</p>
            <p>- Hogyne. Majd az ingyenes osztályra felvesznek egy ilyen nábobot. Beszéljen magáról,
               mi újság maga körül?</p>
            <p>Titi elmondta a történelemtanár váratlan látogatását.</p>
            <p>- És maga mit csinál? Megveszi a házat?</p>
            <p>- Ha kapok pénzt Pethőtől, megveszem. Elvégre mindegy, hogy a pénzem bankkamatot
               jövedelmez-e, vagy házbért. És a ház nagyon kedvemre való! Gyakran elfogott az
               érzés, ha elmentem mellette, hogy ilyen elérhetetlen álomban volna jó lakni. Hát
               most itt az álom, esetleg megvalósul, csak nem fogok lakni benne. Talán maga is
               emlékszik arra a házra. Mikor az ember Ponorszeg felé megy az országúton, ott vannak
               azok a nemrég épült villák a domboldalban. Van köztük egy, amely elég feltünő, mert
               régi és nagy fái vannak...</p>
            <p>- Persze, hogy emlékszem, ennek az egynek nem cserépfedele van, hanem nádfedele.</p>
            <p>- Úgy van.</p>
            <p>- Vegye meg, Titi, vegye meg. Roppant kedves kis ház. Azt is úgy szerettem benne,
               hogy nem áll a többiek sorában, hanem külön van, mint a magányos ember. Vegye meg. És
               az utazásról beszéljen az ügyvéddel.</p>
            <p>- Ejnye, Anna, ez már feltűnő. Miért akar engem mindenáron elküldeni? Annyira ún
               engem?</p>
            <p>- Ne mondjon ilyeneket, hiszen senkim sincs, csak maga. Nagyon fog hiányozni, ha
               elutazik. De viszont valahogyan azt fogom érezni, hogy helyettem is utazik. Hogy a
               nevemben utazik. Hogy valamilyen módon részt veszek benne. Magának pedig nagyon
               fontos. De, hogy másról beszéljünk, most szemrehányást fogok tenni. Az elszámolásról
               nem beszélt az ügyvédjével, esküdni merek.</p>
            <p>- Csakugyan elfelejtettem. Most innen odamegyek és szóváteszem, megígérem.</p>
            <p>Még jó darabig elbeszélgettek így, teljesen megfeledkezve a szegénység és szenvedés
               környezetéről. S mikor elbúcsúztak, Titi az ajtóból visszanézett. A kedves meleg
               szempár szeretettel kísérte ki. Összemosolyogtak, intettek egymásnak. A férfi szíve
               megdobbant. Arra gondolt, hogy szemmelláthatóan kezdenek összemelegedni. A szerelem
               kérdésétől még nagyon messze vannak. De Anna már nem emlegeti az urát.</p>
            <p>Pethő állandóan a fejét csóválta, mialatt a házvétel dolgát végighallgatta.</p>
            <p>- Öregem, magadnak is tudnod kell, hogy ez kivihetetlen. Először is minek neked
               vidéken ház? Meg kell bíznod valakit, aki gondot visel a házra és az nem csinálja
               ingyen. Másodszor, miből veszed meg, mikor még nincs vagyonod?</p>
            <p>- Éppen ez az. Szeretném, ha előlegeznél annyit, amennyivel...</p>
            <p>- Sajnos, az nem megy. Rendkívüli kiadásaim voltak, ekkora összegeket lehetetlen
               mozgatnom.</p>
            <p>- Talán valamelyik bank...</p>
            <p>- Ugyan kérlek, bankkölcsön ma, ezen csak nevetni lehet. Magánkézből lehetne pénzt
               kérni, de az nagyon drága.</p>
            <p>- Az nem volna olyan nagy baj. A kamatot csat addig kell fizetni, míg a hagyatékot
               megkapom. Legfeljebb annyival drágább lesz a ház.</p>
            <p>- Ezt nagyon könnyen mondod, öregem. Ha nem vigyáznék rád, egy perc alatt
               szétkapkodnának. Ki nézte meg azt a házat? Ki becsülte meg? Hány négyszögöl a kert?
               Hány légköbméter az épület? Van-e beépített holmi? Mik ott a mai árak? Milyen bérleti
               szerződést kínál az a tanár, mennyi házbért fizet? Van-e teher a házon? Kedves Titi,
               így nem szokás ingatlant vásárolni. Igy készpénzajándékot lehet adni valakinek. A
               pénzeddel azt csinálsz, amit akarsz. De neked még nincs pénzed. Majd ha lesz,
               megvehetsz egy vidéki házat. De nem így. Oda le kell menni, mindent pontosan meg kell
               nézni, a szerződést gondosan elő kell készíteni...</p>
            <p>- Hiszen én is így gondoltam. A részleteket szakembernek kell tárgyalnia, az
               természetes. Csinálj valamit, nagyon kérlek, ez a dolog nagyon a lelkemen
               fekszik.</p>
            <p>- Annyira szeretnéd? Hát akkor most ne mondjunk semmit. Majd utána nézek. Pár nap
               múlva adok végleges választ.</p>
            <p>- Igen, de neki sürgős.</p>
            <p>- Neki sürgős. Nekünk nem. Aki pénzt akar, annak mindig sürgős. Aki fizet, az nem
               rohan. Csak te.</p>
            <p>- Jó. Hát mit mondjak neki, mikor kap választ?</p>
            <p>Pethő ránézett ügyfelére.</p>
            <p>- Várjál csak. Ma péntek van. Vasárnap úgysem vagy itthon, mert Markazra mégy. Hétfőn
               eljössz hozzám, elmondod nekem, mit végeztél a lengyel követtel, mi történt Stein
               báróéknál, s a többi. Én pedig választ adok neked ebben az ügyben.</p>
            <p>Elbúcsúztak. Titi a lépcsőn lefelé menet eltünődött. Nemigen értett mindent teljesen.
               Pethő ügyesen csoportosítja a dolgokat és hozom-viszem alapra helyezkedik: ha a
               lengyel követség jogtanácsosi állása körül lehet valamit csinálni, akkor fizet. Ez
               érthető és világos. De mit akarnak tőle Stein báróékkal kapcsolatban? Ezt nem értette
               és csak fejét csóválta. Mikor már az utcára ért, egyszerre megtorpant: nem szólt
               Pethőnek az elszámolásról, pedig Annának megígérte. Visszamenjen? Nem, azt most nem
               lehet. Minden elszámolási felszólításban rejlik bizonyos támadó él, bizonyos
               bizalmatlanság. Ez a helyzet nem arravaló. Majd legközelebb. A dolgot máris egyelőre
               elintézettnek tekintette. Túllépett rajta, hogy inkább valami kellemesre
               gondolhasson. És Anna volt ez a kellemes. A szemét idézte maga elé és benne a meleg,
               ragaszkodó barátságot. Mosolygott, amig mendegélt az uccán.</p>
            
         </div>
         <div type="chapter">
            <head>XI.</head>
            <p>A kastély igyekezett elbújni a gyertyánfák, platánok és gesztenyék sűrű ligetében, de
               hatalmas teste mindenünnen kilátszott. Már messziről odalátszott a menedékes útra,
               amelyen jegenyefák véget nem érő testőrei sorfala közepette szaladt a gépkocsi. Egy
               kis ér hináros vize felett zökkent még át a hídon, aztán elhagyta a jegenyéket,
               begurult a régesrégi park egyéb fái közé. Itt már tenniszpálya látszott pompéji-vörös
               talaján az alaprajz hófehér vonalaival, kattogó masináju fűnyíró ember kapta le odébb
               a kalapját, aztán egyszerre ott állt a kocsi a bejáratnál, a felhajtó sárga íve
               alatt. Stein báró és neje előrenyújtott kézzel fogadták a leszállókat, arcukon a
               szerénység és nyájasság olvadásával. Vadászruhás inasok kapkodták a porköpenyeket,
               emelgették a táskákat. Jobbra-balra nagy folyosó nyílott, meszelt falán színezett
               angol metszetek sorakoztak.</p>
            <p>- Gyorsan mossatok kezet, mert nemsokára ebédelünk.</p>
            <p>Titi is megkapta vendégszobáját. Az épület e szárnyában csupa vendégszoba sorakozott,
               az övé a parkra nyílt az emeleten. A dús lombú fák felett messze hegyek kékjére
               látott. A lombok közt madár csipogott, távolról valami gazdasági gép kereplő búgását
               hozta a szellő. Az ablak nyitva állott, mély nyár ömlött be rajta. Az inas most hozta
               be a bőröndöt, - sárga disznóbőr-táska volt és már új szerzemény, - s letette a
               szekrény melletti poggyásztartó vasléceire. Titi gyorsan kezet mosott és szétnézett.
               Elragadónak találta a fehérfalú kis szobát, bútorainak kék ripsz huzatát fehér
               porcellánszegek sora keretezte, a ragyogóra csiszolt kecses asztal lapján fehér
               csipketerítő, azon vázában hatalmas kerti bokréta, amely már oda is hullatott egy-két
               szirmot a terítőre. Két kép a falon, egy keleti Tornai-kép, a másik falon pedig egy
               egészen kicsiny, de pompás Mészöly-táj. Az éjjeli szekrényen sárga francia regény: a
               házigazdai figyelem netovábbja, hogy ha a vendég nem hozott olvasnivalót és kedve
               támad lapozgatni, könyv is akadjon keze ügyébe. Francis Carco: «L’homme traqué». Jó
               lett volna nyomban ott is maradni és az ablakhoz ülve elmerülni a könyvbe.</p>
            <p>Lesietett a metszetek végtelen sora között és kereste a társaságot. Inasok
               igazították útba, végül egy szárnyas ajtó mögül sok ember élénk zsivaját hallotta.
               Benyitott. Igen nagy fedett verandán találta magát, népes társaságban.</p>
            <p>- Le voilà, - szólt a gróf Bandrowski hangja.</p>
            <p>Stein báró már sietett elébe.</p>
            <p>- Éppen rólad volt szó, kedves barátom. Gyere, ismerkedj meg azokkal, akiket még nem
               ismersz.</p>
            <p>Volt már vagy húsz ember a verandán, kisebb-nagyobb csoportokba verődve. Köztük
               számos ismerős. Dömsödyék, akikkel jött, Bolmánszkyék, Geszterédy Totó, a lengyel
               követ, Sághy Laci, Grandjeanék, a brazil házaspár. De ezeken kívül még sokan. Ezen a
               kellemetlen pár pillanaton át kellett esni, egyenként odajárulni az emberekhez,
               nyúlni a feléje nyúló kezekért és egyhangúan darálni: Balog, Balog, Balog, Balog.
               Mikor aztán az utolsó ismeretlennel is kezet fogott, odalépett a Bandrowski
               csoportjához. Ott franciául beszéltek, de másutt angol szót is lehetett hallani,
               megint másutt magyarul beszélgettek.</p>
            <p>- Arról beszélünk, - mondta a gróf - hogy maga milyen kiváló állathang-utánzó. Azt
               hallom, hogy egy egész mozi nézőterét bolonddá tartotta.</p>
            <p>Egy vastag, pisze és pápaszemes leány fordult hozzá:</p>
            <p>- Kérem, ugasson egy kicsit. Azt halljuk itt, hogy istenien csinálja.</p>
            <p>- Sajnálom, - nevetett udvariasan - ma vasárnapi munkaszünet van. Egész héten ugatni
               fogok, most kímélni kell a torkomat.</p>
            <p>- De igazán ugasson, komolyan, csak egy kicsit, - erősködött a leány.</p>
            <p>A háziasszony közbelépett.</p>
            <p>- Hagyd, Mária, majd tréfál, ha kedve lesz. Roppant örülünk, kedves Balog, hogy
               elnézett hozzánk. Remélem, jól is fogja érezni magát. A lányomra ne haragudjék, de
               annyit beszéltek itt magáról, hogy mindenki roppant kíváncsi. Sört parancsol, vagy
               vermuthot? És nem akar helyet foglalni?</p>
            <p>- Idegyere, Titi, itt rendkívül kellemes emberek vannak - szólt oda Totó egyik
               asztaltól.</p>
            <p>Odament. Totó két hölgy társaságában ült.</p>
            <p>- Gyere, öreg, gyere. Hogy mindjárt folyékonyan induljon a beszélgetés, elmondom
               neked ki ez a két hölgy. Ez a csinos barna, ez Rádyné kegyelmes asszony, nagyon jól
               lovagol és elég rokonszenves is, de van egy súlyos testihibája, ami nem látszik
               rajta: szerelmes az urába. A másik hölgy Waldeck grófné, kártya-fenomén, tündér és
               menyasszony.</p>
            <p>- Menyasszony? - csodálkozott a bemutatott hölgy.</p>
            <p>- Úgy van. Az én menyasszonyom, csak még nem tudja.</p>
            <p>Nevetésök beleolvadt az általános jókedv zsivajába. A verandán mindenki nevetett.</p>
            <p>- Szóval még nem nyilatkozott, grófné. Az nagyszerű, mert akkor én is jelentkezem.
               Totó ellen nem szívesen lépek fel, mint hűtlen barát, de nincs más választásom. Totó,
               tudod mit: vegyük el ketten.</p>
            <p>- Nagyon helyes. Kettévágjuk. Csak azt nem tudom, keresztben vágjuk-e el, vagy
               hosszában.</p>
            <p>A Rádyné nevű kegyelmes asszony megszólalt:</p>
            <p>- Mindenesetre rajzolja le nekünk mind a két módot. Azt hallom, nagyon mulatságosan
               rajzol.</p>
            <p>- Istenem, firkálok, kegyelmes asszony, ennyi az egész.</p>
            <p>- Itt majd találkozni fog egy kollégájával. Egy hölggyel még hozzá. Mert itt nagy
               szenzáció lesz ma, gyerekek. Más még nem tudja, de én már tudom. Délután idejön
               Rhédeyné.</p>
            <p>- Micsoda? - ugrott fel Waldeck grófné, mintha méh csípte volna meg.</p>
            <p>- Csitt, csendesen. Véletlenül tudom. Még nem szabad elárulni. Bánom is, hogy
               elfecsegtem. Miért éppen tőlem jöjjön ki. Előbb-utóbb megtudjátok, ne áruljátok el,
               hogy már elmondtam. Ezelőtt egy negyedórával teljesen véletlenül meghallottam egy
               telefonbeszélgetést. Vera, te szeretsz pletykázni, külön kérlek, hogy...</p>
            <p>- Jó, nem szólok.</p>
            <p>Igy felelt megnyugtatóan Waldeck grófné, akinek erősen előre állt a felső fogsora, de
               attól még joggal tetszhetett Geszterédy Totónak, a termete ellen nem lehetett
               kifogása senkinek. Éppen most állott fel és a ráncos ruha örve alatt végigsimította
               termetét két oldalt, de ez csak arravaló volt, hogy vonalára felhívja a figyelmet.
               Kissé még állt ott szórakozottan, aztán mintegy ácsorgásképpen tovább lépett. Egy
               pillanat multán már halk és heves beszélgetésbe elegyedett a szomszéd csoporttal.
               Rádyné a két úrra kacsintott és fejével az eltávozott asszony után intett.</p>
            <p>- Látják, ez a mi jó Veránk. Már ujságolja, amit titoktartás terhe alatt mondtam
               neki. Két perc és mindenki tudni fogja, kivétel nélkül.</p>
            <p>Titi mindebből semmit sem értett. Csak kapkodta fejét hol ehhez, hol ahhoz, mindig
               attól várva magyarázatot, aki éppen beszélt. Végre is megemberelte magát és
               megkérdezte, ki az a Rhédeyné, akinek érkezése ekkora esemény. Rádyné és Totó
               egyszerre magyarázták el neki, hogy Rhédeyné, az gróf Rhédey Simonné, a híres
               politikus neje. Szép, érdekes, előkelő és negyven évvel fiatalabb az uránál. Gróf
               Rhédey Simon kilétét nem kell magyarázni, azt az országban mindenki tudja. Erdélyi
               fejedelmi sarj, titkos tanácsos, állandó jelöltje a kormányelnökségnek, de sohasem
               vállalja, megelégszik azzal, hogy a felsőház állásfoglalását súlyával és
               tekintélyével rendesen ő dönti el. Vannak, akik tűrhetetlenül gőgösnek mondják, mások
               el vannak ragadtatva tőle, mint közvetlen és nyájas embertől. Első felesége Zeyk-lány
               volt, ettől négy fia született. A legnagyobb fiú idősebb, mint a második feleség, ez
               a nevezetes hölgy, akiről szó van. A férj hetven éves, az asszony harminc. Született
               Welsersheymb grófnő, vagyontalan tábornok leánya, de igen rátarti módon nevelték. Az
               előkelő világban igen nagy eseménynek számított, mikor az idős Rhédey, beleszeretett
               a csinos grófkisasszonyba és elvette feleségül. Gyermek nincs. Az asszonynak
               szenvedélye a festés. Ő maga elismert szépség. Különben sokat ad arra, hogy milyen
               házaknál jelenik meg. Mai érkezése azért szenzáció, mert Stein báróék évek óta minden
               követ megmozgatnak, hogy megjelenjék a háznál, de a grófné minden ilyen kísérletet
               konokul elutasított eddig. Mire Titi mindezt megtudta, már jelentették is, hogy az
               ebéd tálalva van.</p>
            <p>Mindeddig nem közeledett Micához. Igyekezett nem feltűnően viselkedni. Budapesttől
               Markazig fogták egymás kezét a gépkocsiban s ha zökkenőnél összébb dobta vállukat a
               kocsi, nem nagyon sietett visszatérni az eredeti helyzetbe. Most szünetet parancsolt
               magára, folyton abban reménykedve, hogy a nap folyamán majd akad valami erdei séta,
               ügyesen megszervezett együttlét valami üres teremben, vagy akármilyen alkalom,
               amikor majd megkapja a szép fejet és végre magához szorítja, hogy a száját
               megkeresse. Sőt még vérmesebb gondolatokkal is foglalkozott. Dömsödy már az úton
               kijelentette, hogy ő nem marad éjszakára, hiába marasztják, mire Mica azt
               válaszolta, hogy ha jó lesz a hangulat, ő bizony marad férje nélkül is. És Titi
               gyulékony képzeletében már megjelent a vendégszobák elcsendesedett folyosója, ahol
               halkan le lehet nyomni egy kilincset. Ahogy a nagy társaság befelé tódult az
               ebédlőbe, az egymást tessékelő vendégek közt odafurakodott Micához.</p>
            <p>- Remélem, egymás mellett fogunk ülni.</p>
            <p>- Remélem én is. Jöjjön, keressük meg a helyünket.</p>
            <p>De nem kerültek egymás mellé. A társaságban kevesebb volt a hölgy, mint az úr. A
               hölgyszomszédokat azok az urak kapták, akik korban és rangban jóval megelőzték őt,
               itt úgyszólván mindenkit vaktában méltóságozni lehetett, ha ugyan kegyelmes nem
               volt. Így történt, hogy mind a két oldalról férfiszomszédot kapott, Totót és egy
               hatalmas, terjedelmes, de csecsemőarcú urat, akit góliát-csecsemőnek lehetett volna
               tartani. Erről Totó megsúgta neki, hogy Gálos Lajos kormányfőtanácsos, képviselő és a
               Budapesti Ujság főszerkesztője. A Budapesti Ujság viszont szőröstől-bőröstől a
               házigazda közgazdasági érdekeltségeinek tulajdona.</p>
            <p>Pillantása a szemközti falra esett s attól, amit látott, rögtön háta mögé tekintett:
               két hatalmas gobelin függött itt egymással szemközt. Valaha sokat foglalkozott
               gobelinekkel, művészettörténeti tanulmányai közepette érdekelni kezdték, s mialatt
               melegedni ment zimankós napokon a Nemzeti Múzeum könyvtárába, heves érdeklődéssel
               tanulta díszes albumokból ezt az iparművészeti ágat, hogy éhségét elfelejtse. Kitűnő
               emlékező tehetsége sokat megtartott akkori tapasztalataiból, s ezt a két falikárpitot
               nagyon szépnek találta. Tournai-gobelinra becsülte s emlékében megjelent Tournai
               jellegzetes gyári jegye, a kis bástyatorony. Elmélázva nézegette a szép szövést és
               rajzó emlékeit idézgette, a pajzsba rakott két kezet, amely antwerpeni szövést
               jelzett, vagy a forgatónyársra húzott pecsenyét, amely a híres Giovanni Rost firenzei
               gyárát jelentette. Talán most látott először igazi gobelint életében. Akkor régen
               csak könyvből nézegette, mint ahogy az élet minden kellemességének csak távoli hírét
               vehette. Most itt ült fényűző kastélyban, előkelő emberek kérlekalássan-pajtásaként,
               gazdagon, dúsan terített asztalnál és a társaság egyik legszebb asszonya kacérkodott
               vele.</p>
            <p>Odapillantott Micához és meghökkent.</p>
            <p>- Totó, - kérdezte - ki az a fiatalember Mica mellett?</p>
            <p>- Fogalmam sincs. Talán Lajos tudja.</p>
            <p>- Tudom, - szólt bele Gálos - a Shell-cég egy embere, amerikai fiatalember,
               végiglátogatja a Shellék európai telepeit. A nevével azonban nem szolgálhatok.</p>
            <p>- Köszönöm, nem is fontos.</p>
            <p>Mica eszeveszetten kacérkodott a mellette ülő fiatalemberrel. Idehallatszott francia
               társalgásuk, folytonos nevetésük, idelátszott az a horgas, mély pillantás, amelyet
               Mica vakmerően bele tudott fúrni egy másodperc tizedrészéig a férfiak szemébe.
               Idelátszott, hogy mikor a kenyérért nyúl, kiszámított véletlenséggel az amerikai
               kezéhez ér a keze. Titinek szinte kedve lett volna leejteni asztalkendőjét, hogy érte
               nyúlhasson és ezalatt gyors és orv pillantással ellenőrizhesse az asztal alatt,
               vajjon nem ér-e össze máris a lábok. Érezte, hogy kissé bosszankodik. Aztán érezte,
               hogy haragosan és fájdalmasan bosszankodik. Végül érezte, hogy dühösen féltékeny.
               Mialatt szórakozottan felelgetett jobbra és balra, addig izgatottan csak azokat
               figyelte, megvallotta magának féltékenységét és faggatta önmagát: szereti ezt az
               asszonyt? De erre igen határozottan azt felelte, hogy esze ágában sincs, mert Annát
               szereti. De ha nem szereti, miért gyötri most a féltékenység? Egész ebédje azzal telt
               el, hogy hitvány férfi-hiúságát kárhoztatta. S mikor a feketéhez visszamentek a
               verandára, Mica és az amerikai hamar leültek külön, látható szándékával annak, hogy
               nem óhajtanak harmadik beszélgetőtársat. Ő hiába igyekezett elfogni messzebbről az
               asszony egy pillantását, az feléje sem nézett. Erre dacosan úgy keresett széket
               magának, hogy háttal üljön neki. Mindjárt társa is akadt: a malachoz hasonló
               házikisasszony. Ezt illett mulattatnia. Stein Mária bárónő művészetre terelte a
               beszélgetést, az ugatást már nem emlegette. Művészettörténeti órákra járt az elmúlt
               télen és ezt pendítette meg. Olyan társalgás támadt köztük, amelyhez türelemre és
               idegekre volt szükség.</p>
            <p>- Én azt hiszem, - mondta a pápaszemes leány - hogy a művészet nem öncél, hanem
               okvetlen etikai tartalommal is kell bírnia.</p>
            <p>- Hogyne, hogyne. Okvetlenül.</p>
            <p>- Ezért nem gondolja-e, hogy az olyan művészet, amelynek nincs belső etikai tartalma,
               inkább káros a társadalomra?</p>
            <p>- Feltétlenül. Természetes, hogy káros.</p>
            <p>- Nagyon örülök, hogy egyetért velem. Én a magam részéről mindig elítélem a «l’art
               pour l’art» nevében űzött visszaéléseket. Nincs maga is ezen az állásponton?</p>
            <p>- Tökéletesen. Ezeket magam is a legnagyobb mértékben elítélem.</p>
            <p>Ez így tartott jó tíz percig. Titi már szerette volna a fogát csikorgatni, de a
               házikisasszonyt nem hagyhatta cserben. Hátra is szeretett volna nézni, hogy, Mica és
               az amerikai fiatalember kacérkodását ellenőrizze, de ezt önérzete nem engedte. Ekkor
               mint mentőangyal Totó lépett oda és a Titi vállára tette kezét.</p>
            <p>- Tudom, hogy ez a szép leány nem fog nekem megbocsátani, de mégis elragadlak tőle,
               Titi. Nagyon sokat ettünk, nem jössz egy kicsit járkálni a parkba?</p>
            <p>- De nagyon szívesen. Nem jön maga is, bárónő?</p>
            <p>- Sajnos, nekem a vendégekkel kell foglalkoznom. Roppant örülök ennek az érdekes
               beszélgetésnek. Hiába, a művészet az egyetlen és örök téma.</p>
            <p>Aztán másfelé nézett, hogy házikisasszonyi kötelességeinek engedelmesen és
               szorgalmasan eleget tegyen. Ők ketten karonfogva indultak lefelé a veranda
               lépcsőfokain.</p>
            <p>- Részint téged akartalak megmenteni, Titi, részint észrevettem, hogy az a fiatal
               gróf, aki nem messze ott settenkedett, rettentően szeretné tőled átvenni a
               házikisasszonyt. Egyetlen leány, a hozomány kétmillió pengő.</p>
            <p>- Akkor sajnálom, hogy nem jöttél hamarább. Nagyszerű ötlet volt ez a járkálás. Te
               itt persze jól ismered a terepet.</p>
            <p>- Ó, igen, eleget megfordultam itt világéletemben. Erre menjünk, itt nagyon szép
               rózsákat láthatunk. Minden szép és gazdag itt. A kastély nekem különösen tetszik. Egy
               Szirmay gróf építtette valaha. Most álljunk itt meg és nézz hátra. Gyönyörű épület.
               Én ezt Grassalkovich-stílusnak hívom. Nagyon szerencsés korban született... Titi, te
               nem ide figyelsz!</p>
            <p>- Bocsáss meg, dehogy nem. Tudom ismételni, amit mondtál: az épület szerencsés korban
               született.</p>
            <p>Úgy tett, mintha a kastélyban gyönyörködnék. De csakugyan nem oda figyelt. Valami
               rágta belül. És tettetett könnyedséggel, lelkiállapotától most kitelhető közömbös
               hangon vetette oda a kérdést:</p>
            <p>- Nem láttad Micát? Az imént még ott volt a verandán, aztán eltűnt.</p>
            <p>A pocakos kis ember bölcsen bólintott, mintha azt mondta volna: helyben vagyunk.</p>
            <p>- De láttam Micát. Karonfogta az amerikait és elvitte sétálni. De ők a másik irányba
               mentek. Hallgass ide, Titi, valamire figyelmeztetni akarlak. Te erről a Micáról nem
               tudsz valamit.</p>
            <p>- Mondd. Nagyon érdekel.</p>
            <p>- Éppen azért mondom, mert láttam, hogy nagyon érdekel. Vagy van barátság, vagy
               nincs, igaz? Hát én szolgálok neked ehhez az asszonyhoz egy kis használati
               utasítással. Ne ugorjál be neki.</p>
            <p>- Hogy-hogy ne ugorjam be neki?</p>
            <p>- Nézd, én ezt a kedves asszonyt évek óta ismerem. Sok mindenkit láttam már körülötte
               forgolódni. Ismertem olyan embert és nem is egyet, aki vadul és veszedelmesen
               beleszeretett. Mert azt ismerjük el, hogy kedves és csakugyan nagyon szép. Volt
               barátom, aki csúnyán szenvedett miatta és majdnem otthagyta a fogát. Megengeded,
               hogy most már egészen őszintén beszéljek?</p>
            <p>- Mais je t’en prie, mint mondják.</p>
            <p>- Hát ez a Mica nagyon boldogtalan asszony. És a megoldása nagyon egyszerű. Ez a nő
               frigid.</p>
            <p>- Micsoda? Ezt nem ismerem.</p>
            <p>- Nem ismered? Aranyos vagy. Ó, csakhogy ilyen embert is találok az életben. Vedd
               tudomásul, hogy ezért külön még jobban szeretlek. Ez az asszony, öregem, orvosi
               eset. Van ember, akinek botfüle van, úgye. Sőt süket, mint az ágyú. Van a világon vak
               ember. Hát ez az asszony nem tudja, mi a szerelem. Érted? A gonosz sors olyan
               idegrendszert adott neki, hogy akármennyire szeretné, ez az idegrendszer nem ad
               visszhangot a szerelemre. Szegény vívódik, tusakodik magában, nem fér a bőrébe, a
               világon mindenkibe belekezd: minden hiába. Ez örök szerelemtelenségre van ítélve.</p>
            <p>Csend támadt.</p>
            <p>- Honnan tudod te ezt? - kérdezte végül Titi.</p>
            <p>Megint csend támadt. Az előbbi a Titi csendje volt. Ez a barátjáé.</p>
            <p>- Mindegy, kitől hallottam. Valakitől, akinek sírva megvallotta életének egy olyan
               ritka pillanatában, mikor őszinte volt. Nem tehet róla szegény, ő százszor jobban
               vágyik tetszeni, mint más asszony. De férfiember ebbe tönkremehet. Mint ahogy már
               volt, aki tönkrement. Ne nézz rám oldalt lopva, nem én mentem tönkre. Mint látod,
               remek állapotban vagyok és rossz kedvem még nem volt, mióta ismersz. Nem, én Micával
               sohasem foglalkoztam. Véletlenül tudom, hogy nem is szabad. Hát neked sem szabad.
               Azon az úton vagy, hogy ha nem vigyázol, megégeted magad. Hát vigyázz és ne égesd meg
               magad. Mert ha van miért, az nagy dolog és érdemes megsüttetni az embernek a bőrét
               lassú tűzön. De ha nincs miért, akkor miért menj tönkre? Ne vedd rossz néven, hogy
               belebeszéltem abba, amihez semmi közöm...</p>
            <p>- De csak legyen közöd, - vágott bele Titi erősen - nagyon kérlek, legyen közöd. Nem
               ismered az én életemet. Mindig társtalan voltam és... de férfiember restell az
               ilyesmiről beszélni.</p>
            <p>- Szóval nem haragszol?</p>
            <p>- Sőt. Megmondom őszintén: naiv, vidéki szamár vagyok és még sokat kell művelődnöm
               ezen a Pesten. Amit mondtál, azt csak körülbelül értem. De azért sejtem. Hallgatok
               rád, Mica nincs többé. Nem is kerül nagy áldozatomba. Tudniillik van valaki, akit
               csakugyan szeretek.</p>
            <p>- Ó, de kedves ezt hallani. Látod, ennek örülök. Szép érzés, ha az ember barátja
               boldog.</p>
            <p>- Boldog? Azt nem adják olyan könnyen. Mert azt mondtam, hogy valakit szeretek. De
               azt nem mondtam, hogy valaki szeret.</p>
            <p>Most mindkettejök csendje következett. Néztek némán a kastélyra, amely ott fürdött a
               kora délutáni rekkenő napban. Nagy sokára Totó megszólalt:</p>
            <p>- Vagyunk így egynéhányan. Akarsz visszajönni? Azt hiszem, odafenn egy bridzs
               körvonalai bontakoznak. Ha lehet, játsszunk együtt.</p>
            <p>- Kitűnő.</p>
            <p>- Próbáljuk megszerezni a Grandjean-házaspárt és a brazilt. Mert ez ugyan lenyeri
               rólunk az utolsó szál fehérneműnket, de legalább érdekes a játék.</p>
            <p>- Nagyon helyes. Különben mi szokott lenni itt a program?</p>
            <p>- A társaság egyik fele ilyenkor alszik, másik kártyázik. Később lemegyünk a Dunára.
               Aki akar, ott kaphat termoszból teát. Aztán visszajövünk, átöltözünk, vacsorázunk és
               megint nekiesünk a kártyának. Gyere.</p>
            <p>Felmentek. Új arcokat is látott ott, egy kocsirakomány vendég átjött közben a
               szomszédos Gyéresről. Lászay nevű földbirtokos lakott Gyéresen, az hozta át hétvégi
               látogatóit. Némelyik asztalnál már bridzseztek. Totó gyorsan és ügyesen megszervezte
               a maguk játszmáját. Belemerültek a játékba, de az érdektelenül és szórakozottan folyt
               ezúttal. Titi hibákat csinált. A második renonsznál keményen feltette magában, hogy
               nem gondol többé arra, amit Totó mondott neki, valamint semmiesetre sem nyujtogatja
               ültőhelyében a nyakát, hogy kutassa: felbukkant-e már valahonnan Mica az
               amerikaival. De tovább is szórakozottan játszott. Kifizette negyvenhét pengő
               veszteségét, a játékot abbahagyták. Ideje is volt felkelni, mert mozgolódás volt
               észlelhető, a társaság jórésze készülődött a Dunára. Titi felszaladt fürdőruhájáért
               és egyenesen a főbejárathoz tért vissza, hogy csatlakozzék az indulókhoz. De ott
               éppen egy érkező társaságot talált. A házigazda abban a pillanatban segített ki a
               kocsiból egy idős, de fiatalnak öltözött hölgyet.</p>
            <p>- Drága Gyuri, - mondta ez a hölgy - nem volt szívem lemondani magának, hiszen tudja,
               milyen boldog vagyok, ha eljöhetek ide. A leányom egyenesen sírva fakadna, ha nem
               hoznám ki az aranyos Máriához. Az utolsó pillanatban vendégünk toppant be, otthon
               kellett volna maradnunk? De inkább úgy csináltam, hogy utólagos jóváhagyása
               reményében elhoztam a kedves vendéget is. Gyertek, lányok.</p>
            <p>Stein báró arca kissé merevebb lett. De egyúttal mélyen hajlott meg az érkezők előtt.
               A kocsiból nyurga, csúnya, lófogú leány lépett le elsőnek, utána pedig Titi
               meghökkenésére nem más, mint Pethő Daisy. A házigazda neki is kezet nyujtott:</p>
            <p>- Isten hozta. A leányom nagyon fog örvendeni.</p>
            <p>Daisy ekkor pillantotta meg Titit. Megjátszott meglepetéssel, nagy hangon, bizonyos
               nyomatékkal lépett hozzá:</p>
            <p>- Nini, milyen kedves barátokat találok máris. Hogy van, drága Titi? Jőjjön,
               ismerkedjék meg Knezsevich bárónéval és a leányával. Engedjétek meg, hogy bemutassam
               Balog Titit, testi-lelki jóbarátunkat.</p>
            <p>A kézszorítások megtörténtek, a házigazda befelé kísérte az újonnan érkezetteket.
               Titinek akarva, nem akarva velök kellett mennie, mert Daisy a karjába kapaszkodott és
               áradó nyájassággal beszélt hozzá:</p>
            <p>- A Jósika-fiúkkal beszéltem délelőtt telefonon, érdeklődtek maga iránt és Medem gróf
               is kérdezte, mikor láttam magát...</p>
            <p>Egy mondatban két bárót és egy grófot helyezett el rögtön, aztán szélsebes
               csicsergéssel folytatta tovább. Hamarosan elékerült a házikisasszony. Knezsevich
               báróné ráomlott, mint a lavina.</p>
            <p>- Elhoztam neked Mariellát, drága gyermekem, tudom, hogy örültök egymásnak. És
               elhoztam neked Pethő Daisyt, ezt az aranyos kis barátnőnket, aki utolsó pillanatban
               toppant be hozzánk. Ismerkedjetek meg és szeressétek egymást.</p>
            <p>Mialatt Daisy viharos nyájassággal látott neki a házikisasszony meghódításának, Titi
               rápillantott az anyabárónéra, aki ezt a találkozást létrehozta. Annak erősen festett
               arcán, amely különben is dúlt volt a hőségben megtett úttól, lárvaszerű
               szeretetreméltóság ragyogott, de a lárva alatt meg lehetett látni annak rabszolgai
               fogcsikorgatását, akit valamire kényszerítettek. Mostanra már a háziasszony is
               előkerült, aki hirtelenében eltűnt férjét váltotta fel. Daisy kislányos bókot vágott
               ki a szinte alázatosan igénytelen asszonynak, kezet csókolt neki és olyan szende
               volt, mint egy zárdanövendék. Titi most vette észre, hogy a leány ezúttal egészen
               másként öltözött, mint szokott; túlzottan egyszerű ruhát vett fel, lapossarkú cipőt,
               kevés volt rajta a pirosító és még a haját is másképpen fésülte.</p>
            <p>- Mi éppen megyünk a Dunára, - mondta Mária bárónő - Agathe néninek van kedve
               jönni?</p>
            <p>- Nem, gyermekem, - felelt Knezsevich báróné - én anyáddal maradok. Boldog vagyok,
               hogy láthatom.</p>
            <p>- Akkor a leányok talán mindjárt jöhetnének fürödni. Ha nem hoztatok fürdőruhát, nem
               baj, nekem van elég.</p>
            <p>Így oszladoztak és alakultak, Titit már megint karon kapta az új vendég, de akkor a
               háziasszony megszólította:</p>
            <p>- Kedves Balog, engedje menni a fiatalokat előre, nekem kérésem volna magához.
               Agathe, kérlek, foglald el a rendes szobádat, azonnal megyek én is, megnézem, rendben
               van-e minden.</p>
            <p>Titi várta a kérést. Stein báróné hellyel kínálta a folyosó kis ripsz-pamlagán.</p>
            <p>- Nézze, kedves Balog, mi fontos vendéget várunk. Rhédey grófnét, nem kell
               magyaráznom, ki ez. Tudom, hogy magával bizalmasan beszélhetek.</p>
            <p>- A legteljesebb bizalommal, kegyelmes asszony.</p>
            <p>- Hát tudja, a grófné nagyon előkelő lény és általában únja az embereket. Csak a
               művészeket nem únja, mert ő maga is művész. Azokkal jól tud beszélgetni, másokkal nem
               szívesen társalog. Nekünk most fontos, hogy a grófné jól érezze magát. Arra kérem,
               kedves Balog, áldozza fel a fürdést. Maga olyan remek társalgó és még hozzá
               művészember is, maga most úgy kell nekem, mint egy falat kenyér.</p>
            <p>- De kérem, egyáltalán nem áldozat, sőt nagy kitüntetésnek veszem.</p>
            <p>- Jó, jó, láttam, mennyire örül a fürdőnek. Tudja, az a baj, hogy a grófné
               látogatását utolsó pillanatban tudtam meg, ma délben. Ha idejekorán tudom, olyan
               társaságot hívtam volna neki, amilyennek örül. Sok híres festőt ismerünk, az uram
               nagyon sok képet vesz, a leányom Aba Nováknál tanul rajzolni, satöbbi. Szóval
               számíthatok magára?</p>
            <p>- A legteljesebb mértékben. Csak fel ne süljön velem, kegyelmes asszony.</p>
            <p>- Attól nem félek. Hát szívből köszönöm, kedves Balog. Magára építek és a kedves
               Totóra. Ő is kincset ér a társaságban.</p>
            <p>- Totó csakugyan kincset ér. Mindenki szereti. Én különösen.</p>
            <p>Felálltak. Ekkor báró Steinné kissé habozva még más tárgyat is megpendített.</p>
            <p>- Láttam, hogy nagyon jó viszonyban van ezzel a fiatal hölggyel, akit Knezsevich
               báróné magával hozott.</p>
            <p>Titi keble ideges örömmel emelkedett. Ámulva látta, hogy jelentős ember, akinek szava
               nyom a latban. És egy pillanat alatt elhatározta, hogy segíteni fog Daisynek. Daisy
               majd segíteni fog, hogy megvehesse a Zahár házát.</p>
            <p>- Hogyne, nagyon jóban. Az apja jogtanácsosom. Járok is a házhoz. Ezt a leányt
               ajánlom figyelmébe, kegyelmes asszony. Derék, rendes, jó lélek.</p>
            <p>- Úgy. Én elég rokonszenvesnek találtam. De nem tartom vissza a társaságtól,
               jőjjön.</p>
            <p>Kimentek a nagy verandára s ott a háziasszony egy csoportnál széket húzott neki.</p>
            <p>- Hozom nektek Balogot, hogy jól mulassatok.</p>
            <p>- Éljen, éljen, - szólt hangosan Totó - gyere, öregem, segíteni, mert a hölgyek
               rosszul bánnak velem. Valamennyibe szerelmes vagyok és egyik sem akar
               meghallgatni.</p>
            <p>- Látom rajtad, szegény öregem, olyan komor vagy, mintha Munkácsy festett volna a
               siralomházban.</p>
            <p>- Jé, - mondta Waldeck grófné - Munkácsy a siralomházban is festett?</p>
            <p>A tiszteletlenek hangosan és kárörömmel nevettek. Hárman is magyarázni kezdték a
               kotnyeles hölgynek Munkácsy híres képét. De Titi felemelte a kezét.</p>
            <p>- Meg kell védenem a grófnét. Munkácsy igenis siralomházban festett. Együtt kellett
               élnie egy feleséggel, aki öreg volt, kövér és nagyon csúnya. Minek nevezzük ezt, ha
               nem siralomháznak? Itt bezzeg minden hölgy fiatal és csinos. Inkább ide jött volna
               festeni szegény. Még ma is élne. A grófnét egész biztosan lefestette volna. Bár
               inkább... várjon csak... találjuk ki, melyik nagy festőnek való modell a grófné.</p>
            <p>Waldeckné meleg hálával nézett rá. Titi nemcsak kirántotta a csávából, hanem még
               hozzá a figyelem középpontjába állította.</p>
            <p>- Lenbach, - mondta valaki, csakhogy valamit mondjon.</p>
            <p>- Szó sincs róla, - vélte egy másik hang - Gainsborough. Nézzétek a kék ruháját és
               emlékezzetek a kék fiúra.</p>
            <p>- Nem, nem, a grófné szépsége más. A színei engem Van Goghra emlékeztetnek.</p>
            <p>Ez tudákos és teljesen alaptalan megjegyzés volt. Titi rápillantott arra az úrra, aki
               mondta. És hirtelen felragyogott valami pompás véletlentől. De nem volt kivel
               közölnie, itt nem értette volna senki. Halvány reménnyel Totó felé fordult. Még ki
               sem nyithatta száját, Totó már helyeslő fejbólintással nyugtázta, amit ki sem
               mondott.</p>
            <p>- Értelek, Titi. «Le docteur Gachet.» Remek.</p>
            <p>Csakugyan ettől gyönyörödött el annyira Titi. Mert az az úr, aki Van Goghot hozta fel
               minden ok nélkül, meglepően hasonlított Van Gogh férfiarcmására, amelynek «Le docteur
               Gachet» a címe. Ugyanaz a nyerges orr, ugyanaz a bizalmatlan és savanyú arckifejezés,
               ugyanaz a légy alsó ajka alatt, csak a fehér sapka hiányzott a fejéről. Titi
               meglepett örömet érzett azon, hogy barátja ezt tudja. Most hirtelen lökésszerűen még
               jobban szerette. Ezalatt a többiek találgatták a legtalálóbb festőt. Sok nevet
               felsoroltak minden különösebb alap nélkül. Waldeckné boldog volt, tudatlan örömmel
               kapkodta fejét erre-arra, fogalma sem lévén, hogy melyik név jelent bókot számára,
               melyik kicsinyíti. De az egész társaság szépségéről beszélt.</p>
            <p>- Mondja meg maga, - szólt Titihez.</p>
            <p>- Keresem, keresem, - mondotta ő - és érzek is valakit, de még nem jöttem rá! Totó,
               segíts. Nem a színeire gondolok már. A rajzára. Ezt az ajkat ismerjük. A két széle
               felkunkorodik és síkja a fejtartástól éppen ilyen rézsútos...</p>
            <p>Ujjával rajzolta, mialatt magyarázta. Behúnyta szemét. Erőltetve dolgoztatta
               emlékezőtehetségét.</p>
            <p>- A kéztartásra is emlékszem. Balkeze így a vállán, jobbkeze a hajához közeledik...
               ejnye, de bosszant, milyen buta vagyok...</p>
            <p>- Várjál csak, - szólt Totó - fátylat fog, azt borítja a hajára... fekete haj...</p>
            <p>- Az, az, mondjad már...</p>
            <p>És ugyanegy pillanatban szinte kiáltva mondták mind a ketten:</p>
            <p>- Greuze!</p>
            <p>Kezetnyujtottak egymásnak és nevettek, fáradtan, mint a hajótöröttek, akik egyszerre
               értek partot. Titi Waldecknéhez fordult:</p>
            <p>- Meg lehet elégedve, grófné, nagyon szép hölgyhöz hasonlítottuk.</p>
            <p>- Helyes, - mondta a dáma - maguk a legkedvesebb emberek az egész társaságban.</p>
            <p>A Rádyné nevű kegyelmes asszony mohón belekapott a szóba:</p>
            <p>- Most mondják meg az én festőmet.</p>
            <p>De már nem pillanthatott rá senki. A veranda bejáratánál megjelent a nagy vendég.
               Titi később nem egyszer visszagondolt erre a pillanatra, mikor először látta. A bárói
               házaspár kísérte be, s azok között megállott az ajtóban, hogy valamit mondjon nekik.
               Középtermetű, igen karcsú, finoman rajzolt alak, szénfekete haj, piros,
               virágosmintájú nyári ruha. A fény éppen ráesett a veranda nyitott oldaláról, erős
               délutáni napsugárban megvilágítva állt ott, s az első szó, amely Titinek eszébe
               jutott, ez volt: babaszépség. Hibátlanul szabályos volt ez az arc, csak a szeme volt
               szabálytalanul nagy. Ilyen aránytalanul nagy szempárt nem is látott még soha. Azt a
               gondolatot keltette, hogy az ilyen nem születik, hanem iparművészeti úton állítják
               elő. Egyszerre keltette a fecske, az édesség, a rococo és a franciababa képzetét.</p>
            <p>Most tekintetét a társaságra vetette. Nagy szemét összehúzta és arcán ellenséges
               vonás jelent meg.</p>
            <p>- Itt nagyon meleg van, - mondta azzal a sajátságos beszédmodorral, amelyet maguk az
               arisztokraták Cenci-dialektusnak hívnak - nem mehetnénk egy árnyékosabb helyre, ahol
               csend is van?</p>
            <p>- Erre parancsoljon, - mondta Stein báró.</p>
            <p>Elindultak. Ekkor tűnt ki, hogy a grófné nem egyedül jött. Egy úr lépkedett mögötte,
               aki meglepően öltözködött. Magas, vékony, únott kifejezésű, kígyóarcú ember. Négyen
               végiglépkedtek a verandán, mint ahogy főhercegnők vonulnak át kíséretükkel nyilvános
               ünnepélykor a tömegen. A grófné magasra tartotta fejét és nem nézett sem jobbra, sem
               balra. Csodálatosképpen mégis rögtön meglátta az útjába eső egyik asztalnál
               Bandrowski grófot. Az felállott.</p>
            <p>- Ah, bonjour, cher ami. Ça va?</p>
            <p>Kezet nyujtott, a választ nem várta meg. A lengyel követ játéktársai is mind
               felálltak, azokat nem vette tudomásul. Majd meglátta a Grandjean-házaspárt.</p>
            <p>- Oh, lala, vous ici. Comment ça va, Geneviève?</p>
            <p>És ismét ment tovább. Dömsödynél nem állt meg, de előre köszönt neki, fejbólintással.
               Ugyancsak köszönt Gálosnak.</p>
            <p>- Jónapot, Dömsödy. Jónapot, kedves Gálos.</p>
            <p>A furcsán öltözött úr ment mögötte. Némán bólintott és integetett jobba-balra, mert
               majdnem mindenkit ismert.</p>
            <p>- Ki ez? - kérdezte Titi.</p>
            <p>- Ez Mester Frédi, a híres.</p>
            <p>- Ja, persze. Már láttam életemben. De hogyan öltözködik ez? Szürke császárkabát
               drapp hajtókával? S a szürke keménykalapot a kezében hozza? Hol van Sághy Laci? Adjon
               nekem erről felvilágosítást. Elment fürödni? Gondoltam.</p>
            <p>A veranda közönsége előbb vidáman morajlott, most ezt kissé nyomott zsibongás
               helyettesítette. Inasok jelentek meg és kerekeken járó kis asztalokat toltak be a
               teához való holmival. A másik terem felé nyitva volt a közbülső ajtó és az emberek
               hiába titkolták, minduntalan az ajtó felé sandítottak. Most a lengyel követ felállott
               és bement ezen az ajtón. Rögtön utána a Grandjean-házaspár állott fel, aztán a brazil
               házaspár. Ezek négyen szintén bementek. Titi nem mozdult, várt a sorára. Asztalánál
               inas jelent meg, de nem hozzá lépett, hanem Totóhoz. Súgott neki valamit. Totó
               felállt, röviden pardont mondott és szintén átment. Ugyanaz az inas Gálos
               főszerkesztőnek is súgott valamit. Az is átment. Az az úr, aki Van Goghot emlegette,
               megjegyezte:</p>
            <p>- Kissé különösnek találom, hogy valaki átmegy egy szobán, nem mutatnak be neki
               senkit, aztán a válogatott személyeket berendelik hozzá szolgálattételre. Ezt meg is
               mondom a házigazdának.</p>
            <p>A házigazda éppen akkor lépett az asztal közelébe.</p>
            <p>- Kérlek csak egy pillanatra.</p>
            <p>Ez Titinek szólt. Odalépett.</p>
            <p>- A grófné ismerni óhajt, öregem. Be foglak mutatni.</p>
            <p>S mialatt a békétlen úr a házigazdához nem szólt semmit, ők indultak befelé. Ott állt
               a grófné előtt.</p>
            <p>- Engedje meg, grófné...</p>
            <p>Így kezdődött valami, amit Stein báró mormolt. A grófné kezét nyujtotta. Franciául
               szólalt meg:</p>
            <p>- Maga az a Balog? Azt hallom, ért valamit a rajzoláshoz... Nézze csak, húzzon oda
               magának egy széket. Nem oda, hanem Grandjean mellé. Igen, oda. Majd beszélgetünk.
               Magam is festek, ha ezt nem hallotta volna.</p>
            <p>- Sőt, csak ezt hallottam, kegyelmes asszony.</p>
            <p>- Ne mondja nekem, hogy kegyelmes asszony. Mondja nekem, hogy grófné. Rhédey grófné
               kevesebb van, kegyelmes asszony több.</p>
            <p>A háziasszony, aki úgy ült a nagy vendég mellett, mint kegyelmes asszony létére az
               alázat maga, semmi hatást nem árult el. Titi pedig hirtelen felpattant, odalépett
               Mester Frédihez és fejet hajtott.</p>
            <p>- Ó, bocsánat, itt még be kell mutatkoznom. Balog.</p>
            <p>Az únott művész ujjahegyét nyujtotta.</p>
            <p>- Kérlek, - mondta epésen - nekem nem sürgős.</p>
            <p>Titi szeretetreméltó maradt és udvarias. Megvárta, míg a háziasszony ijedten
               mentegetődzik mulasztásáért, aztán válaszolt:</p>
            <p>- De nekem sürgős, kérlek. Rég vártam a szerencsét, hogy ilyen híres emberrel
               megismerkedhessem.</p>
            <p>A grófné elvágta az ismerkedési vitát.</p>
            <p>- Üljön csak vissza a székre, Balog. Szóval maga rajzol, mint hallom, fest is?</p>
            <p>- Csinálok én mindent, grófné, de mindent nagyon ritkán. Ha rajzolgatok, a magam
               mulatságára teszem, inkább műkedvelő módon. Rendesen meg sem tartom, amit csináltam,
               csak úgy elszórom.</p>
            <p>- Azon csodálkozom. Mert műkedvelőknél ritka vonás. Hogy mi, hivatásos festők,
               megbecsüljük a dolgainkat, az természetes. De a dilettánsnak jellemző vonása, hogy
               még jobban megbecsüli. Bekeretezi, felakasztja, mutogatja, karácsonykor ajándékba
               adja.</p>
            <p>Titi úgy érezte, hogy a művészi ranglétra legalsó fokán is éppen csakhogy
               megkapaszkodhatik, míg a grófné fenn trónol a hivatás legmagasabb és legbüszkébb
               fokán. Szerényen kérdezte, hízelgő érdeklődéssel:</p>
            <p>- Mióta fest, grófné?</p>
            <p>- Én világéletemben mindig festettem. A tehetség már négyéves koromban kiütközött
               belőlem. Amint papírhoz és valami írószerszámhoz jutottam, rögtön firkálni kezdtem.
               Sőt a falat, a deszkafelületeket, mindent telefirkáltam. A szüleim örültek ennek a
               szenvedélyemnek és fejlesztették. Névnapra, születésnapra, karácsonyra mindig kaptam
               valami arravaló ajándékot, hol színes krétát, hol vázlatkönyvet, hol vízfestéket.
               Első nagy sikeremet kilencéves koromban arattam, mikor lefestettem az apám
               tisztiszolgáját. Az egész személyzet megismerte. Anyám ma is őrzi azt a
               vízfestményt. Nemrég magam is megnéztem és úgy találtam, hogy egy kilencéves
               gyermektől kitűnő. Mindenesetre nagy utat tettem meg attól a festménytől addig, hogy
               kiállíthattam.</p>
            <p>- Gyakran állít ki, grófné?</p>
            <p>- Ó, igen. Szeretek kiállítani. Sokszor kérnek tőlem képet, akik kiállításokat
               rendeznek itt-ott és én szívesen adok. Maga még nem állított ki?</p>
            <p>- Soha. Őszintén szólva félnék is a kritikától.</p>
            <p>- Én bizony nem félek. Írhatnak, amit akarnak, nem törődöm vele. Én ezt praktikusan
               osztottam be magamnak. Korán elhatároztam, hogy a jó kritikának örülök, a rossz
               kritikával nem törődöm. Így aztán nem bosszankodom. Elhatározás kérdése az egész.
               Mindig csodálkozom azokon a festőtársaimon, akik a bírálatot annyira a lelkükre
               veszik. Ez a Mester például három napig szótlan és ideges, ha valamelyik lap
               képzőművészeti rovatában lehúzzák. Ennek semmi értelme sincsen. Egyik embernek ilyen
               a véleménye, másiknak olyan. Vélekedjék, ahogy akar. Én azt tartom, hogy nem az a
               fontos, más mit gondol a képemről, hanem hogy én magam mit gondolok róla. Némelyikkel
               nem vagyok teljesen megelégedve, akkor megszidom magamat. Mikor pedig teljesen meg
               vagyok elégedve, akkor megdicsérem magamat. Ezzel a kritika kérdése számomra el van
               intézve. Ezenfelül csak egy a fontos. A rendelő. De az aztán nagyon fontos. Azt
               mondhatnám, hogy a rendelő az egyetlen igazi kritikus.</p>
            <p>- Grófné rendelésre dolgozik?</p>
            <p>- Igen, már jó ideje csak rendelésre. Sok portréfestő panaszkodik, hogy manapság az
               emberek nehezen rendelnek. Én ezt nem tapasztalom. Elég rendelésem van. Pedig az
               áraim nem nagyon alacsonyak, ezt belátom. De mostanában jó paszban vagyok, ahogy a
               kártyások mondják, jól sikerülnek a dolgaim. Az az érzésem van, hogy most Stein
               báróról is nagyon jó képet fogok festeni.</p>
            <p>Ez a bejelentés nagy elevenséget keltett. Többen is szóltak egyszerre. Stein báró
               bólogatott erre is, arra is.</p>
            <p>- Igen, a grófné megtisztel azzal, hogy le fog festeni.</p>
            <p>Az egész beszélgetés alatt teázott a társaság. A grófné most fejezte be a maga
               teáját. Táskáját vette elő s abból gumiszalaggal összetartott, levelezőlap nagyságú
               fényképeket vett ki. Ezeket átnyujtotta Stein bárónak...</p>
            <p>- Néhány portré, amit festettem. A színek persze nem érvényesülnek a fényképeken, de
               azért valami fogalmat lehet róluk alkotni.</p>
            <p>A fényképek kézről-kézre jártak. Itt is, ott is dícsérték őket. Titihez is eljutottak
               s most már képet alkothatott magának, hogy milyen festőművésznő a grófné. Azonnal
               látta, hogy ezt a hölgyet nem lehetett éppen tehetségtelennek mondani. De
               tehetségesnek is nehezen. A beállításban kétségtelenül tanusított némi ügyességet,
               volt érzéke a kompozició iránt, de amit a festők fakherának neveznek, az a
               fényképekről megítélhetően durva és egyenetlen volt nála, rajztudása pedig gyenge
               lábon állott. Hogy egy arcmás hűségét megítélje az ember, nem kell okvetlenül az
               eredeti arcot ismerni. A rossz rajz elárulja magát azzal, hogy nem él. Ezek között
               pedig bőven akadt olyan, amelyre Titi arcérzéke bizonysággal mondhatta a modell
               ismerete nélkül is, ilyen arc nincs.</p>
            <p>- Nagyon érdekesek, - mondta, mikor a grófné kérdő pillantása megszólaltatta - a
               grófnénak kétségtelen dekoratív érzéke van.</p>
            <p>- Brávó, - mondta a grófné - látom, hogy szeme van hozzá. Akik a festészethez
               értenek, azok mind a dekoratív érzékemet dícsérik. Kár, hogy nem mutathatok néhány
               rajzot. De talán még lesz alkalma, hogy a rajzaimat megnézhesse. Azok sokat mondanak
               rólam. Legutóbb a lóversenyen rajzoltam. Egyik odavetett vázlatom, amit igazán csak
               úgy pár perc alatt csináltam, Mester Frédinek rendkívül tetszett.</p>
            <p>Mester Frédi eddig alig szólt valamit. Csak ült a teája mellett, megközelíthetetlen
               arcot vágott és a gőg mellé meglepően sokat evett. Most is csak ennyit mondott a
               megfellebbezhetetlen legfelső instancia hangján:</p>
            <p>- Zseniális.</p>
            <p>Aztán tovább evett. A grófné megbocsátóan mosolygott:</p>
            <p>- Zseni éppen nem vagyok, de az a rajz, úgy érzem, csakugyan nagyon jó.</p>
            <p>A társalgás eddig feszesen merev hangja most már megoldódott kissé. Mások is meg
               mertek szólalni a nézegetések közben. A grófné rágyujtott, könnyedebb lett a
               hangulat.</p>
            <p>- Nézze csak, Stein, - szólt az előkelő vendég - most meg kell beszélnünk a dolog
               részleteit. Forduljunk egyet a kertben. Mester Frédi, maga is jőjjön, mert
               anyagiakról is szó lesz és maga segíteni fog nekem. A fényképeimre vigyázzanak, el ne
               kallódjék valamelyik, mert az ilyen minta-kollekciót nagyon nehéz összerakni.</p>
            <p>Az egész társaság felállott, a grófné és a két úr kivonult. Hallani lehetett, hogy
               mikor átvonultak a verandán, ott a kártyázók és beszélgetők lármája ismét eltompult
               néhány pillanatra. Stein báróné mély lélegzetet vett. Kiment a verandára, hogy a
               grófné sétája alatt egyéb vendégeivel is törődjék. Az ittmaradottak folytatták a
               francia társalgást. Titi Bandrowski grófra pillantott. Eszébejutott valami.</p>
            <p>- Bocsánat, gróf úr, megkérhetném, hogy annál a különasztalnál kétpercnyi
               kihallgatást adjon nekem?</p>
            <p>- Rendelkezzék velem, kedves barátom.</p>
            <p>Átültek kettesben egy kártyaasztalhoz. Itt is terítettek volt kártyához, az asztal
               közepén feküdt a felbontatlan, vadonatúj két kártyacsomag, a jegyzésre való papírtömb
               és ceruza. Titi gépiesen vette kezébe a ceruzát.</p>
            <p>- Kérem, gróf úr, nem nagyon szívesen teszem, de terhelnem kell valamivel. A lengyel
               követség ügyészi állása üres. Valaki megkért, hogy ajánljam a gróf úr figyelmébe.
               Lehetetlen volt a kérést megtagadnom. Roppant resteltem, meg kell tennem.</p>
            <p>- De kérem, szót sem érdemel. Van már jelöltem ugyan, de írja fel annak az úrnak a
               nevét és címét, majd beszerzem az információkat.</p>
            <p>Titi felírta a Pethő nevét és címét a bridzstömbre. A követ letépte a lapot és
               zsebretette. A brazil diplomata lépett hozzájuk. Ő is mondani akart valamit a
               követnek. Leült és Titinek maradást intve egy gépkocsiról kezdett beszélni, amelyet
               meg akart venni és a követtől az eladó felől tudakozódott, mert az a követre
               hivatkozott volt. Titi gépiesen rajzolt, ha már a ceruza ott volt a kezében.
               Geszterédy Totó odaállt a háta mögé, válla felett lepillantott a rajzra és hirtelen
               hangosan felnevetett.</p>
            <p>- Add ide, ez nagyszerű.</p>
            <p>Elkapta előle. Tovább nézte. Újra és újra felnevetett. Titi néhány vonással odakapta
               emlékezetből a Mester Frédi alakját. A fejére is rajzolt kalapot, a kezébe is és
               eléje az asztalra is.</p>
            <p>- Ez kitűnő, - pukkadozott Totó - én is csak néztem, mit akar ez az ember azzal, hogy
               a kalapját behozta a kezében. És az a szürke gérok. Meg kell őrülni.</p>
            <p>- Mondd, öregem, miért mondták nekem erről az emberről, hogy olyan pokolian
               mulatságos? Ül itt, mint egy kuka és olyan savanyú, akár az ecetágy.</p>
            <p>- Csakugyan nagyon mulatságos, ha belemelegszik. Afféle sértegető és rosszmájú humora
               van, a társaság szereti az ilyet, mert az emberek szívesen nevetnek a más rovására.
               De nagyon elkényeztették és ha külön nem rimánkodnak neki, úgy tesz, mint a színész,
               akinek nincs kedve fellépni. Én különben ki nem állhatom. Közepes festő, nem is igen
               dolgozik, inkább csak adminisztrálja magát. Amellett elbizakodott és neveletlen. Ez a
               rajz azért remek, mert ezt mind elmondja róla. A sznobság is rá van írva az arcára.
               Nagyszerű.</p>
            <p>Messze tartotta magától, nézte a rajzot, fejét csóválva gyönyörködött benne és
               nevetett. A két beszélgető diplomata figyelmes lett rá. Odalépett. Nyomban elkezdtek
               hangosan nevetni. Gálos, a szerkesztő, érdeklődve sietett oda. Felkiáltott a
               gyönyörűségtől. Most már egész kör alakult a rajz körül.</p>
            <p>- Add nekem ezt a rajzot, kérlek, - szólt a szerkesztő.</p>
            <p>- Parancsolj, máris a tied. Mit akarsz vele?</p>
            <p>- Mit akarhatnék? Hétfői rovatomban ki fogom adni.</p>
            <p>- Jaj, azt ne csináld! Megsértődik.</p>
            <p>- Bánom is én. Sértődjék meg. A rajz elsőrangú. De nem is vettem észre, hogy
               rajzoltad, amíg itt volt.</p>
            <p>- Nem akkor rajzoltam, hanem most, miután kiment, emlékezetből.</p>
            <p>- Ez bámulatos. Te így tudsz emlékezni arcokra? Ugyan, tedd meg nekem, rajzold le a
               grófnét, hadd látom, hogyan csinálod.</p>
            <p>Titi nevetett, vállat vont. Leült és maga elé húzta a bridzs-tömböt. Tünődve nézett a
               levegőbe, ráncolta homlokát, szűkre hunyorította a semmibe néző szemét, aztán jókora
               várakozás után rátette a ceruzát a papírra. Lerajzolta Rhédey grófnét játékbabának. A
               vonalak szaporán futottak ki ceruzája hegye alól, mozdulatai gyorsak voltak és
               biztosak. Egész csoport állott a háta mögött. Grandjeanné felsikoltott és tapsolni
               kezdett. Titi félrehajtotta fejét, derülten tünődött, aztán gyorsan még kilencágú
               koronát kanyarított a játékbaba fejére.</p>
            <p>- Ez pokoli hasonlóság, - mondta valaki.</p>
            <p>- Az Istenért, - mondta Titi, aggodalmasan pillantva a veranda felé - ne csináljuk
               ilyen feltűnően, mert egyszer csak azon veszem magam észre, hogy mindenkit le kell
               rajzolnom. Dolgozhatom itt éjfélig. Kérlek, öregem, tedd el azokat a rajzokat és
               beszéljünk valami másról. Igérd meg, hogy nem mutogatod, mert nem lesz maradásom, ha
               megrohannak. Többet most nem rajzolok, ezennel megesküszöm.</p>
            <p>Hiába kérték, hajthatatlan maradt. Végül is belenyugodtak. Új csoportok keletkeztek.
               S nemsokára jöttek vissza hárman a kertből, a grófné, a házigazda és Mester Frédi. Ez
               most is a kezében hozta a kalapját. Az arcokon elfojtott mosolyok játszadoztak, a
               tekintetek csúfondárosan összecsillantak. A grófné leült előbbi helyére, a többiek
               is elhelyezkedtek.</p>
            <p>- Nagyon szép park, - mondta a grófné - ez persze még Szirmay-időkből való. Hiszen
               nagyon régi. Van egy pár gyönyörű fa. Az embernek klasszikus festők jutnak eszébe. A
               dús lombok, az erős napsütés...</p>
            <p>Ekkor véletlenül ketten szóltak pontosan egyszerre:</p>
            <p>- Barbizon, - mondta Mester Frédi.</p>
            <p>- Szinyei Merse, - mondta Titi.</p>
            <p>Egymásra pillantottak. Mester Frédi mérhetetlen kevélységgel mérte végig a jóval
               fiatalabb ellentmondót.</p>
            <p>- Szinyei Merse? Képtelenség.</p>
            <p>És legyintett, jeléül annak, hogy az ellenvéleménnyel kár is foglalkozni. Titinek
               arcába szaladt a vér. A kicsinylő hang gorombaságától sértett haragra gerjedt. De
               legyűrte ösztönét. Udvariasan fejet hajtott.</p>
            <p>- Ahogy parancsolod. Legyen Barbizon. A szakértelmed előtt leveszem a kalapodat.</p>
            <p>Kitört a nevetés. Mester Frédi meghökkenve nézett körül. Rajta nevettek. Vörös lett
               és élesen szólt:</p>
            <p>- Valami kifogásod van a kalapom ellen?</p>
            <p>- Isten őrizz. Sőt úgy el vagyok ragadtatva ettől a gyönyörű kalaptól, hogy le is
               rajzoltam.</p>
            <p>Gálos villámgyorsan kapta elé zsebéből a két rajzot. Odaugrott a grófnő elé és kezébe
               adta.</p>
            <p>- Ó, de kitűnő. Ezt maga rajzolta, Balog? Igazán kitűnő. És ez én vagyok. Jaj, de
               mulatságos. És miért rajzolt engem babának?</p>
            <p>- Bocsánatot kérek, grófné, ha tiszteletlen voltam, de a grófné szépsége olyan, mint
               egy kislányé. Ha nem neveletlenség ezt a szót használnom: babaszépség.</p>
            <p>- Milyen kedves. Hiszen maga komoly tehetség. Mester, nézzen ide, milyen jó mind a
               kettő. Magán éppenséggel meg lehet pukkadni.</p>
            <p>Mester átvette a rajzokat és ádáz érdeklődéssel nézte. Mindenki hangosan nevetett. És
               mindenki őt figyelte, várván a hatást. Mester Frédi lebiggyesztette a száját.</p>
            <p>- Naa. Egész ügyes dilettáns dolog. Ma már mindenki rajzol. Annyian vannak, mint a...
               mint a...</p>
            <p>- Mint a rossz festők, - egészítette ki Titi.</p>
            <p>Mester villámló szemmel kereste a választ. De nem találta és nem is ért rá
               megtalálni. Mert a grófné közbeszólt.</p>
            <p>- Ne veszekedjenek, én azt nem szeretem. Balog, maga nagyon tehetséges. Majd
               beszélgetni fogunk rajzról, karrikatúráról, grafikáról. Minden második csütörtökön
               délután ötkor kollégák teáznak nálam. Legközelebb nézzen fel. Múzeum-utca
               huszonkilenc.</p>
            <p>- Hálásan köszönöm, - rebegte mélyen meghajolva Titi.</p>
            <p>Rhédey grófné felállott. Kezet nyujtott Bandrowskinak, Grandjeanéknak, a brazil
               házaspárnak. A többieknek általános főhajtással egyszerre köszönt. Indult kifelé a
               háziakkal, nyomában Mester Frédi. Most is leplezett nevetés kísérte.</p>
            <p>- Még jó, - mondta Gálos - hogy a rajzokat nem tépte el, hanem itt hagyta az
               asztalon. Öregem, téged ünnepelni kellene. Régen nem kapott már fricskát ez a
               kiállhatatlan alak. Most már kezd tűrhetetlen lenni. A rajzokat okvetlen kiadom.</p>
            <p>A társaság visszavonult a verandára. Ujabb bridzs-játszmák alakultak. Titi is beült
               egy játszmába és már az első osztásnál kitűnő lapot kapott. Így ment tovább is.
               Játékostársai leszámoláskor félig tréfás, félig türelmetlen megjegyzéseket tettek
               arra a balszerencsére, amely a szerelemben, ha ilyen lapjárása van, kétségtelenül
               üldözi.</p>
            <p>- Ez a közhit nagy tévedés, - felelte vidáman - a közmondásnak éppen az ellenkezője
               az igaz. Akinek rosszul megy, annak rosszul megy. Akinek jól, annak jól. Az egész
               vonalon. Egész biztos, hogy van egy, olyan nő, egyetlenegy, aki mostanában
               belémszeretett. Halálos kár, hogy nem tudom, ki ez.</p>
            <p>- Valami új ismerős lehet, - vélte valaki a társaság mulattatására.</p>
            <p>Nevettek. Titi értelmetlenül tekintett körül. Valami célzást szimatolt, de nem
               értette. A beszélgetés még tovább folyt, a kártyák ott hevertek az asztalon, valaki
               szórakozottan keverte a piroshátú csomagot, noha a játékot már befejezték. A veranda
               már elnéptelenedett, legtöbben szobájukba mentek átöltözni, mert a báró
               Stein-kastélyban szigorúan megtartották a formákat és a vendégek tudták, hogy még
               kánikula idején is estélyi ruhát kell ölteniök. De ezek még nem siettek. És valaki
               hanyagul felvetette a kérdést: tart-e még a dolog Rhédey grófné és az olasz marchese
               között. Erre hárman is feleltek, eszmecsere következett. Titi kíváncsian figyelt. Az
               előforduló neveket, eseményeket, alkalmakat többnyire nem ismerte. De figyelt. A
               beszélgetéstől azonban nem lett okosabb. Voltak, akik megesküdtek, hogy a grófné
               sokkal ridegebb és eszesebb lény, semhogy veszedelmes kalandra ragadtassa magát.
               Mások viszont azt mondták, hogy mindig van valakije, de olyan ügyesen csinálja, hogy
               senki semmit nem tudhat róla mondani. De azokat a neveket illetően, amelyekkel a
               társaság akár joggal, akár jogtalanul, hírbe hozta, a beszélgetők valamennyien
               megegyeztek. Még a sorrendben is, még az egyes ostromlások időtartamában is. Az első
               egy dúsgazdag amerikai volt, francia eredetű ember és nyugalmazott haditengerész; ez
               súlyos ízületi bajokkal jött Budapestre, mert a gyógyító vizek híre idevonzotta.
               Háromheti kúrára jött és egy esztendeig maradt, vagy mert a víz csakugyan olyan jót
               tett neki, vagy mert a grófné miatt nem kívánkozott vissza Amerikába. Aztán Van
               Noort következett, a belga hegedűművész, aki két estére tervezett budapesti
               vendégjátékát alaposan megtoldotta, az idény folyamán még négyszer jött vissza, végül
               már teljesen üres házak előtt játszott, de a grófné mindig ott ült az első sor
               közepén. A harmadik Legenyey volt, az úrlovas, aki agyonlőtte magát, mert
               kártyaadósságai miatt idegen pénzhez nyúlt. Negyedikül Kocsárd következett, a híres
               díszlettervező és grafikus, aki valaha Reinhardtnak is dolgozott, aztán a német
               viszonyok változásakor hazajött, de csak egy évig élt itthon, aztán kiment
               Hollywoodba és ott elvett egy dán írónőt. Végül a marchese jött, aki mai napig is itt
               szolgál az olasz követségen. Ezek vagy mind a szeretői voltak, vagy a kezét sem
               érinthették. A grófnéról senki sem tudhat bizonyosat, pedig Budapest olyan város,
               ahol mindenkiről mindent bizonyosan szokás tudni. Azt róla is bizonyosan tudták a
               beszélgetők, hogy ma délután elég jó üzletet csinált. Vállalta a Stein báróról
               készítendő olajfestményt, kétezer pengőben jelölte meg a honoráriumot és a felét meg
               is kapta. Ez onnan derült ki, hogy Stein báró izgatottan keresett valakit, aki be tud
               váltani egy ezerpengős csekket. Hódy Robi mindjárt oda is adta a pénzt, az nagy
               kártyás és mindig sok készpénz van nála. A házigazda boldogan szaladt vissza a parkba
               a pénzzel. Az összefüggést nem nehéz kitalálni. A honorárium összege pedig onnan
               nyilvánvaló, hogy Mester Frédi, mikor távozott, a fentemlített Hódy Robinak megadott
               háromszáz pengő tartozásából kétszázat, Hódy megismerte a saját százasait. Azt pedig
               mindenki tudja, hogy Mester Frédi szokta szervezni a grófné arcképrendeléseit és tíz
               százalékot kap a honoráriumból.</p>
            <p>- No, de menjünk öltözködni, - pattant fel a beszélgetők egyike, - én még meg is
               borotválkozom, reggel nem értem rá.</p>
            <p>Indultak mindnyájan. Azok élénken diskurálva, Titi álmélkodva. A társaséleten
               tünődött, amelynek most kóstolgatta első cseppjeit. Annyira meglepő és zavaros volt
               minden, amit tapasztalt, hogy nem tudott belőle kiokosodni. Valamilyen halvány
               ösztönnel úgy érezte, hogy itt nincs minden rendben az ő gusztusa számára. De, hogy
               mi nincs rendben, arról még nem tudott számot adni magának. Csak lépkedett a hosszú
               folyosó meggypiros futószőnyegén tanácstalanul töprengve, kullogva a többiek
               után.</p>
            <p>Az udvar felől motorzúgás állt le éppen és vidám, hangos társaság lépett be, oldalról
               keresztezve a szobáikba igyekvők útját. A betódulók között élénk és hangos
               vidámságával Daisy vétette észre magát legelőször.</p>
            <p>- Halló, - szólt a leány frissen és jókedvűen, - maga ugyan jól cserben hagyta a
               legjobb barátját. De büntetésből maga nélkül is jól fürödtünk.</p>
            <p>- Kellemes volt a víz?</p>
            <p>- Azt elhiszem. Örökké sajnálhatja, hogy nem jött. Csak menjetek előre, rögtön
               jövök.</p>
            <p>Megvárta, míg társasága előbbre haladt, aztán halkabban és sürgősen, egészen más
               arccal folytatta:</p>
            <p>- Okvetlen szükségem van magára. Majd segítsen. Idejében szólok.</p>
            <p>Aztán ő is sietett tovább. Ugyanakkor újabb kocsirakomány vendég lépett be, köztük
               Mica és az amerikai. A szép asszony rápillantott Titire, kurtán bólintott, még az a
               kis bosszúság is átfutott az arcán, amelyet a fontos és kellemes teendőikben
               megzavart emberek szoktak tanusítani, aztán ismét felöltötte ragyogását és
               visszafordult az amerikai felé. Továbbhaladtak, ő is folytatta útját egyedül,
               fejbeütve a sok benyomástól, hasonlóan ahhoz, aki túlközel ül a zenekarhoz és a nagy
               zenebona lármája miatt a dallamból nem hall semmit. A szobájában leült, mintha fáradt
               volna, pedig pár lépésnyi járkálást leszámítva, ült egész áldott délután. «Nem, az
               nem lehet», - mondta magában. Rhédey grófnéra gondolt és arra a mendemondára, amely
               állítólagos kedveseit felsorolta. Ösztöne hevesen tiltakozott a feltevés ellen, hogy
               a grófné megközelíthető. Úgy érezte, hogy a világ egész folyása nem volna rendjén, ha
               egy ilyen tökéletes szépségű, ilyen mindenek felett álló előkelő asszonyt éppen úgy
               kellene megítélni, mint a közönséges hétköznapi kacérkodók ezreit. Az ilyen
               asszonynak az elérhetetlen eszmény magasságában kell lebegnie. És bizonyára így is
               van, csak az a pesti képzelet, amelynek semmi sem szent, kezdi ki hitetlenségében még
               az ilyet is. Ezek a pletykázók voltaképpen olyanok, mint az ateisták. Talán az a
               közvetítési dolog, Mester Frédi szerepe a rendelések szerzésében, szintén tiszta
               kitalálás csupán. Mester Frédinek mindig az volt ugyan a híre, hogy nem tisztakezű
               ember, de ilyen nyersen és durván aligha igaz a dolog.</p>
            <p>Szeretett volna még mozdulatlanul ülni szobájában és amennyire lehet, rendbeszedni
               gondolatait, de félt, hogy elkésik. Gyorsan átöltözött. Azt a kitüntetést, hogy
               csütörtökhöz egy hétre megjelenhetik az ország egyik legelőkelőbb házánál, nem is
               tudta kellő örömmel átgondolni. Majd lefekvéskor, igérte magának repeső örömmel.
               Mikor leért nagysietve, még alig várakoztak a verandán ketten-hárman. De azok között
               ott volt Gálos. Ez nyomban karonfogta és a verandáról beljebb vitte. Leültek egy
               homályos sarokba.</p>
            <p>- Kérlek, beszélni szeretnék veled. Mennél részletesebben. Remélem, nem vonlak el
               senkitől.</p>
            <p>- Nem. Parancsolj velem.</p>
            <p>- Beszélj magadról. Akármit, csak sokat.</p>
            <p>- Nem értelek, ne vedd rossz néven. Mit mondjak magamról?</p>
            <p>- Mondom, hogy akármit. Attól kezdve, hogy hol születtél és milyen vallású vagy,
               egészen addig, hogy mi a véleményed a modern művészeti törekvésekről.</p>
            <p>- Most még kevésbbé értem, öregem. Mondjam el az élettörténetemet?</p>
            <p>- Úgy van. A személyed nagyon érdekel.</p>
            <p>Titi furcsálta a dolgot. Zavart mosollyal nézett arra az arcra, amely kíváncsian
               hajolt előre és várakozott.</p>
            <p>- Hát jó. Elmondom az életrajzomat dióhéjban.</p>
            <p>Elkezdett beszélni. Gálos olykor kérdéssel szakította félbe. Jósokáig hallgatta.
               Akkor bólintott és felállott.</p>
            <p>- Köszönöm, most már körülbelül van képem rólad. Gyere vissza a verandára, a
               cocktailt kár volna elmulasztani.</p>
            <p>Ott már sűrűn álldogáltak az átöltözött vendégek. Alig egy-ketten ültek, a társaság
               zsibongva várta a vacsorát, a cocktail már körbenjárt. Ő is ivott egyet s olyan jól
               esett neki, hogy kért volna még egyet, de már nem ért rá. A szárnyasajtó kitárult. A
               mozgó sokaság beömlött az ebédlőbe. Az asztalon bő piros virágdísz és ezüst karos
               gyertyatartókban karcsú, hosszú, világoskék gyertyaszálak.</p>
            <p>- Maga itt van mellettem, - szólt rá a Daisy ismerős hangja. - Külön kértem magát
               szomszédnak a házikisasszonytól.</p>
            <p>Másik oldalán már ott ült Geszterédy Totó, aki hangos örömmel üdvözölte. Bár új arcok
               is ültek az asztalnál, a társaság kisebb volt, mint a déli. Sokan a fürdés után
               elmentek, nem várván meg a vacsorát, mert olyanok is voltak, akik a környékről
               kocsiztak át saját vendégeikkel és azokat hazavitték vacsorázni. De ez a kisebb
               társaság igen élénken beszélgetett. A vacsorák rendesen vontatottan indulnak. Van a
               levesnek bizonyos légköre, mikor a szomszédok még nem tapogatták ki az alkalmas
               beszédtárgyakat s mikor az éhség gyors csillapítást keres. Ennek itt nyoma sem volt.
               Kigyúlt arcok fordultak egymáshoz, a gyertyafény meleg hangulata már megkapta az
               étkezések bizsergő vérkeringését.</p>
            <p>- Látod, Titi, ez a cocktail.</p>
            <p>- Ittál te is?</p>
            <p>- Nem ittam. Én vagy hozatok magamnak inasi protekcióval egy pohár sört, vagy nem
               iszom semmit. Szerintem az amerikaiaknak ez a találmánya rontotta meg a vacsorák
               igazi hangulatát.</p>
            <p>- Ezt magyarázd meg.</p>
            <p>- Kérlek. Az amerikai ember élete ott kezdődik, hogy nem ér rá. Nyolcig, kilencig
               dolgozik, mint az állat és éjfélkor már aludnia kell, mert korán reggel ismét
               dolgozik, mint az állat. Marad tehát három órája arra, hogy este hazarohanjon,
               átöltözzék, társaságba menjen, megvacsorázzék, táncoljon egyet és a napigondokat egy
               kis önfeledtségbe fojtsa. Mi ezt szintén megcsináljuk, de öt-hat óra alatt és
               kevesebb mennyiségű, kevésbbé idegtépő munka után. A mi dolgozó embereink legtöbbje
               délután eljut a klubjába is és ott kártyával felüdíti az agyát, vagy elszórakozik az
               estilapokkal. Még az is, aki egész vacsoráig dolgozott, napközben kapott valami kis
               szabad időt, hogy kifújhassa magát, mikor otthon ebédelt. A jenki azonban vagy az
               íróasztalán ebédel szendvicset, vagy lerohan a sarki söntésbe és húsz perc alatt
               bekap valamit, hogy rohanjon vissza az irodába. Ennek este gyorsan be kell rúgnia,
               mert az idegei is olyan petyhüdtek, hogy csak a brutális felüdítést tudja használni.
               Tehát azzal kezdi, hogy erősen iszik éhgyomorra. Tíz perc múlva részeg és boldog. Ez
               az, ami nálunk is elharapódzott és amit szívből gyűlölök. Az új nemzedék nem ért
               engem, mint például az a nagyon szép hölgy, aki cáfoló arccal hallgat ide a másik
               oldaladról. Igaz, én az előbbi nemzedékhez tartozom. Jóval idősebb vagyok nálad is,
               ennek a hölgynek pedig apja lehetnék. Ő nem tudja, mi volt egy világháború előtti
               vacsora.</p>
            <p>- De tudom, - felelte Daisy - frakkban vacsoráztak jó házaknál. Kemény ingmell.
               Köszönöm szépen. Micsoda feszesség lehetett az.</p>
            <p>- Úgy van. Feszesek voltunk. Igen illedelmesen tartottuk magunkat. A nagyon magas
               gallér miatt teljes felső testtel kellett a beszélgető szomszédhoz fordulni, ha
               udvarias volt az ember. A társalgás is plasztront hordott. Az feszesség volt, ez a
               puhamellű szmoking a fesztelenség maga. Vén bűnös vagyok és gyakran elmalackodom
               magam is. De néha, mikor valami nagyon borsosat mondtam és a férjek harsogva
               nevetnek, akiknek felesége is hallotta, amit mondtam, csodálkozva körülnézek: hol
               vagyok, az Isten szerelmére? Micsoda hang ez? Ha egy naturalista regényíró
               gyorsírással lejegyezné a mai előkelő vacsoraasztal társalgását és belevenné a
               regénybe, a kiadó kénytelen volna visszaadni a kéziratot. Ez egy pillanat alatt
               végigszalad a fejemen, aztán az én borsos megjegyzésemre más is felel valamit, még
               erősebbet, nevetek mindjárt a többiekkel együtt és az anakronizmus máris elpárolgott
               belőlem. Mert azért ennek a hangnak mentségei is vannak.</p>
            <p>- Halljuk őket, - szólt Daisy - szeretem, ha védi a világomat. Én a magam részéről
               négy cocktailt ittam.</p>
            <p>- A mentségek a következők. Illetve a következő, mert csak egy van. Az úgynevezett
               malackodás, vagyis szerelmi dolgok túlságosan nyilt tárgyalása manapság azért kisebb
               súlyú, mert magának a szerelemnek is sokkal csekélyebb a súlya. Nem fecsegek
               túlsokat? Nem baj, ha részletesebb hasonlatot mondok?</p>
            <p>Mind a ketten tiltakoztak. Sőt már más szomszédok is figyelni kezdtek az
               előadásra.</p>
            <p>- Köszönöm, - mondta Totó - elmondom. Visszaemlékszem a békére, mikor diákgyerek
               voltam és szerettem színházba járni. A primadonna maga volt számomra a titokzatosság.
               Nem tudtam róla a világon semmit, csak egy-két pletykát, amit felnőttebb férfiaktól
               hallottam. A színésznő rejtelmes lény volt, varázs és bűbáj, izgalom és sejtelem. A
               súgólyukon túl egy más világból való világ kezdődött, a gyönyörű valótlanság, az
               álom, amely soha meg nem fogható. Én még emlékszem erre a színházi levegőre. Most mi
               történt? Jöttek a színházi lapok. Írtak, fényképeztek, ismertettek, elárultak,
               felébresztettek, céloztak, megsúgtak. Ahogy haladtak az évek, azon vettem magam
               észre, hogy a nézőtér és a színpad közül eltűnt a varázslatos elválasztóvonal. A
               rivaldát ledöntötték. Egyszer csak tudtam a primadonnáról hány éves, ki volt a férje,
               ki most a férje és ki lesz a férje, ismertem a lakásában, ahova sohasem jártam,
               minden szobája minden bútorát, tudtam anyagi gondjait, értesültem veszekedéseiről,
               napirendjéről, házbéréről, személyzetéről és fogyasztókúrája ételrendjéről.
               Rendszeresen és mesterségesen elvették tőlem az illúziót. Nincs többé primadonna, aki
               titokzatosságában vonzó volna számomra, mert ez az új világ pontosan azt ölte ki a
               színházból, ami a színház lényege: az illúziót. Mindíg nevetek, ha a napilapok
               körkérdéseket rendeznek, hogy mi az oka a színházi válságnak. Felelnek a vaskalapos
               társadalomtudósok, felelnek a nagyüzemű darabgyárosok, felelnek az oktondi
               színigazgatók és összebeszélnek tücsköt-bogarat, csak a legegyszerűbb és
               legtermészetesebb okot nem mondják meg, amit én mondanék: adjátok vissza az
               illúziómat, ha tudjátok és megint színházbolond leszek.</p>
            <p>Többen helyeseltek, többen ellentmondtak. De Totó felemelte a kezét, mert Daisy
               kérdést tett fel:</p>
            <p>- Mi köze ennek a szerelemhez?</p>
            <p>- A szerelemmel ugyanez történt. Még kisgyerek voltam, amikor Rigó Jancsi, a magyar
               cigányprímás, megszöktette Chimay hercegnét. És a hercegné lefényképeztette magát
               talpig trikóban, a fénykép sokszorosítási jogát megvették tőle és képeslevelezőlapot
               gyártottak belőle. Egy osztálytársam szerzett egy ilyen képeslapot. Ez elmondhatatlan
               izgalmat okozott az osztályban. A fiú meggazdagodott rajta. Tíz fillérért mutatta a
               levelezőlapot öt percig. A perceket órán néztük. Valósággal megbolondultunk tőle,
               kivétel nélkül mind halálosan szerelmesek lettünk Chimay hercegnébe, hárman is
               elkezdték szüleiket gyötörni, hogy hegedűleckéket kapjanak, és többen verseket
               írtunk. De nem is kell ilyen nagy példát említeni. Ha annakidején a hölgy kocsiba
               szállt, nem elég ügyesen fogta a szoknyáját és a lába jóval bokáján felül kilátszott,
               a férfiak nagyokat nyeltek a csodálatos látvány izgalmától. A mai gimnázista elmegy a
               strandfürdőre és annyi női termetet láthat, amennyit akar. Nem is nézi, mert únja. Ez
               a szerelem színházi válsága. A szerelemből csak éppen azt az egyet vette el a mai
               világ, ami lényeg volt benne: az illuziót. A szerelem fontos, de érdektelen
               közszükségletté változott. Megint bocsánatot kérek, hogy annyit fecsegek, de most
               tértem vissza ahhoz, amit mondani akartam. Valaha szent és csodálatos dolog káromlása
               volt az, ha társaságban trágárkodtak. Ma egyszerű illetlenség, vagy még annyi sem.
               Szellemes, vagy kevésbbé szellemes mókázás nem túlságosan fontos részletek felett.
               Valaha borzasztó lett volna ez a hang és felháborító. Ma vállat vonnak rajta. Azt
               hiszem, úgy fejelhetjük meg a régi mondást, hogy minden nemzedéknek olyan társalgási
               hangja van, amilyet megérdemel.</p>
            <p>A fejtegetést eleven érdeklődés fogadta. Waldeck grófné felemelte poharát és Totó
               felé koccintott.</p>
            <p>- Éljen Totó, mondjon egy disznó viccet, de jó legyen.</p>
            <p>Ezen mindenki nevetett. De most Daisy szólalt meg. Előbb körülnézett, hogy ki hallja.
               A szemle megnyugtatta. Totóhoz intézte szavait és Totónak is nevezte őt, holott ma
               délután ismerkedtek meg. Totó meg is rezzent kissé, de Daisy igen csinos lévén,
               nyájas mosolyt vetett a mondandók elé.</p>
            <p>- Mondok én magának valamit, kedves Totó. Vagy helyesebben: kérdezek magától valamit.
               Feleljen nekem, de őszintén, milyen volt a maga szerelmi élete diákkorában. Nem
               részleteket kérek, hanem egyetlen jelzőt. Nos?</p>
            <p>Totó meglepődött. Gondolkozott. Aztán felelt:</p>
            <p>- Borzasztó.</p>
            <p>- Lássa. Olvastam néhány társadalomtudományi és orvosi munkát. Tudom az okát annak,
               hogy a fin de siècle idején miért halt meg annyi férfi paralízisben. Éppen tegnap
               lapoztam egy művészettörténeti munkát. Munkácsy meghalt paralízisben. Paál László
               meghalt paralízisben. Makart meghalt paralízisben. Ne nagyon lelkesedjék azért a
               hajdani illúzióért. Életveszélyes volt az az illúzió és csak a felszíne volt olyan
               szép, a felszíne alatt rothadt volt és írtózatos. Nézze meg a mai fiatalokat. Lehet,
               hogy nincs olyan illúziójuk, mint magának, de egészségesek. Az idegrendszerök is
               rendben van, paralízist sem fognak kapni. Ez csak jobb világ, nem? Az illúziók
               uralmát megdöntöttük. Ezeket magok férfiak találták ki barbár önzésből. Magok
               kanyarítottak ezeknek akkora fontosságot.</p>
            <p>Daisy halkított. Amit most hozzátett, azt már csak a két jóbarát hallotta:</p>
            <p>- Például az ártatlanságnak. Csak a magok kezdetleges zsarnoksága lehet megsértve, ha
               egy leány nem a magok szent és nagyszerű szeszélyéből ismerte meg a szerelmet. Ma a
               nő éppen olyan önálló kenyérkereső, mint a férfi. Tehát ugyanannyihoz is van joga. És
               él is vele. Nahát.</p>
            <p>E pillanatban Titi úgy érezte, hogy okvetlen belé kell néznie Daisy szemébe.
               Engedelmeskedett érzésének s az igazolást azonnal meg is látta Daisy rászegezett
               tekintetében, amely követelő volt és sürgető, mint egy elővezetési parancs. De forró
               is és kihívó.</p>
            <p>- Maga is? - súgta halkan, vakmerően a leánynak.</p>
            <p>- Mi köze hozzá, - súgta vissza Daisy és arcába dobta az ujjai között gömbölygetett
               kenyérbél-darabkát.</p>
            <p>Aztán hogy feltűnőbbé ne váljék, hangosan folytatta:</p>
            <p>- A maga felfogását még nem hallottuk a társaság mai hangjáról, Titi.</p>
            <p>- Elmondhatom, - felelte ő engedelmesen, - de más szempontból, mint Totó barátom. Én
               az érettségi idején kerültem oláh impérium alá, főiskolai éveimben nem ismertem a
               társaséletet. Hogy akkor milyen volt egy ilyen gazdag ház és egy ilyen előkelő
               társaság vacsora-hangja, azt nem tudom. A mait már kezdem tudni. És meg kell
               mondanom, hogy meghökkent.</p>
            <p>- De Titi, ezt maga mondja? Aki olyan szójátékokat vág oda asszonyoknak néhány whisky
               után, hogy majdnem leszakad a csillár? Az nem hökkenti meg?</p>
            <p>- Dehogy nem. Éppen ez az. Magamon hökkenek meg legjobban. Néha csodálkozva kérdem
               magamtól: te vagy az a szemérmes vidéki fiatalember, aki férfitársaságban is elpirult
               erősebb szóra? És ugyancsak csodálkozva állapítom meg, hogy igen, én vagyok. Jól
               haladok, mondhatom. Vidéken nem jártam manikűröztetni, de arra vigyáztam, hogy mit
               beszélek. Itt mindenki ápolja a körmét, de a szája mosdatlan. Most már az enyém is.
               Mert ez ragadós.</p>
            <p>- Jó lesz vigyázni, hogy milyen szájakkal érintkezik.</p>
            <p>Titi megint rábámult a leányra. Mi ez? Választ keresett, valami gyorsat és elméset,
               de ez alól felmentette az asztalbontás. A széktologatás robaja pontot tett a vacsora
               végére. Udvariasan maga elé engedte Daisyt, de az karonfogta.</p>
            <p>- A feketénél maradjunk együtt. Pár percig beszélnem kell magával. Majd én
               megszervezem.</p>
            <p>Meg is szervezte. Titi elismeréssel adózott annak a gyakorlatnak, amely a
               társaséletben olyan elmés ügyességgel tudja megteremteni a lehetőségeket. A leány
               olyan asztalhoz kalauzolta, amely mellett igen mély karosszékek kínálták a kényelmet.
               Ezek vesszőfonatu nyári bútorok voltak ugyan, de alakra a mélyre süppedő
               bőrzsöllyéket utánozták, ülésök túl alacsonyra esett, kartámasztójuk igen széles
               volt. Az a négy vendég, aki ezekbe betelepedett, csak tekintélyesen messze eshetett
               egymástól.</p>
            <p>- Hozzon ide egy kis nádszéket azokból és tolja mellém.</p>
            <p>Most igen közel ültek egymáshoz, a másik három feketézőtől mégis messze. Nyugodtan
               lehetett beszélgetni anélkül, hogy kettesben el kellett volna vonulniok. Ő whiskyt és
               szódát töltött magának.</p>
            <p>- Hallgasson ide, Titi. Maga az egyetlen, aki itt nekem segíthet. Már eddig is nagyon
               sokat segített. Agathe nénit is kérhetném, de...</p>
            <p>- Ki az az Agathe néni?</p>
            <p>- Az a báróné, aki ide kihozott. Fogcsikorgatva tette, de muszáj volt neki. Ennyi
               elég is tőle. Beszélt a lengyel követtel?</p>
            <p>- Beszéltem.</p>
            <p>- Majd én is beszélek vele. De a legfontosabbat maga csinálja meg nekem. Figyeljen
               ide. Ha én most odamegyek a házigazdához és azt mondom neki, hogy «kérem csak egy
               pillanatra», az nagyon átlátszó. Már pedig életbevágóan fontos, hogy egy félórát,
               vagy húsz percet beszélhessek vele. Ő saját magától nem fog közeledni hozzám. Nem
               tetszik neki, hogy van itt valaki hivatlan, nem a társaságból való, akit elvégre nem
               küldhet el. A maga dolga tehát az, hogy majd később vonja félre az öreget, bármiről
               beszélgessen vele, én majd módját ejtem, hogy elmenjek magok mellett. Szólítson meg.
               A többit bízza rám. Ismétlem, a dolog életbevágóan fontos.</p>
            <p>Titi nagy kortyot húzott a whiskyből.</p>
            <p>- És ha megcsinálom? - kérdezte a levegőbe bámulva.</p>
            <p>- Tudja mit, fogadjunk, hogy nem tudja megcsinálni. Ha megcsinálja, vesztettem.</p>
            <p>- Helyes. Fogadtunk.</p>
            <p>Felkelt, fogta poharát és elindult arrafelé, ahol Totót látta Waldeck grófnéval és
               másokkal. Odatelepedett poharával. Örömmel szorítottak neki helyet. De ő csak a Totó
               karosszékének támlájára ült le. Azok Micáról beszélgettek. Érdeklődve csatlakozott a
               társalgáshoz. Kitűnt, hogy Dömsödyék egy perccel előbb eltávoztak. A férfi nem akart
               menni, mert kártyázni lett volna kedve, de az asszony erőszakoskodott, fejgörcsről,
               vakbélfájdalmakról és minden elképzelhető bajról panaszkodott. A férj
               kénytelen-kelletlen megadta magát. Magokkal vitték az amerikait is. Neki nem is
               szóltak, kocsi volt itt bőven visszafelé. A folytatás felől nem lehetett kétség,
               legalább így vélték a beszélgetők: mire beérnek Pestre, Micának minden fájdalma
               teljesen el fog múlni, viszont a tánchelyiségek még nyitva lesznek.</p>
            <p>A beszélgetés alatt folyton a házigazdát figyelte. Stein báró csak egy-két percig
               maradt ugyanazon a helyen, egyik csoporttól a másikhoz lépett, mint a vendéglős,
               mindenütt udvariasan érdeklődött a pillanatnyi szükségletek iránt, szemével
               kormányozta a sürgő-forgó személyzetet, széket húzott, hírrel szolgált, tölteni
               segített. Az ő asztaluknál is megfordult ugyanígy két percre. Aztán odalépett
               Grandjeanhoz, aki a verandának a parkra nyíló lejáratánál állott és szivarozott.
               Beszélgetni kezdtek. Titi élénken figyelt. Úgyszólván szimultán játszmát bonyolított
               le, mint a sakkjátékos: résztvett a társalgásban is, kellő helyen kellő mondatokat
               vetett oda és sok kacagást keltett, ugyanakkor pedig szeme sarkából vigyázta azt a
               két beszélgetőt. Most egy csoportból Geneviève odakiáltott az urának, aki a
               szólításnak azonnal engedelmeskedett. Itt a pillanat, gondolta ő magában. Röviden
               odavetette, hogy bocsánat, és egyenesen elindult Stein báró felé. Megállította, mert
               ez indult már a belső termek felé.</p>
            <p>- Bocsáss meg, Gyuri bátyám, szabad valamit kérdeznem? Nem tartalak fel?</p>
            <p>- Kérlek, Titikém, parancsolj, boldogan állok rendelkezésedre.</p>
            <p>- Tanácsot és segítséget szeretnék kérni tőled. Kínálnak nekem egy házat vidéken.
               Alkalmasnak tartod-e az időt arra, hogy az ember a pénzét ingatlanba fektesse.
               Könnyűszerrel meg tudnám venni és a ház roppantul tetszik nekem.</p>
            <p>Stein báró figyelme nyomban felélénkült, mint a huszártiszté, aki előtt lovat
               emlegetnek. Részleteket kérdezett.</p>
            <p>- Minden megfelelne nekem, - mondta Titi - egy barátomnak is óriási szívességet
               tennék, de a jogtanácsosom, aki a vagyonomat kezeli, nehézségeket csinál.</p>
            <p>- Bajos a dolog ismerete nélkül tanácsot adni. Végre is a fontos az, hogy, mint
               mondod, nagy kedved van hozzá. Nem kockáztatsz vele semmit. Ingatlant venni, ha
               előadásod pontos, elvben helyes.</p>
            <p>Ekkor ment közel hozzájuk Daisy. Nem is nézett erre, mintha egyáltalában nem látná
               őket.</p>
            <p>- Daisy, - szólt rá Titi - ne szaladjon, jöjjön csak ide egy kicsit.</p>
            <p>- Fontos? Mert hívnak bridzsezni.</p>
            <p>- Igen, fontos. Kérlek, Gyuri bátyám, ez a szép és kedves Daisy jogtanácsosom leánya.
               Légy szíves, segíts nekem és ismételd előtte, hogy szerinted semmit sem kockáztatok,
               ha vidéken ingatlant veszek.</p>
            <p>- Ne is tessék neki felelni, - szólt Daisy odaállva harmadiknak - nem tudom, miről
               van szó, de ez a Titi kereskedelmi kérdésekben bámulatosan ügyetlen. Még szerencse,
               hogy a papa vigyáz rá, különben szétosztaná a vagyonát a szabók, a taxivállalatok és
               a szegények között. Miért akar most ingatlant venni, Titi? Hiszen utazni készül
               külföldre.</p>
            <p>A beszélgetés a házvételről máris átterelődött az utazás kérdésére. Titi elmondta
               nagy körutazása tervét, Stein báró is beszélt arról, hogy ősszel Svájcba szándékozik
               vinni a családját. Daisy hanyagul megjegyezte:</p>
            <p>- Nekem is olyan gyönyörű tervem volt és tegnap kútba esett. Tegnapelőtt még úgy
               volt, hogy ismét megláthatom Egyiptomot. Igaz, hogy ott az igazi szezon január, de jó
               lett volna az nekem szeptemberben is. Egy családhoz csatlakoztam volna, bizonyos
               Günther báróhoz és a leányához, de azoknak tegnap váratlanul felborult a tervök.</p>
            <p>A házigazda arca villant egyet.</p>
            <p>- Hogy-hogy felborult? Günther Leót jól ismerem. És nem értem, hogyan borulhatott fel
               a terve, mikor ő még Bécsben van.</p>
            <p>- Már nincs Bécsben. Tegnap váratlanul megérkezett.</p>
            <p>- Megérkezett? Azt alig hiszem, kedves húgom. Tegnap délután még beszéltem a
               hivatalával. Nem jött meg.</p>
            <p>Daisy, kapva kapott a «kedves húgom» megszólításon. Pénzintézeti fogalmak szerint
               nyomban «eszkomptálta».</p>
            <p>- Megjött, Gyuri bácsi, biztosan tudom. Csak nem akarta, hogy a hivatalában
               tudják.</p>
            <p>- Biztos, hogy megjött? Ez bámulatos.</p>
            <p>- Egészen biztos. A papa beszélt vele. Különben honnan kaptam volna a gyászhírt, hogy
               nem fogok menni Egyiptomba? A papa elmondta nekem az egész hosszú történetet a
               gyapotról, meg az angolokról, de engem csak azt érdekelt belőle, hogy itthon
               ragadtam. Éppen beszéltem Máriával, mikor mentünk a Dunára, hogy milyen hihetetlen
               nagy dolog az az egyiptomi kultúra... Hát most sóhajtok egyet és belenyugszom. Mit
               csináljak. Maga pedig, Titi, ne ugráljon a pénzével, hanem hallgasson szépen a
               papára. Nem bridzsezik? Maga nincs beosztva?</p>
            <p>Testtartásán az látszott, hogy már készül is indulni a kártyához. Stein báró azonban
               megfogta a könyökét.</p>
            <p>- Várjon csak, Daisy húgom. Engem ez a Günther-dolog nagyon érdekel. Üljünk csak le
               ide egy kicsit, kérdezni szeretnék egyet-mást.</p>
            <p>Odavitte őket egy kis asztalhoz, ahol egyelőre nem ült senki. Leültek.</p>
            <p>- Ez úgy meglep engem, ez a hír, hogy... hm. Furcsa. Várjunk csak. Felelhet nekem
               egy-két kérdésre?</p>
            <p>- Minden kérdésre, Gyuri bácsi. Hiszen a papa csupa olyan vállalatnál jogtanácsos és
               igazgatósági tag, amely mind a Gyuri bácsi bankjának a vállalata. Tudom jól, hogy
               amit mondok, a legjobb helyen mondom.</p>
            <p>- Úgy van. Nem tudom, mennyire ismeri ezt a kérdést, de a Günther egyiptomi
               megbízatásán igen nagy érdekek múlnak.</p>
            <p>- Bizony nagyok. Száztizenkétezer font, az nem tréfa.</p>
            <p>A két arc, amely most teljes ábrázattal tekintett egymásra, Titi számára érdekes
               tanulmányt nyujtott. A bankár arcán megjelent az eszes és villogó gyanú, amely ezt
               mondta: «túlsokat tud nekem ez a leány ebben az ügyben». A leány arcán pedig a kihívó
               biztonság: «nekem most már mindegy, ha gyanakszol is».</p>
            <p>- Mondja kérem, ismer egy bizonyos Mrs. Baxtert?</p>
            <p>- Hogyne.</p>
            <p>- Az is megjött tegnap?</p>
            <p>- Nem. És nem is jön meg többé. Mrs. Baxter már nem menyasszonya Günthernek. Mert Mr.
               Baxter tegnapelőtt repülőgépen Bécsbe érkezett, kibékült a feleségével és hazavitte
               Londonba. Ezzel az egész gyapotkérdésnek más képe van.</p>
            <p>Ebben a pillanatban a fiatalnak festett vén Agathe báróné jelent meg az asztalnál a
               leányával.</p>
            <p>- Daisy angyalom, nekünk lassacskán indulni kell.</p>
            <p>- Ördögöt kell indulni, - vágott közbe Stein báró meglepő nyerseséggel - ittmaradnak.
               Aki nagyon álmos, az lefekszik.</p>
            <p>És nem is törődött többé anyával és leányával. Hanem Titihez fordult:</p>
            <p>- Öregem, hajlandó volnál Daisyt a bridzsben helyettesíteni? Én őt most nem
               engedhetem el innen.</p>
            <p>És már Titivel sem törődött. Daisyhez fordult:</p>
            <p>- Ezért keresett engem tegnap interurbán az édesapja?</p>
            <p>- Kereste Gyuri bácsit a papa? Ezt nem is tudtam.</p>
            <p>Titi lassan elvált az asztaltól, mint ahogy az őszi levél elhull, amellyel a fa nem
               törődik többé. Megkereste Daisy játszmáját. Nagyrészt ismeretleneket talált ott. Új
               whiskyt töltött magának, várta, míg rákerül a sor, aztán leült és átadta magát a
               játék változatosságának. Jó kedve volt, tréfált, bolondozott, nevettetett. A
               beszélgetésből azt vette ki, hogy az a csúnya, kancsal, de igen eszes és jóízű hölgy,
               akivel szemközt ült le, özvegy földbirtokosné, a két úr közül az egyik a közeli város
               polgármestere és annak fia. Volt még valaki, az hamar elment, nyereségét az urakra
               ruházva. Jó félóra mulva megjött Daisy. Egyelőre leült kibicelni. És odasúgta
               Titinek:</p>
            <p>- Köszönöm. Maga nyert.</p>
            <p>A játék egyre komolytalanabbá fajult, most már minden megjegyzésen nevettek, a pezsgő
               is szorgalmasan fogyott az asztalnál, a szemek nedvesek voltak a kacagástól. Más
               asztaloktól odaléptek az el nem foglalt bridzsezők és irígyelve hallgatták a
               zabolátlanul jókedvű társaságot. A folytonos kacagástól és játéktól végül elfáradt
               az özvegy. Megelégelte. Elszámoltak. Titi negyvennyolc pontot nyert. Elébe toltak
               kilencvenhat pengőt.</p>
            <p>- Ez mind az enyém? Milyen alapon játszottunk?</p>
            <p>- A mi alapunk két fillér, - felelte az özvegy, - de tízannyit is megért, olyan jól
               mulattam. Nem írná fel a telefonszámomat? Dunaölved három. Jövő vasárnap nálam lesz
               egy kis vacsora, kedves volna, ha kijönne. A hét végén hívjon fel, jó?</p>
            <p>- A legnagyobb örömmel, köszönöm szépen.</p>
            <p>- Akkor most megnézzük a zsőt.</p>
            <p>- Mit nézünk meg?</p>
            <p>- Van itt egy kis chemin odabent. Hallom, elég eleven.</p>
            <p>- Csak jöjjön, - mondta Daisy. - amit nyert, elkártyázhatja.</p>
            <p>Az ebédlőbe mentek át. Annak most egészen más képe volt, mint vacsoránál. Minden
               villanyláng égett s a gobelineket ebben az erős világítással kevert, sűrű füstben
               mintha kicserélték volna. A megrövidített, de még mindig hosszú asztalt zöld posztó
               fedte. Játékosok ültek körülötte, az üldögélők mögött nézők állottak. Bolmánszky
               előtt furcsa alkotmány állott, hosszúkás, fényezett faláda, amelynek fedele hiányzott
               és rengeteg kártya tömege látszott belőle szép sorjába rakva. Az alkotmányt elől kis
               fémlap zárta el, de csak félig, éppen annyira, hogy a játékos símán kihúzhatta belőle
               a hátukra fordított lapokat az ujja hegyével. Magának adott, szomszédjának adott.
               Megint magának, megint szomszédjának.</p>
            <p>- Adok.</p>
            <p>- Kérek.</p>
            <p>Ismeretlen rendszer szerint forgatták, megnézték, felcsapták a lapokat.</p>
            <p>- Négy a banknak, - mondta Bolmánszky, - engem ne tanítsatok felezni.</p>
            <p>Az összes játékosok előtt piros, fehér, kék és különböző nagyságú zsetonok
               halmozódtak. Minden kéz megmozdult és a zsetonok előkészített csoportját betolta
               Bolmánszky felé. Ez a kártyalapokat egy óriás ezüsttálba hajította, összeseperte a
               zsetonokat és megolvasta.</p>
            <p>- Most már igen, most már felezek, engem ne tanítsatok. Négyszázharminc a bank.</p>
            <p>Innen is, onnan is számok hallatszottak: ötven, negyven, tíz, nyolcvan. Mindenki
               zsetonokat tolt készletéből feljebb az asztalra.</p>
            <p>- C’est moi, - mondta a brazil.</p>
            <p>Bolmánszky osztott. A brazil kezének vékony csuklóján megcsörrent az arany ráf,
               ujjain szikráztak a gyűrűk. Megnézték a lapokat.</p>
            <p>- Neuf!</p>
            <p>- En carte!</p>
            <p>Nagy moraj futott végig az asztalon. Bolmánszky a tálba dobta a lapokat, újra
               osztott.</p>
            <p>- Carte!</p>
            <p>- Cinq!</p>
            <p>- Gagné! Engem ne tanítsatok. Tudom én jól, mikor kell felezni.</p>
            <p>Azzal szétosztotta az előtte heverő zsetonhalmazt, figyelemreméltó kézügyességgel
               dobálva a különböző zsetonokat az asztal távolabbi játékosaihoz is. Aztán a
               faalkotmányt megfogta és odatolta szomszédja, Sághy Laci elé.</p>
            <p>- Húsz a bank. C’est vingt.</p>
            <p>Duraga, a brazil nem felelt, csak koppantott egyet ujjával az asztalon. Sághy
               osztott. A brazil ismét nem szólt, hanem színére fordítva maga elé dobott egy
               nyolcast és egy ászt. Aztán elhúzta a piros zsetont.</p>
            <p>- Gagné. Hát mondjátok, láttatok már ilyet. Valami hetven pengő van előttem,
               hatszázban van.</p>
            <p>Titi ebből nem értett semmit. Daisy félrehúzta, hogy ne zavarja a játékosokat. És
               odalépett hozzájuk Geszterédy Totó is, aki most kelt fel az asztaltól. Ketten
               magyarázni kezdték neki a játék alapelemeit: össze kell adni a lapok számértékét, s
               ami nullán vagy tizen felül van, az számít. A figurák értéke nulla, az ász értéke
               egy. Akinek több van, az nyer. Nyolc és kilenc azonnal kimutatandó és nyert, ha csak
               a másiknak is nincs ugyanennyi.</p>
            <p>- Üljön be, - mondja Daisy - van üres szék. Majd maga mögé állok. Szűz kéz mindig
               nyer. Magára fogok játszani.</p>
            <p>- Ezt megnézem, - nevetett Totó - inkább én is játszom, pedig már ezer minusz vagyok.
               Majd hozok neked zsetont. Elég lesz százért, többet nem engedlek veszteni.</p>
            <p>Leült, maga elé rakta a színes csontkorongokat. Éppen rákerült a sor. A játékosok
               kiabálták a téteket.</p>
            <p>- Tegyen huszat, - súgta Daisy. - én teszek ötvenet. Éppen hetven a bank. Húsz a
               kisebbik piros, vigyázzon, rá van írva.</p>
            <p>Duraga osztott.</p>
            <p>- Ah, c’est vous, cher ami. Carte?</p>
            <p>Titi felvette a két kártyát, ügyetlenül szedte. Két négyes volt.</p>
            <p>- Vágja ki, vágja ki, nyolca van.</p>
            <p>- Gagné.</p>
            <p>Daisy folyton súgott. A következő lapra feltett negyvenet. Megnyerte. Feltette mind.
               Elvesztette. Ismét tett huszat. A játékban nagy mulatságát lelte. Mindenki nézte és
               mosolygott. Megjegyzések hangzottak feléje. Csillogott a szeme, nevetett, vette a
               lapot. Apró hibákat is csinált. Miután látta, hogy két lapnál többet kérni nem
               kötelező, négyre megállt. Kinevették. Most már ketten-hárman is odaálltak Daisy
               mellé. A következő tétnél két lapot kapott, gondosan összeadta: hat jött ki belőle,
               mert egy hetes és egy kilences volt a kezében. Azt kivágta. Általános derültség
               fogadta. Most már négyen magyarázták neki, hogy ez oktalan dolog, mert a bankár,
               akinek ötje van, esetleg megáll és veszít, de ha nyilván látja, hogy a játékosnak
               hatja van, természetesen vesz még egy lapot és esetleg nyer. Ilyen apró balesetek
               kísérték első próbálkozását, de állandóan nyert. Már nyolcszáz pengő értékű zseton
               volt előtte. Ekkor Daisy lehajolt hozzá:</p>
            <p>- Adja szavát, hogy egy félóra múlva abbahagyja. Olyan hihetetlen disznaja van, hogy
               itt merem hagyni. Én hatszázat nyerek. Szavát adja?</p>
            <p>- Szívesen.</p>
            <p>- Helyes. Nézze meg az óráját.</p>
            <p>Daisy elment. A bankadás sora rá került. Már tudta, hogy a nyerő bankárnak, ha az az
               ándungja, hogy a következő tétnél veszteni fog, joga van a bankja felét hazamenteni,
               de ezt csak egyszer csinálhatja. Hússzal kezdte. Bolmánszky ötször egymásután
               megütötte és elvesztette ezt a bankot. Húszból lett negyven, nyolcvan, százhatvan,
               háromszázhúsz, hatszáznegyven. Ekkor a felét hazavitte. Bolmánszky megadta magát. A
               többiek azonban kirakták a bankot egészen. Ismét lett hatszáznegyven,
               ezerkétszáznyolcvan, kétezerötszázhatvan.</p>
            <p>- Hagyd abba, az Istenre kérlek, - szólt Totó a háta mögött - mondd, hogy a bank
               elment.</p>
            <p>- Nem, öregem, mégegyszer leosztom, aztán bizonyisten nem.</p>
            <p>Leosztotta. Nyert, ötezerszázhúsz pengő ára zseton óriási halmát söpörte be. Aztán
               tovább tolta a koporsót Grandjeannénak. Megnézte az óráját. Volt még tíz perce.
               Elhatározta, hogy most már nem kockáztat sokat, száz pengős csontoknál nem tesz
               többet. Mire a tíz perc letelt, elvesztett ezer pengőt. Felkelt. Totó segített neki
               beváltani. Alig győzte zsebregyűrni a százasokat és a kisebb bankókat.</p>
            <p>- Te hogy állsz, Totó?</p>
            <p>- Ezernyolcszázat vesztek. De még folytatom, hátha többet is tudok veszteni.
               Különben, mégsem. Megyek veled, későn van. Háromnegyed négy.</p>
            <p>Felmentek ketten. Titi megállt az ajtaja előtt.</p>
            <p>- Nem jössz be egy negyedórára beszélgetni? Ez a chemin olyan érdekes, hogy szeretném
               megtárgyalni veled.</p>
            <p>- Köszönöm, de hirtelen elfogott az álmosság. Te is csak feküdjél le. Szervusz.</p>
            <p>Búcsúzott, belépett, felkattantotta a villanyt. És majdnem felkiáltott a
               meglepetéstől. Daisy feküdt az ágyában.</p>
            <p>- Mit néz, - mondta a lány nyugodtan, - megnyerte a fogadást. De mondja, őrült maga,
               hogy ilyenkor vendégeket invitál a szobájába?</p>
            
         </div>
         <div type="chapter">
            <head>XII.</head>
            <p>Másnap késő délelőtt Bolmánszkyék vitték be Pestre. A házigazda már korán reggel
               bement, nyilván csak egy-két órára feküdt volt le. Daisy is jóval korábban bement
               azokkal, akik kihozták. Szótlan volt az egész úton. Daisyn járt az esze és a siker
               hiú utóíze elkeveredett benne a lelkiismeret sajgásával. Elvégre Daisy leány volt,
               még hozzá egy jóismerős leánya. És a vidéki kastély éjszakai kalandjának most előtte
               állottak érzelmi következményei. Hogyan fog a leány szemébe nézni, ha megint
               találkoznak? Illik-e keresnie a leány társaságát, vagy meg kell-e várnia, míg az
               jelentkezik? Tanácstalan volt és bizonytalan, sejtette, hogy annak az állapotnak is
               bizonyára van valami kifejlődött illemtana, ha az ember hajadon leánnyal keveredik
               szerelmi viszonyba, de ennek szabályait nem ismerte, és nem is kérdezhette meg
               senkitől. Még az a gondolat is megfordult a fejében, hogy Daisy talán el akarja
               vétetni magát vele. Ez nem tetszett lehetetlennek. Visszaemlékezett arra a feltűnő
               hévre, amellyel Pethő már az első találkozáskor a vidéki vendéglőben magasztalta a
               leányát, s amellyel a Hullámfürdőben hívta fel az idegen fiatalember figyelmét Daisy
               termetének részleteire. S ha csakugyan így van, hogy fog majd ebből kimászni? Mert,
               hogy máris lekösse magát egy életre Daisy mellé, azt képtelen és ijesztő gondolatnak
               érezte. Anna, az más. Annába szerelmes. Azt elvenné akár a holnapi napon, ha
               lehetne, ha ez nem tűnnék fel örökre megvalósíthatatlan álomnak.</p>
            <p>A szállóban közölték vele, hogy egyrészt egy ujságíró telefonált, másrészt Zahár
               kétízben személyesen kereste, tegnap késő este és ma korán reggel. Első alkalommal
               levelet is hagyott itt, de azt a második alkalommal visszavette. Azt izeni, hogy ebéd
               után ismét jelentkezni fog.</p>
            <p>Ezt a jelentkezést Titi nem várta meg. Nem akarta elmulasztani a látogatási időt a
               klinikán. Már éppen indulni akart, mikor csengett a telefon.</p>
            <p>- Halló. Balog Tihamér úrral beszélek?</p>
            <p>- Én vagyok, ki beszél?</p>
            <p>- Itt Acél Ádám beszél, a Budapesti Ujság munkatársa. Gálos főszerkesztő úr
               megbízásából keresem a... a mestert.</p>
            <p>- Tessék, kérem.</p>
            <p>- A főszerkesztő úr közölni kívánja azt a két kis rajzot, amit a mester szíves volt
               átengedni neki. Ezekhez a rajzokhoz szöveget is adunk. Méltóztatik ismerni a mi
               hétfői estilapunk Társaság-rovatát? Amiben minden hétfőn társadalmi karcolatokat
               szoktunk írni?</p>
            <p>- Hogyne.</p>
            <p>- Ezeket én írom, kérem. A főszerkesztő úr őméltósága úgy gondolta, hogy ne zavarjam
               külön látogatással a mestert. Ő nekem elmondott egyetmást abból, amit a tegnapi
               kiránduláson Markazon méltóztattak egymással beszélgetni. Az nekem elegendő anyag.
               Arra kérem tehát a mestert, tekintse ezt az én látogatásomat megtörténtnek. És a
               főszerkesztő úr külön is meleg üdvözletét küldi. Köszönöm szépen, alázatos
               szolgája.</p>
            <p>Mielőtt bármit is felelhetett volna, a másik oldalon letették a kagylót.
               Rekeszizmában könnyű izgalmat érzett. Írni fognak róla a Társaság-rovatban. Jól
               emlékezett erre a rovatra. Vidéken mindig elolvasta az ujságot, keddenként ez volt a
               csemegéje. Grófok, ismert budapesti szépségek, híres művészek szoktak benne
               szerepelni. Valaha úgy olvasta ezt a rovatot, mint egy másik világrészben fekvő
               Tündérország természeti leírását, a benne szereplőket nem embereknek érezte, hanem
               légies és testetlen lényeknek, akik nem is biztos, hogy az embereknél különbek, de
               mindenesetre boldogabbak. Most ő is közéjük kerül.</p>
            <p>Sietett le a lépcsőn, hogy taxiba vesse magát és a klinikára siessen. Mikor
               szobakulcsát sebtiben oda akarta vetni a portás elé, az felemelte a kezét.</p>
            <p>- A nagyságos urat keresik.</p>
            <p>Visszafordult. S ugyanakkor, szemközt fordult vele az az alak is, aki kereste. És ez
               nem volt más, mint Tulcsikné. Ott állt robusztus termetével, bámulatos ruhadarabokkal
               teleaggatva, mint ijesztő színegyveleg. Szőke parókája rikított a püspöklila kalap
               alatt. Nem is köszönt. Erős és támadó hangon úgy vágta mondatát a megtámadotthoz,
               mint egy mellbeütést.</p>
            <p>- Mi lesz a pénzemmel? Meddig várjak még?</p>
            <p>Titi csendesítően válaszolt. Elsápadt ijedtében és zavarában.</p>
            <p>- Kérem, Tulcsikné, ezt nem így szokás elintézni. Majd megbeszéljük az ügyvéd úrral,
               hogy...</p>
            <p>Az asszony felemelte a hangját és közbekiáltott:</p>
            <p>- Nem beszélünk meg azzal a csirkefogóval semmit! Ki akar mindenemből forgatni! Most
               már megúntam! Vagy ideadják a pénzemet, vagy olyat csinálok, hogy mind a ketten
               megemlegetik!</p>
            <p>Az előcsarnokban izgalom támadt. A főportás kilépett pultja mögül. A felvonó felől
               egyenruhás alkalmazott szaladt oda. Rákiáltottak, csittították.</p>
            <p>- Ne ordítozzon itt, mert rendőr hívok! Csitt! Ne ordítson!</p>
            <p>Titi ott állt segélytelenül és sápadtan. Tulcsikné tovább kiabált. Most már a
               közönséghez intézte harsogó szavait.</p>
            <p>- Nekem jogos követelésem van! Én abból nem hagyom magamat kiforgatni! Ha sokat
               okoskodnak, kihallgatást kérek a kabinetirodától!</p>
            <p>A portás intett Titinek, hogy tűnjék el. Két ember már megfogta a Tulcsikné könyökét.
               De ő lerázta magáról az érintéseket, mint ebeket a sebzett vadkan. Követte a menekülő
               Titit és tovább ordítozott, uszályként húzva maga után a csitító, felháborodott
               szállószemélyzetet. Titi odafutott az első gépkocsihoz, felszakította, beledobta
               magát és a vezetőnek odakiáltotta a klinika címét. Visszanézve még látta, hogy
               Tulcsikné is kijött a szállóból, öklét rázta a menekülő kocsi után és elindult
               hatalmas őrmester-lépteivel. A személyzet lassan visszamaradt.</p>
            <p>Ő a kocsiban remegett a felháborodástól. A hídon rákopogott a vezetőre és szándékát
               megváltoztatva bemondta a Pethő címét, hogy friss dühét ott nyomban kiadhassa. Majd
               pár perc múlva a változtatást is megváltoztatta, mégis csak a klinikát kívánta. Ott
               nem küldte el a kocsit. Elhatározta, hogy csak tíz percet tölt az Anna betegágyánál,
               hogy mennél hamarabb Pethőhöz érjen, holnap aztán majd kiadósabb látogatást tesz
               nála.</p>
            <p>De az Anna betegágyában már idegen beteg feküdt, akinek arcától zavartan hőkölt
               vissza. A személyzettől megtudta, hogy Anna ma reggel elhagyta a kórházat. Nekilátott
               orvost keresni. Csak olyat talált, aki az Anna dolgáról édeskeveset tudott és a tanár
               távollétében nem is hajlott a részletesebb nyilatkozatra. Csak annyit tudott
               megállapítani, hogy Vargháné ápolt vizsgálata ma befejeződött, a beteg saját lábán
               hagyta el a kórházat, kétségkívül hazament a lakására.</p>
            <p>Lement és visszaült a kocsiba. Ott percekig töprengett, hogy most hová menjen. Végül
               döntött: elment Graf tanárhoz. Itt már négy beteget talált a rendelő várószobájában.
               Ezeket végig kellett várnia. Képes folyóiratot keresett az asztalokon, azokat
               lapozgatta. De a bambán erotikus rajzok, amelyek mélyen alatta állottak a grafika és
               a humor színvonalának és röfögve árulták el a gerjesztés célzatát, idegessé tették.
               Egy hibásan rajzolt akt térdébe mérgesen belejavított a ceruzájával, mintha órát
               tartana, lecsapta a lapot és várt. Kiment a folyosóra cigarettázni, de mikor egy
               érkező beteg csengetett, hamar eldobta a cigarettát és sietett a várakozóba,
               elfoglalni eredeti helyét, hogy sorrendjét fel ne adja. Órán nézte az első beteg bent
               töltött idejét, azt megszorozta néggyel és átkozta a tanár időtrabló alaposságát.
               Végre bejutott.</p>
            <p>- Nem találtam semmit, - mondta a tanár - a leghalványabb támaszpontom sincs. Minden
               vizsgálatot megcsináltam. Ez a hölgy elvileg teljesen egészséges. A tüdeje jó, a
               szíve kitűnő, a vére egészséges, epéje, vakbele, mája, veséje, pajzsmirígye, mindene
               rendben van, amit csak akar. Gennybacillus a vérben semmi. A Röntgen tetőtől-talpig
               végigment rajta: semmi. Egyébként most már nem is panaszkodik, a fájdalma úgy
               elmúlt, mintha elvágták volna.</p>
            <p>- De hát akkor mi fájt neki? Mert azt nem hinném, hogy hisztériás.</p>
            <p>- Hja, kérem, ahhoz, hogy valaki képzelődjék, nem muszáj éppen hisztériásnak lenni.
               És nem is biztos, hogy képzelődik. Biztosat akkor tudna mondani a tudomány, ha a
               sebészet felvágná a hasát és belenézne. De azt a beteg is aligha vállalja, hogy
               kíváncsiságból felmetéljük.</p>
            <p>- Szóval, mi a teendő?</p>
            <p>- Várni, uram, várni. A beteg csak folytassa előbbi rendes életét, táplálkozzék
               rendesen, aztán ha valami bajt észlel, jelentkezzék. Az én szerepem itt egyelőre
               megszünt.</p>
            <p>- Hát akkor hálásan köszönöm a tanár úr fáradságát. Szabad az adósságom iránt
               érdeklődnöm?</p>
            <p>- Tessék zsebretenni ezt a névjegyet és a klinikán keresni Ambrus urat. Vele mindent
               megbeszéltem.</p>
            <p>Annyit tudott, mint azelőtt. És megint csak nem tudta elhatározni, hová menjen. De
               Pethő irodája útba esett úgyis, előbb ott akart végezni. Már majdnem becsengetett az
               iroda bejáratán, mikor gondolt egyet: átkerült a folyosó túlsó végébe és csengetett a
               lakás ajtaján. A szobalány azt a felvilágosítást adta, hogy a nagyságos asszony
               elment jótékonysági ülésre, de a kisasszony itthon van.</p>
            <p>- Adjon Isten, Titi, - fogadta Daisy nyájas, de nyugodt arccal - hát magát mi szél
               fújta ide?</p>
            <p>Elcsodálkozott, kínos zavarba jött. Annak a kapcsolatnak emlékét kereste a leány
               arcán, amely nem is olyan sok órával ezelőtt az egyesülés mélységébe zuhantatta őket.
               De Daisy arcán ennek nyoma sem volt. A jóismerős kifejezését mutatta, ennyi volt az
               egész.</p>
            <p>- A papájához jöttem... de gondoltam... talán csak kezet szorítok...</p>
            <p>- Nagyon jól tette, legalább mégegyszer meg tudom köszönni, hogy olyan jól falazott
               nekem. Maga kitűnő haver. Fogadja népünnepélyemet. Különben üljön le.</p>
            <p>Titi habozva leült, mert sem egészen ottmaradni nem tudott, sem egészen elmenni.</p>
            <p>- Őszintén szólva, én egy szót sem értettem a dologból... csak figyeltem, hogy maga
               milyen... milyen biztosan... és... és...</p>
            <p>- Ezt nehéz is volna értenie. Előbb egy félórányi előzményt kellene hallania hozzá.
               Röviden az volt a kérdés lényege, hogy két nagy érdek fűződött hozzá. Egyik a papáé,
               másik az enyém. A papa érdeke az volt, hogy egy bizonyos Günther bárót fülön kell
               fogni, mielőtt tárgyalni kezd egy bizonyos idegen kormánnyal. És ezt csak Stein
               báróék tudják megcsinálni. Az én érdekem az volt, hogy Günthert, miután szakított az
               angol barátnőjével, itt tartsuk Budapesten. Ezt is csak Stein báró tudja
               megcsinálni.</p>
            <p>- És miért érdeke ez magának?</p>
            <p>- Maga jó haver, Titi, magának megmondom. Mert hozzá akarok menni feleségül.</p>
            <p>- Úgy... Hát az bizonyosan jó lesz... és én most... az irodába, úgy-e, erre is lehet
               menni?</p>
            <p>- Hogyne. Reméljük, hogy nem sokan várják a papát. Ne haragudjék, hogy nem
               marasztalom, de igen fontos telefont várok.</p>
            <p>Lanyhán kezetfogtak. Titi nem is tudta, hogyan kerül át az irodába. «Mai lány», -
               gondolta magában, és könnyed, lenéző gúnyt próbálgatott hozzá. De ez nem ment. A
               leány nyugalma és elszántsága jeges félelmet keltett benne. És olyan tiszteletet,
               amilyet a kobra-kígyó, vagy a párduc iránt érezhet az ember.</p>
            <p>Pethőt jónéhányan várták, de az ügyvéd arra a hírre, hogy Titi van ott, hamar
               elküldte, aki bent ült nála, kijött, soronkívül bekérte magához.</p>
            <p>- Gyere, gyere, Titikém, - mondta élénken, vállát átkarolva, - már nagyon vártalak.
               Igen sürgős a dolog.</p>
            <p>Ez csak a várakozóknak szólt. De nyájassága odabent sem csökkent.</p>
            <p>- Csakugyan vártam, hogy mennél hamarabb megmondhassam: remekül viselkedtél Markazon.
               Daisy elmondta, milyen kedves voltál hozzá.</p>
            <p>- Örülök, hogy segíthettem, - felelt ő önkéntelenül mélyen elpirulva, mert nagyon
               emlékezett arra, amire Daisy nyilván soha többé nem akart emlékezni.</p>
            <p>- Nagyot segítettél. És tapasztalni fogod, hogy nekem érdemes segíteni. De miért
               vágsz olyan savanyú arcot?</p>
            <p>- Mert valami kellemetlenséget kell elmondanom. Mondhatom, hogy nekem roppant
               kellemetlen.</p>
            <p>Pethő arca meg sem moccant. Nyugodtan várta a kellemetlenséget. Titi részletesen
               elmondta a botrányt, amelyet Tulcsikné csapott neki a szálló előcsarnokában. Mialatt
               beleélte magát a részletekbe, sápadt izgalma, haragja és szégyene visszatért. Pethő
               arca azonban fokonként derült. A végén már kéjesen mosolygott és mosolya hasonlított
               a harapós kutya vicsorgásához.</p>
            <p>- Eddig van? Na hallod, ez nem olyan égbekiáltó dolog. Tulcsikné a szállóban.
               Remek.</p>
            <p>- De bizony, öregem, nekem égbekiáltó. Komolyan meg is kérlek, hogy csinálj valamit
               ezzel a Tulcsiknéval. Nem szeretném, ha ezt a botrányt megismételné. Így is rettegek
               attól a pillanattól, mikor hazamegyek és a személyzet arcába kell néznem.</p>
            <p>- Mikor mégy haza?</p>
            <p>- Azt nem tudom. Vacsora után. Miért?</p>
            <p>- Mert az éjszakai személyzet más. Azok nem tudnak Tulcsiknéról. Nyugodtan
               hazamehetsz. Az ilyesmi, öregem, együttjár azzal, hogy az embernek pénze van. Mások
               el akarnak csípni belőle valamit és akinek olyan a természete, az botrányt csinál.
               Fel is lehetne most jelenteni ezt a Tulcsiknét zsarolásért. De nem érdemes. Puhul ő
               magától. Tudod, hogy már mennyiben hajlandó kiegyezni? Négyezer pengőben. De én nem
               adok neki többet, csak kettőt. Ha megfeszül sem. Nyolcezer pengő nagy pénz, öregem,
               még neked is. Ennyiért érdemes eltűrni, hogy egy kicsit kiabál az előcsarnokban. Bízd
               csak rám, többet nem megy oda, majd ráijesztek a detektívekkel. Azoktól fél, mert
               újságban olvasta, hogy a detektívek kínozzák az előállítottat. Szóval, ne törődjél
               ezzel, ilyen gyerekségekkel kár magad izgatnod. Rám már revolverrel is lőtt egy
               alperes. Nem talált, a pert megnyertem, s őt még be is csukták. Beszéljünk másról.
               Hát hogyan is állunk azzal a zoborhelyi házzal? Mondtam neked, hogy választ tudok
               adni, ha Markazról visszajöttél. Most adok. Tudok pénzt keríteni. A kölcsön nem lesz
               olcsó, de ma a pénz elég drága. A fő, hogy meglesz. Tíz-tizenötezer pengőt
               előteremtek, a forrásom már meg is van.</p>
            <p>- Nem, kérlek, húszezerről van szó.</p>
            <p>- Ugyan, ne légy gyerek. Csak nem képzeled, hogy az a tanár, vagy micsoda, az igazi
               összeget mondta? Hozzácsapott valamit, arról meg lehetsz győződve. Hát rajtad ne
               keressen.</p>
            <p>- De nekem az közömbös, ha a ház megér annyit.</p>
            <p>- Ugyan, kérlek. Tanuld meg, hogy a megszorult ember háza sokkal kevesebbet ér. Bízd
               csak rám. Én majd beszélek azzal az eladóval. Sírni fog a hálától, jótállok.
               Mindenesetre meg kell nézni azt a házat alaposan. Te most már ne törődjél semmivel, a
               szükséges pénz meglesz. Még egyszer mondom: tapasztalhatod, hogy nekem érdemes
               segíteni.</p>
            <p>- Köszönöm. Elsejéig legkésőbb kell a pénz.</p>
            <p>- Azt ő mondja. Ne higyj el mindent az első szóra. Vagy különben csak higyj el
               mindent, majd itt leszek én is. Én majd munkába veszem. Téged csak egy érdekeljen: a
               házat megvesszük. Megmondhatod az illetőnek, hogy keressen fel, majd csinálunk
               valamit.</p>
            <p>- Megengeded, hogy felhívjam most innen a Gellértet? Azt az embert fel lehet ugyan
               valahol hívni, de a cédulát elraktam valahová.</p>
            <p>Rögtön felhívták a szállót. A portás jelentette, hogy igen, Zahár úr már háromszor
               telefonált és éppen személyesen is ott van az előcsarnokban. Titi a telefonhoz
               kérette. Röviden közölte vele a jó hírt: a pénz meglesz. A részleteket majd beszélje
               meg az ügyvéddel. Pethő nyomban át is vette a kagylót. Titi felszisszent arra a
               nyers, sőt goromba hangra, amelyet használt. De végül megállapodtak a másnapi
               találkában. És Pethő kurta «jónapot»-tal letette a kagylót. Holott ő még köszönni
               szeretett volna. Főként Maricának. Hogy az elmúlt szerelemnek ma a gyengédség adóját
               rója le, amellyel adósnak érezte magát. S egy pillanatra átszaladt fején a gondolat:
               furcsa, hogy Marica még mindig gyengédségre és bizonyos részvétre készti, Daisy
               azonban semmire a világon.</p>
            <p>- Most még van ám valami, ami nagyon fontos, - szólt Pethő - meg kell nézned a
               jövendő pesti házadat is.</p>
            <p>Egy fiókból nagy papírköteget szedett elő. Kiteregette.</p>
            <p>- A tervek készen vannak. A tervező majd részletesen elmagyarázza, addig is
               belenézhetsz. Majd én elmondom a főbb dolgokat.</p>
            <p>Szétnyitotta a kék alapra sápadt fehér vonalakkal rótt ábrát. De Titi belenyomta a
               kezét. A terv nagyon idegessé tette.</p>
            <p>- Ne haragudjál, nekem most rohannom kell. Ezt elviszem és otthon részletesen
               áttanulmányozom. Majd jegyzeteket is csinálok és elmondom neked részletesen a
               véleményemet. Összeülhetünk hárman a tervezővel. De most sietek...</p>
            <p>- Kérlek, ha ennyire sietsz, az más. Nekem roppantul tetszik. Elsőrangú ember ez,
               hidd el. És nem is drága. Ezért a tervért nevetséges összeget fizettem...</p>
            <p>Az ajtóig magasztalta a tervező munkáját. Titi mindenáron igyekezett kint lenni a
               szobából. A folyosón mélyet és megkönnyebbültet lélegzett. A tervet szerette volna
               mindjárt a lépcsőházban eldobni. Gyűlölte ezt a hengeralakú, kemény papírcsomót.
               Amelyet tehát Pethő kifizetett. Erőszakosságával elérte, hogy a tervező mégis
               megcsinálta és meg is kapta az árát. De ebből házalakítás sosem lesz. Most már csak
               azért sem.</p>
            <p>És végre ott volt a lépcsőházban, szemtől szemben Eszes Dániellel, a házmesterrel.
               Kezébe nyomta kérdés közben a szokott pengőt.</p>
            <p>- Igenis, itthon van. Ma reggel megjött az egészségügyi körülményből. De azt izeni,
               hogy a tartózkodást itt lent tessék foganatosítani, én majd felmegyek érte.</p>
            <p>A felvonó búgva indult felfelé és Titi türelmesen várakozott a kapualjban. Pár perc
               múlva ismét megszólalt a búgás. Ő odaállt a felvonó nyílásához. Hirtelen mély
               melegség öntötte el a lelkét. Mint az éhes tisztviselő, aki előleget vesz fel, ő is a
               viszontlátás türelmetlenségében maga elé rajzolta a pillanatok múlva úgyis
               elkövetkező pillanatot, mikor ez az ajtó zörögve kicsapódik és ott áll előtte Anna,
               kissé beteges arcszínnel és beesett arccal, de ő maga, a kedvességnek azzal a
               varázsával, amelyet leírni nem lehet. És csakugyan zörögve kicsapódott az ajtó, és
               ott állott Anna, de viruló színben és telt arccal és mosolya melegségével még sokkal
               kedvesebben.</p>
            <p>- Bocsánat, ha megvárattam. Fent ijesztő a rendetlenség, Lázáréknál nagytakarítást
               tartanak. Azt gondoltam, hogy elmegyünk járkálni, ha van kedve.</p>
            <p>- Csakhogy nincs kedvem, mert nagyon fáradt vagyok. Rengeteg futkosnivalóm és
               izgalmam volt. Menjünk ki a körútra és üljünk be a kávéházba.</p>
            <p>Ahogy oldalt ránézett Annára, megmagyarázhatatlanul kedves zsibbadás fogta el a
               szívét. Valami újat, különöset, lebegőt látott benne, amit szavakba, sőt szótalan
               képzetekbe foglalni nem lehetett. Csak azt érezte, hogy ez más Anna, akivel történt
               valami. Nem az, hogy meggyógyult. Valami más.</p>
            <p>- Angyalom, én már kerestem magát a klinikán. Onnan egyenesen öreg barátomhoz, Graf
               tanárhoz mentem. Magának a világon semmi baja nincs.</p>
            <p>- Igazán beszélt vele? Jaj, de kedves maga. Ezt mondja el szóról szóra, amennyire
               csak emlékezni tud.</p>
            <p>Végigtárgyalták a betegség kérdését. Kitűnt, hogy Anna kitűnően érzi magát.
               Megfejthetetlen fájdalmai elmúltak, a klinikán pihent, sokat aludt, most nincs más
               dolga, mint fájdalmait elfelejteni és elhatározni, hogy tökéletesen egészséges. A
               kávéházban először ő akarta hallani a Titi híreit. Részletesen. Végighallgatta az
               egész kirándulást. Titi tréfásan, elevenen adta elő az egészet, csak kettőt
               hallgatott el belőle: Daisy meglepő odaadását és a nagy kártyanyereséget. A kártyát
               azért, mert érezte, hogy ekkora és ilyen könnyelmű összegekről tapintatlanság egy
               gondokkal birkózó asszony előtt beszélnie. Aztán elmondta Tulcsiknét is, de most már
               megbékélve és humorosan. Aztán elmondta a házvételt. De egész hosszú mondókája alatt
               az Anna arcán figyelte azt az új, különös fényt, amelyet eddig nem ismert.</p>
            <p>- Eddig tart az én mesém, Anna, most maga jön.</p>
            <p>- Velem nagyon nagy dolog történt, Titi, - mondta halkan.</p>
            <p>- Érzem, hogy jó, amit mondani fog.</p>
            <p>- Jó. Szabad vagyok. Lelkileg szabad vagyok.</p>
            <p>Titi izgatottan megragadta az asztalon nyugtatott kezet. S a kéz nem húzódott rögtön
               vissza, csak lassan.</p>
            <p>- Még ne mondja. Én akarom megfogalmazni. Rájött, hogy nem szerelmes az urába.</p>
            <p>- Úgy van.</p>
            <p>- Anna, ez hallatlan ujság. Olyan izgatott vagyok, hogy meg sem tudom mondani.
               Tessék, mondja el az egészet.</p>
            <p>- Az uram felkeresett. A lakásomon járt, ott megtudta, hol fekszem. Tegnap délben
               történt. Várjon, pontosan akarom elmondani. Odalépett az ágyamhoz az ápolónő, hogy a
               férjem akar beszélni velem. Ekkor történt az első érdekes és meglepő dolog.
               Természetesen azt hittem, hogy az uram valahonnan megtudta a betegségemet,
               megsajnálta a bajomat és elhagyatottságomat, és illendőségből megemberelte magát,
               hogy figyelmességet mutasson. Ennek én nem örültem. Magam csodálkoztam rajta a
               legjobban, hogy nem örülök neki. Hiszen szerettem az uramat, soha az életben semmire,
               de semmire nem vágytam úgy, mint a gyengédségére, az lett volna a természetes, hogy
               hirtelen sírva fakadjak a meghatottságtól. De nem. Éppen az ellenkezőjét éreztem:
               hogy ez a találkozás terhes nekem. Mióta elszakadtunk, szünet nélkül csak róla
               gondolkoztam. Mindennap újra meg újra végigéltem csalódásom véres sebeit és
               mindenáron szoktattam magam a gondolathoz, hogy minden szenvedésem céltalan, hiszen ő
               már rég nem szeret engem. Mindenáron igyekeztem meggyőzni magamat, hogy a sors
               döntésébe bele kell törődnöm, mindenáron erőt kell gyüjtenem a belenyugváshoz, hogy
               a házasságomnak, amelybe külön szerelmes voltam, mindörökre vége. És mikor a
               megnyugvás már-már sikerül, akkor jön ő, hogy részvétet és jóságot mutasson,
               felkavarjon ismét, aztán tönkretéve, otthagyjon megint. Haragudtam rá. Ezt így
               hosszú elmondani, de az egész egy pillanat alatt lejátszódott bennem. Mondtam az
               ápolónőnek, hogy csak tessék, szívesen látom. Ösztönszerűen az éjjeliszekrény polcára
               néztem, hogy hol fogjuk elhelyezni a virágot. És akkor bejött. Az arca kelletlen volt
               és zavart. Kezet csókolt, a pillantásomat kerülte. A betegségemről kérdezett.
               Mondtam, hogy nem tudom, mi bajom. Azt mondta, hogy remélhetőleg nincsen semmi komoly
               baj. Körülnézett, a környezet nem tetszett neki. Régebben is gyakran mondta, hogy
               mindent elbír, csak a szegényszagot nem. Most nem mondta, de erősebben gondolta, mint
               valaha. Ekkor történt a másik érdekes és meglepő dolog. Ahogy néztem, mikor ott ült
               csinosan, ápoltan, elegánsan és rosszkedvűen, hirtelen mindennél erősebben
               megvilágosodott bennem az a tudat, hogy ez az ember engem sohasem szeretett. Csak
               értem nyúlt, mert magának akart. Csak kedves volt néha, mert néha mindenkihez nagyon
               kedves. De ennek az embernek a szívéből soha egy szemernyi sem volt az enyém. A
               házasságomról sokáig azt hittem, hogy a kettőnk kimondhatatlan boldogsága. Most
               hirtelen tisztán láttam, hogy ennek a boldogságnak minden percét csak magam éltem
               végig, teljesen egyedül, egy szörnyű tévedést vakon játszottam végig. S amíg így
               néztem, kényszeredetten rátért a tárgyra. Azért jött, mert válni akar. Bizonyára nem
               akarom akadályozni abban, hogy visszakapja a szabadságát, ez tehát rendben is volna,
               de meg kell beszélnünk az anyagiakat. Ő talán lesz egyszer abban a helyzetben, hogy
               segíteni tud, de most képtelen. Már pedig, ha az ő hibájából mondják ki a válást,
               akkor ő végzetes anyagi kötelességet vesz a nyakába. Most nem gondol a házasságra, de
               egyszer majd gondolhat. És ki jön akkor hozzá, ha a jövedelme jórésze be lesz
               táblázva? Váljunk el tehát úgy, hogy hibásnak engem mondjon ki a bíróság. Beszélt,
               beszélt és ekkor történt a harmadik dolog, a legmeglepőbb: rájöttem egyik pillanatról
               a másikra, hogy nemcsak nem szeretem, hanem már nem is haragszom rá. Egy teljesen
               idegen ember ült ott az ágyam mellett. Azt feleltem neki, hogy ebbe a módba nem
               mehetek bele, mert az megbélyegző. De az ítéletben hajlandó vagyok minden anyagi
               igényemről lemondani. A közös bútort, a képeket, a könyveket mind otthagyom neki.
               Éljen boldogul. Ezt ő megköszönte, kezet csókolt és elment. A takaróm is
               összegyűrődött. Kisimítottam. Akkor vettem észre, hogy mikor elment, nem is néztem
               utána. És most hallgasson ide, még hozzáteszek valami furcsa részletet. Mikor jött,
               épen igen erős fájdalmaim voltak. Mikor elment, bámulva vettem észre, hogy nem fáj
               semmi. Próbáltam óvatosan mozogni, feküdni, hajlongani. Nem fájt semmit. Mintha
               elfújták volna. Felkeltem és azóta fenn vagyok. Ez bizonyára véletlen, de érdekes.
               Holnap már megyek hivatalba. Úgyis resteltem, hogy ilyen rövid szolgálati idő
               után...</p>
            <p>Titi megfogta a kezét és elhallgattatta.</p>
            <p>- A hivatal most nem fontos. Maradjunk a fontosnál. Maga tehát felszabadult.</p>
            <p>- Fel. Biztosan tudom. Tegnap dél óta csak ezen gondolkozom. Ez biztos.</p>
            <p>- Akkor hátra van valami.</p>
            <p>- Micsoda?</p>
            <p>- Én nem mondhatom meg. Ezt magának kell kitalálnia.</p>
            <p>Anna elpirult és mosolygott.</p>
            <p>- Nem nehéz kitalálni. Magát is fel kell szabadítanom, hogy beszélhessen valamiről,
               ami eddig tilos beszédtárgy volt köztünk.</p>
            <p>- Úgy van.</p>
            <p>- Ezennel megtörtént. De hadd kezdjem én. Beszéljünk egész őszintén és egész nyiltan.
               Maga úgy érzi, hogy szerelmes belém. Én nem vagyok szerelmes magába. Senkibe sem
               vagyok. De most érzem először, hogy még talán lehetek. Mindenesetre megvallom azt a
               titkos vágyamat, hogy szeressek valakit. De ez nagyon nehéz.</p>
            <p>- Jó volna?</p>
            <p>- Nagyon jó volna. De mondom: nagyon, nagyon nehéz. Ezt egy férfi nem értheti.</p>
            <p>- Ne általánosítson. Én szeretem magát és magához szeretném fűzni az életemet. Kérem,
               próbálja meg, hogy meg tud-e barátkozni ezzel a gondolattal, akár értem, hogy nehéz,
               akár nem értem. Nézze, Anna, lassan most már kezd képem lenni magáról. Kezdem
               ismerni. Tudom, hogy udvarlással ostromolni hiábavaló. Majd igyekszem magamat
               megszerettetni másképpen. Úgy, hogy magának adom a teljes lelkemet, mindent, ami
               bennem jó, meleg és tiszta. És a maga kedvéért elnyomom, ami bennem hiú, tisztátalan
               és hamis. Én ezt minden erőmből meg fogom kísérelni, mert maga függ tőle, vagyis az
               életem. Csak azt ígérje meg, hogy nem küzd ellene. Hogyha érzései ébrednek, akkor nem
               fog félni attól, hogy ápolja és dédelgesse őket. Ígéri?</p>
            <p>- Csacsi, erre már feleltem. Mondtam, hogy nagyon jó volna. Ez azt jelenti, hogy
               nagyon vágyom beleszeretni valakibe.</p>
            <p>- Valakibe?</p>
            <p>- Magába.</p>
            <p>- Köszönöm. Ilyen boldog perc eddig az életemben nem volt. Most tehát én nem fogok
               kurizálni magának, jóbarátok leszünk szépen kettecskén és megvárjuk, hogy magával mi
               lesz. Csak még egyet. Most még van erőm elmondani, egy negyedóra múlva már nem lesz.
               Így is dadogni fogok. Nézze, én félénk és élhetetlen udvarló vagyok. Nagyon csúnya
               kudarcok értek már életemben, erős bennem az úgynevezett Minderwertigkeitsgefühl,
               amire különben egy jó írótól magyar szót is olvastam: erős bennem az önkeveslés.
               Tehát... ha én már látnám is... hogy maga... hogy engem... én nem fogok merni...
               Anna, engedje meg, hadd bökjem ki őszintén.</p>
            <p>- Tessék.</p>
            <p>- Ha rájött, hogy szeret, csókoljon meg.</p>
            <p>- Ezt nem ígérhetem. De én már azt úgy csinálnám ebben az esetben, hogy maga okvetlen
               megcsókolna.</p>
            <p>Elnevették magukat mind a ketten.</p>
            <p>- Köszönöm, Circe. Most hozassunk lapokat, mint két pajtás a kávéházban. Meg akarom
               nézni a Budapesti Ujság estilapját. Abban kell rólam valaminek lenni.</p>
            <p>Kezébe vette az ujságot, izgatottan átlapozta. Felkiáltott:</p>
            <p>- Tessék, itt van. Várjon, átülök maga mellé, olvassuk együtt. Vagy felolvassam?
               Jobban szeretném látni magát.</p>
            <p>- Olvassa fel.</p>
            <p>- A címe: «Társaság». Alcím: «Tehetség a szalonban».</p>
            <p>- A tehetség, az maga. Teljesen igazuk van.</p>
            <p>- Ne szakítson félbe, kérem. Máris kezd a nyakamra nőni? Mi ez?</p>
            <p>Anna rábámult, aztán nevetni kezdett.</p>
            <p>- Már azt hittem, komolyan beszél így velem, mióta védtelen nő vagyok.</p>
            <p>- Eddig az volt, angyalom. Most már nem az. Tehát halljuk.</p>
            <p>Felolvasta a hosszú, két fejezetből álló cikket. Az első rész számot adott egy
               rendkívül érdekes grafikai tehetségről, aki most tűnt fel Budapesten. Neve Balog
               Tihamér. Dúsgazdag ember, vagyona a millió felé jár. Ez családjától maradt rá, apja
               előkelő állású tisztviselő Kolozsvárott. Passzióból rajztanárkodott vidéken, de mivel
               ezt megúnta és kedve támadt kapcsolatokat keresni a fővárosi előkelő világ, az
               arisztokrácia és plutokrácia életével, felköltözött a fővárosba. Nyomban befogadták
               a társaságba, amelynek máris egyik nevezetes kedvence. Egy előkelő, főrangú háznál
               gróf Rhédey Simonné, az előkelő vezető dáma, aki amellett híres festőművésznő,
               bemutattatta magának az úgynevezett budapesti high-life új tagját. Balog
               bemutatkozásul papírra vetette a ragyogó szépségű grófné arcvonásait. Itt közöljük a
               rajzot, amely igazolhatja minden műértő előtt, hogy Balog nem afféle előkelő
               műkedvelő, hanem hivatott és komoly tehetség. Ebben a kis rajzban annyi az
               emberismeret, annyi a vonalvezetés szinte ijesztő biztonsága, annyi a humor, hogy ez
               az érdekes talentum, amelyről legelőször mi adtunk hírt, díszére válik a társaságnak,
               amely személyes kedvességénél és pazar elmésségénél fogva is tenyerén hordja.</p>
            <p>Ez volt a cikk első fele. A második arról szól, hogy ugyancsak egy előkelőbb háznál,
               ahol Mester Alfréd, a festőművész, véletlenül kezében tartott kalappal lépett a
               szalonba, Balog Tihamér a mellékelt gonoszkodó, de elragadó humorú rajzot vetette
               papírra. A tudósítónak alkalma volt Balog Tihamérral szót váltani.</p>
            <p>- Nem tulajdonítok különös fontosságot ezeknek az apró rajzoknak. A legtöbbet
               otthagyom, ha elkészült, vagy eldobálom. Hogy miért rajzolok, arra nem könnyű
               felelni. Rendesen emlékezetből kapom le, ami valamilyen benyomást gyakorolt rám.
               Minden ember tünődik, ha valamilyen emléket pontosan maga elé akar idézni. Én,
               úgylátszik, grafikus léleknek születtem, mert papíron tünődöm. És rendszerint a
               mulatságos vonásokra emlékszem leginkább. Ez a másik ember, akinek születtem: a humor
               imádója. Életemnek nincs nagyobb értéke, mulatsága, értelme, minthogy szeretem
               Annát.</p>
            <p>Anna majdnem felugrott. Kikapta a felolvasó kezéből a lapot. És hangosan olvasta a
               hihetetlen mondatot. Ez nem is így hangzott eredetiben. Hanem így: «Életemnek nincs
               nagyobb értéke, mulatsága, értelme, mint a humor».</p>
            <p>- Látja, Titi, ez jellemző. Mikor azt mondja, hogy engem szeret, nem mond igazat.
               Várjon csak, itt van még egy zárómondat: «Nem szoktunk tévedni társadalmi és
               művészeti kérdések megítélésében. Megjövendöljük, hogy ezt a fiatalembert a
               legzárkózottabb budapesti szalonok háziasszonyai kapkodni fogják egymás kezéből.»</p>
            <p>Anna letette a lapot.</p>
            <p>- Várjon csak, Titi. Ez a remek cikk, amelyet külön el fogok tenni magamnak, két
               társaságot ír le. Rhédeynénél azt írja: «egy előkelő, főrangú háznál». Lejjebb azt
               írja: «ugyancsak egy előkelőbb háznál». Hogy van ez? Két háznál is volt maga? Ez nem
               egy helyen történt?</p>
            <p>- Dehogynem. De Gálos, a főszerkesztő, útálja ezt a Mestert, aki nagy sznob és
               szívesen bosszantja. Mester rettenetes büszke a Rhédeyné barátságára, tehát a lap nem
               szánja neki azt az örömöt, hogy egy társaságban szerepeltesse őket. A másik ok:
               Rhédeyné nem szívesen olvasná ujságban, hogy ő báró Steinéknál megjelent. Csak
               pénzért ment oda, de nem dicsekszik velük. Úgy látom, kicsit gőgös. El is
               felejtettem mondani, hogy meghívott jövő csütörtökre teára.</p>
            <p>- Ne mondja. Ez már beszéd.</p>
            <p>- És még valami. Figyelje meg, milyen különbség van az «előkelő ház» és az «előkelőbb
               ház» között. Nem is vitás, hogy melyik a magasabbrangú. Most hova néz és min
               gondolkodik? Mintha elkomorodott volna, nem?</p>
            <p>Anna maga elé nézett. Egy darabig nem szólt. Felsóhajtott.</p>
            <p>- Jó volna. De nagyon, nagyon nehéz lesz. S ha már megtörtént, még nehezebb lesz.</p>
            <p>
               Vége az első kötetnek.
            </p>       
         </div>
         <div type="group">
            <head>MÁSODIK KÖTET</head>     
         </div>
         <div type="chapter">
            <head>XIII.</head>
            <p>Anna és Titi felmentek sétálni a Svábhegyre. Tündöklő vasárnap délelőtt mutatta az
               örökkévalósághoz hasonló szeretetét a tájnak. A fogaskerekűből nézegettek ki a
               lassan süllyedő, lombos völgyre. A Városkút megállójánál egymásra néztek és egyszerre
               állottak fel. Nekivágtak az első kínálkozó útnak, cél nélkül. Kertes villák között
               mendegéltek. A kertek fái között, ha jobbra pillantottak, a lombok közein leláttak a
               nyári színekben ragyogó mélységre: ott lent sütkérezett a természet áldó mosolyában a
               város.</p>
            <p>- Mondja, Titi, szereti maga a gyereket?</p>
            <p>- Erről már beszéltünk. Persze, hogy szeretem. Két okból. Először, mert humoros.
               Másodszor, mert tehetséges.</p>
            <p>- Ezt mondja részletesebben.</p>
            <p>- Szívesen. Mindjárt ki is kell javítanom magam: ez nem két ok, hanem egy. Hajlandó
               volnék megkockáztatni valami olyan fogalmazást, hogy humor és tehetség ugyanaz. Csak
               ezeket a meghatározásokat bajosan tudom magyarázgatni az embereknek. Az ilyen
               dolgokban a legrendetlenebb fogalomzavar uralkodik. Az emberek a tehetség fogalmát
               lefoglalták az alkotás számára. Hallani néha azt is, hogy egy bankigazgató, vagy egy
               orvos tehetséges, de általában véve a művészt nevezik tehetségesnek. Ez visszaélés.
               Én bárkit tehetségesnek nevezek, ha a szelleme úgy van alkotva, hogy több
               összefüggést lát és dolgoz fel a világ jelenségei között, mint más. Azért még nem
               kötelessége, hogy szimfóniát tudjon komponálni, vagy szobrot csináljon. Az
               úgynevezett művészettel világszerte nagy visszaélés folyik. Nincs gyalázatosabb és
               üresebb dolog, mint a «l’art pour l’art». Hogy a művészet öncél. Otromba vakság,
               öncél egy van és az az élet. A művészetnek egyetlen joga van a léthez: ha az életet
               szolgálja. A művészet öncélúságát azok a béna tehetségek találták ki, akiknek csak
               formaérzékük volt, de a mondanivalóhoz minden érzékük hiányzott. Ezek vagy nem vették
               észre, vagy maguk előtt is letagadták, hogy a művészet célja a mondanivaló, de az
               persze a kellő formát nem nélkülözheti. Ezeknek az oktalanoknak egy esztétikájuk van
               csak: a forma. Az én esztétikám egészen más. Nagyon egyszerű. Szép az, ami célszerű.
               Nem én találtam ki ezt a mondatot. Legelőször Rubensnél találkoztam vele. Ő egyszer a
               mantuai udvarral, amelynek alkalmazottja volt, elkerült Génuába és míg az udvari
               nép ivott és kártyázott, ő igen józan és mértékletes ember lévén, azalatt gondosan
               tanulmányozni kezdte a várost. Megragadták figyelmét a génuai paloták. Annyira
               belemerült ezek tanulmányozásába, hogy két nagy albumot rajzolt és írt róluk. És
               felvetette magának a kérdést: miért szép egy palota? Hosszú töprengés után rájött,
               hogy a palota azért szép, mert célszerű. Vagy mondjuk így: az a palota szép, amely
               célszerű. Melyben a termek elhelyezése, az ablakok beosztása, a lépcsőház gyakorlati
               megoldása a legjobban megfelel annak a célnak, hogy emberek kellemesen lakjanak
               benne. A célszerűség maga adja a természetes harmóniát és ez maga teremti meg a
               természetes részleteket is. Amit díszítő stílusnak hívunk, az sem önkényes találmány,
               hanem egyszerűen a díszítő eszközök szigorú egysége. Lehetnek azok az eszközök akár
               csúcsívesek, akár keleti jellegűek, fő, hogy egységesek legyenek. Afelől pedig nem
               lehet kétség, hogy az egységesség célszerű. Zűrzavarban nem lehet eligazodni. Amit
               Rubens a génuai palotákról mondott, azt mondom én minden műalkotásra.</p>
            <p>- Helyes. De milyen célt szolgál ez a célszerűség?</p>
            <p>- Az életet. És hogyan határozom meg az életet? Az élet Isten megkeresése.
               Felderítése Isten és ember viszonyának, aprólékos kutatása és megtapasztalása a világ
               jelenségeinek. Miért szép a vers, a «Szeptember végén»? Mert célszerű. Hasznos. Segít
               megvilágítani a szerelem és a halál titokzatos összefüggéseit és ezt úgy csinálja,
               hogy minden porcikájában célszerű. Mivel költemény, az a rendeltetése, hogy lejtése,
               rímelése, minden külső tulajdonsága segítse a közölhetőséget. Ha olvasom, hallom a
               szememmel és érzékelésemet ellenállhatatlanul megragadja, mert erre a célra különösen
               alkalmas. Tehát nagyon szép. De mit tartsak egy afféle csilingelő l’art pour l’art
               versről, amely kitűnően közölhető, csak éppen nincs mit közölnie? Nincs célja, nem
               célszerű. Tehát szépnek nem mondhatom. Csúnyának sem. Semminek. Olyan, mint az
               állathangutánzás, csak nem őszinte, mert éppen olyan szélhámos, mint az orfeumi
               artista, ha grófnak adja ki magát. Ezt én nem tartom tehetségesnek, de az orfeumban a
               jó állathangutánzóra nyugodtan rámondom és nem takarékoskodom a szóval: tehetséges. A
               hivatalos esztétika, tudom, vad káromkodásnak bélyegezné, amit most mondok, ha
               hallaná: a jó állathangutánzó és a jó opera szerző között érdemben nincs különbség.
               Egyik tehetség ezt kutatja, a másik azt. Egyik orvos náthát gyógyít, a másik a rák
               szérumát keresi. Mindent fel kell deríteni, minden apróságot, minden morzsát fel kell
               venni, egyik adat éppen úgy kell a nagy rejtvény megoldásához, mint a másik. Azt csak
               a nagyképű ítészek hiszik, hogy ők kiváltságos, külön kasztot alkotnak a maguk
               légüres világával együtt és sejtelmük sincs arról, hogy mikor a művészet szent
               nevében mennydörgő köteteket írnak egy vidám karikatúra rangjáról, századmagoknál
               többet ér az a parasztember, aki a kocsmában talpraesett, jóízű tréfát mond, olyat,
               amely mély és bölcs, s amelyet előtte senki nem mondott. Akik ezt hallják,
               gazdagabbak lesznek tőle. Akik az ítészek köteteit elolvassák, elvesztik szabad
               látásuk egy részét és szegényebbek lesznek tőle. Mert ezek mind bilincsre vert,
               cellába zárt, ablak nélkül élő rabok, ezek a szakmabeli esztéták. Ezer szabály, ezer
               tétel, gőzölgő fejükre halmozott ezer norma nyomja őket. Ha volna bennök tehetség, az
               felszívódott fejüknek abba a sívó homokjába, amelynek minden porszeme egy-egy tiltó
               parancs. Annyi gondolatot kaptak mástól, hogy agyokban már nincs hely és nem tudnak
               gondolkozni: savanyúak és rosszkedvűek s nem tudják, mitől. Én tudom. Attól, hogy
               nyomorult rabok. De a gyerek nem rab. Azért mondtam el ezt a szószátyár fejtegetést,
               hogy idejuthassak. A gyerek még szabad. Tehetsége, humora még nincs befalazva.
               Roppant sok tehetséges, jókedvű gyerek van és roppant kevés tehetséges, jókedvű
               felnőtt. A gyerek beszéde tele van meglepő fordulatokkal. A gyerek beszéde csupa
               furcsa és eredeti összefüggés. A gyerek sokkal kevesebb kész adatot tud a világból,
               mint mi, de több újat lát, mert a maga szemével néz, amely friss. Aztán jön a
               nevelés, iskola, oktatás, fegyelmezés, törvény, amire a társadalomnak okvetetlenül
               szüksége van, de az ő számára csupa új és új megszorítást jelent. Egy-egy tollat
               tépnek ki a szárnyából s végül eljön a pillanat, mikor ember lett és megszűnt angyal
               lenni. Kevés olyan bölcs sor van még az Ember tragédiájában is, mint ez: «Nem
               Messiás-e minden újszülött s csak később válik megszokott pimasszá». Ne szóljon
               közbe, egy sort kihagytam, tudom. Ez így van. De szerencsére nem mindig egészen. Néha
               a gyermek elszántan védekezik, hogy ne semmisítsék meg egészen. S a felnőttben is
               marad valami belőle. És akkor tehetség és humor is marad. Mások ezt naivságnak
               nevezik. Én nagyságnak. Tessék. Kicsit bővecskén, de elmondtam, hogy miért szeretem a
               gyereket. Most maga mondja el, miért szereti. Ha ugyan tudja.</p>
            <p>- Tudom. Gondolkoztam róla. Én anyának születtem, semmi másnak. Érzem magamban, hogy
               a földön ez az egyetlen igazi rendeltetésem.</p>
            <p>- Ezért a maga gyermekét kellene szeretnie. De miért szereti a másét?</p>
            <p>- Mert anya vagyok, már mondtam. Van nő, aki angol. Van, aki vöröshajú. Van, aki
               szopránhangú. Én anya vagyok. Mikor az útlevelemet kiállítják, ha ugyan egyszer
               kiállítják, a családi állapot rovatába azt kell beírni, hogy elvált és gyermektelen,
               a különös ismertető jelek rovatába pedig azt, hogy anya. Ez nálam vérmérséklet,
               jellem, szokás, emberfaj, minőség, amit akar. Egyszer láttam egy kis mókust, kertben.
               Fakalitkában tartották az apácák, fára akasztva. Ez a mókus folyton rágta a kalitkája
               léceit az egyik sarokban. Sajnáltam, hogy fogoly. Szívből kívántam neki, hogy
               sikerüljön kirágnia azt a sarkot és elszabadulhasson. Az apácáknak bűnös módon nem
               szóltam. Csakugyan kirágta. Ki tudott szökni, fákra mászni, szabadon ugrálni. De
               rövidesen visszatért a kalitkába és ott is maradt jószántából. Csodálkozva mondtam
               el a történetet egyik apácának. Ő nem csodálkozott, hanem megmagyarázta nekem, hogy a
               mókus rágcsáló állat. Sem szétrombolni nem akarta a kalitkát, sem megenni. Csak
               rágcsálni akart, mert a természet a fogának megparancsolta, hogy rágcsáljon. Az én
               szívemnek a természet megparancsolta, hogy szeressem a gyereket. Én engedelmeskedem a
               parancsnak és eszembe sem jut, hogy elemezzem. Nem a gyerek miatt szeretem a gyereket
               elsősorban, hanem magam miatt.</p>
            <p>- Szóval önzésből szereti.</p>
            <p>- Lehet, de az nekem mindegy. Elfogadom úgy, mint ahogy télen elfogadom, hogy esik az
               eső és, hogy csütörtök után péntek következik.</p>
            <p>- Mindent így fogad el?</p>
            <p>- A világért sem. Elfogadom, amin nem kell, vagy nem lehet segíteni. A hétköznapok
               rendjén nem kell segíteni, miért ne fogadnám el? A jégesőn nem lehet segíteni, azt
               elfogadom. De nem fogadom el például a szegények sorsát és nem fogadom el a háborút.
               Titi, kérdezek valami fontosat magától. Mondja meg nekem, mit tart a
               kommunizmusról.</p>
            <p>- Nagyon szívesen. De hogyan jut eszébe ez a kérdés?</p>
            <p>- Mert Krisztus a vagyontalanságot hirdette. Azonkívül azt mondta, hogy egy akol, egy
               pásztor. De biztosan nem a szovjetre gondolt, amely őt megtagadja. Viszont ez a
               világ, amelyben élünk, annyi nyomorúságot mutat, hogy akár kapitalizmusnak hívják,
               akár másnak, nem lehet helyes. Ennélfogva miben higyjek?</p>
            <p>- Talán csatlakozzék az én pártomhoz, amelynek egyelőre teljesen egyedül vagyok a
               tagja. Jelentse ki, hogy hajlandó szívvel-lélekkel csatlakozni egy kollektív
               államberendezéshez, de kössön ki bizonyos határidőt. Kötelezze magát, hogy be fog
               lépni, de csak tízmillió év mulva. Akkor már az emberiség talán elég érett lesz arra,
               hogy meg tud élni ököljog nélkül. Akkor az erősebb nem fogja elnyomni és agyonlövetni
               a gyengébbet, sem mint cári rendőrkapitány, sem mint népbiztos. Akkor senki sem fogja
               elrabolni az éhezőét, hogy ő jóllakhassék, még maga Lenin sem. Akkor igen, angyalom,
               akkor hajlandók leszünk belépni a kommunista pártba. De nagy meglepetés fog érni
               bennünket: nem lesz párt, ahova beléphessünk. Párt azért van, hogy valakik a maguk
               igaza érdekében szövetkezzenek valaki ellen. De ki szövetkezzék ki ellen egy olyan
               világban, ahol mindenki egyet gondol. Ezt fogjuk nevetve mondani tízmillió év mulva.
               Kérdés, hogy mit csináljunk addig is, ideiglenesen. A mai világ nem jó, ez igaz. Sok
               a szívfacsaró nyomorúság, ez is igaz. Hogyan akar ezen segíteni a kommunizmus? Azt
               mondja, hogy «világ proletárjai, egyesüljetek». Hogyan, hát magát kihagyják? Magának
               van megélhetése, bármilyen sanyarú; fürdőszobát használ és nem tud élni tiszta
               fehérnemű nélkül, tehát nem proletár. Magát már eleve kizárják az egyesületből?
               Babits Mihályt is kizárják, mert éppen csak hogy akad terített asztala, nehéz
               gondokkal él, de egy kis háza van Esztergomban? Hiszen ez semmi más, mint leplezetlen
               bosszúállásra való szövetkezés: akiknek eddig volt egy falat kenyerük, azok adják át
               másnak és nekik ne legyen. Miért csak a világ proletárjai egyesüljenek, miért ne az
               egész emberiség egyesüljön? Én társadalomtudományhoz nem értek és fogalmam sincs
               róla, helyes berendezkedés-e a kapitalizmus, vagy sem. De, ha valaki ki akarja
               cserélni, akkor ne cserélje olyan rendszerre, amely megint csak az emberek egyik
               részének ad igazat. Az éheseknek. Akik persze minden részvétet megérdemelnek. De
               mindenkinek enni kell. Annak is, aki eddig éhezett, annak is, aki eddig jóllakott.
               Erre azt felelik: hiszen éppen ezt akarjuk. Kik? - kérdezem én. Mi, proletárok, -
               mondják ők. Hát ezt nem. Előbb mutassák meg nekem a pártvezetőségi listát, benne
               van-e a szegény emberek között, akiket szívből szeretek, Széchenyi István is, vagy az
               emberiség egy mai Széchenyije, aki dúsgazdag is, gróf is, de szociális lángelme. Ha
               benne van, tárgyalhatunk tovább. Addig nem. Ha pedig magában Krisztus kijelentései
               aggodalmat keltenek, akkor figyelmeztetem a biblia arra a mondatára, hogy meg kell
               adnunk a császárnak, ami a császáré. Vagy arra, hogy méltó a munkás az ő bérére.
               Tehát, ha Shaw az egész emberiség munkása és az egész emberiség bért fizet neki,
               akkor ő méltó a maga millió font tantiémjövedelmére. Ha nem fizetünk neki, nem ír.
               Hát ne írjon - feleli a szovjet. Én pedig ezt felelem: jól van, önöknek ne írjon, de
               nekem olyan világ nem kell, amelyben az emberiség nagy elméi nem segítenek nekem az
               egyetlen feladatot tanulmányozni: micsoda Isten és ember összefüggése.</p>
            <p>- Vagyis bele kell nyugodnunk abba, hogy a proletárgyerek tetves, ótvaros és nem kap
               tejet?</p>
            <p>- Nem. Ebbe nem szabad belenyugodni. De a teendő nem az, hogy húsz fillért adjunk a
               kéregetőnek s ezzel a dolog el van intézve. Hogy valaki beledob-e egy szem
               kockacukrot az Atlanti-óceánba, az teljesen közömbös. A teendő kettő. Egyik a
               kormányé, másik az állampolgáré. A kormány dolgába ne szóljunk bele, mert a
               szociális intézkedésekhez nem értünk. A kormány a közvetlen jövőnek dolgozik, mi csak
               a távoli jövőnek dolgozhatunk. És pedig úgy, hogy igyekszünk terjeszteni az
               emberséget, azt sem banketteken, buzdító pohárköszöntőkkel. Hanem legyünk jók,
               irgalmasok, megbocsátók mindenkihez. Mert ez ragadós. És jobb társadalmat csak jobb
               emberek csinálhatnak.</p>
            <p>- Maga hisz a jóban?</p>
            <p>- Csak abban hiszek.</p>
            <p>- Maga jónak tartja magát?</p>
            <p>- Egész biztosan tudom, hogy jó ember vagyok.</p>
            <p>- Honnan tudja biztosan?</p>
            <p>- Onnan, hogy mindig nagyon fájt nekem, ha másnak fájdalmat okoztam. A jóságnak ez az
               egyetlen mértéke. Mert például az a jóság, amelyet a vallásosság parancsol, nekem
               néha gyanús.</p>
            <p>- Hogy-hogy? Lehet valami gyanús, aminek az alapja a vallásosság? Vallásos maga,
               Titi?</p>
            <p>- Az a kérdés, mit nevezünk vallásosságnak. Istenhívő vagyok, mégpedig mélységesen.
               Sőt Istentudó vagyok. Én nemcsak hiszem, hogy van Isten, hanem tudom, hogy van. Az
               emberek értelmi színvonalát szeretem ettől függővé tenni. Aki nekem elkezd
               handabandázni, hogy ő ateista, és elkezd hajigálódzni a pozitivizmus kritikájával,
               meg mindenféle egyéb cifrasággal, azzal én már nem is kezdek vitatkozni. Az ilyen nem
               lehet jobbfajta értelem. Az iskolában verset tanultunk: «Léted világít, mint az égő
               nap, de szemünk bele nem tekinthet». Dehogy is nem tekinthetünk bele. Egyebet nem is
               tehetünk. Az egész világ millió és millió tüneménye mind és mindig, szüntelenül csak
               ezt az egy szót beszéli, hogy Isten. Keresztény is vagyok, sőt keresztyén, mert mi
               reformátusok, ezt a szót így mondjuk. De ami dogma, meg hitszabály, meg parancsolat,
               azt bizony nem elég jól tudom. Az iskola óta elfelejtettem. Mégis vallásosnak
               tartom magam, mert akármilyen filozófust olvastam eddig, mindegyikkel tudtam
               vitatkozni, csak Krisztussal nem. Tehát neki fogadok szót, azaz igyekszem szót
               fogadni, amennyire jószándékom le tudja győzni restségemet és önzésemet. Igen, merem
               mondani, hogy hibáim tudatában vallásos vagyok.</p>
            <p>- Akkor mi kifogása van a valláson alapuló jóság ellen?</p>
            <p>- Talán nem jól fejeztem ki magam. Megmagyarázom én magának rögtön, hogy mi a bajom.
               Én haragszom arra a szóra, hogy istenfélelem. Én nem szeretek Istentől félni. Ez az
               ózsidók örökségével jött át hozzánk. Jehova lehet rettenetes és bosszúálló. Az én
               Istenem nem az. Az én Istenem jó és szeret engem. Azért teremtett, hogy boldog
               legyek. Azt akarja, hogy nevessek és örül, ha örömöm van. Ha botlom néha egyet-kettőt
               és utána elszégyellem magam, megbocsátja. Félrenéz, úgy tesz, mintha nem látná és még
               mosolyog is, mint én mosolyogtam, mikor szegény Tici, a kiskutyám sajtot lopott.
               Nem, én nem félek Istentől, szeretem és bízom benne. Szeretném, ha személyes lénye
               volna, hogy ölébe hajtsam a fejemet. De vannak, akik félnek tőle. Mint a lelketlen
               apa gyermeke, aki mindig ütéstől fél. Ezek jók is tudnak lenni olykor, mert rettegnek
               a büntetéstől. És ha nem kellene a büntetéstől félni, akkor mi volna? Akkor nem volna
               kötelező jónak lenni? Az ilyen jóság nem ér hajítófát sem. Ezt belátja?</p>
            <p>- Úgy van. Nem veszi észre, hogy egyet beszélünk? Pedig úgylátszik, mintha
               vitatkoznánk.</p>
            <p>- Az sem volna baj.</p>
            <p>- Mondja, milyen érzés az magának, hogy én katolikus vagyok?</p>
            <p>- Semmilyen érzés. Tudom, hogy katolikus, tehát így van rendjén. Én őszintén szólva
               idegenkedem attól, aki vallást változtat. Ha teológus teszi, miután húsz évig
               töprengett, az szép és megrendítő. De hétköznapi polgárok vallásváltoztatásában, még
               ha tiszteletreméltó okból történik is, rendesen látok valami hűtlenséget. Nem valami
               dogmához. Hanem valami hagyományhoz, valami kedves légkörhöz, valamihez, ami a
               lelkének meleg része volt. Az ilyen rám azt a benyomást teszi, hogy szükség esetén a
               hazáját is meg tudná változtatni. Maga csak legyen katolikus. Szeret katolikus
               lenni?</p>
            <p>- Nagyon. Nekem a katolicizmusra szükségem van ahhoz, hogy szívből tudjak imádkozni.
               Szeretem a szertartást, szeretem a templomi muzsikát, a tömjénszagot, a képeket, ez
               mind kell nekem ahhoz, hogy a szívemet felemeljem a köznapi életből. És nagyon
               szeretem a Mária-kultuszt. Nekem sohasem volt édesanyám. A vallásomtól kapjam
               helyette másikat. Azonkívül minden anyával közösséget érzek, részt veszek minden
               anyának abban a szeretetében, amelyet a gyereke iránt érez. Hogyne érezném magamat
               közel az isten anyjához. Mindig bizonyos emberi módon gondolok rá: volt egy asszony,
               aki a világ legkülönb fiát szülte és ezt megölték. Ezért jut eszembe róla mindig a
               háború, ahol anyák gyermekeit ölik meg. Én a legyeket sem szeretem megölni, kihajtom
               őket törülközővel. De az olyan politikust, aki háborút csinál, nyugodtan megfojtanám
               a két kezemmel. Ha nők intéznék a világ sorsát, nem volna soha háború.</p>
            <p>- Ó, de nagyot téved, angyalom. Azt hiszi, hogy minden nő olyan, mint maga.</p>
            <p>- A gyerekét mind félti.</p>
            <p>- Dehogy félti, dehogy félti. Sok közömbös anya, sőt sok rossz anya van a világon. Ne
               induljon ki saját magából. A világháború alatt is voltak némberek, akik: a mellüket
               verték és lázítottak. Aztán van itt egy fontos szempont, amire nem figyel. Nagy
               különbség van a támadó, hódító és önvédelmi háború között. Ha bennünket megtámadnak,
               azt hagyni kell? Ha az oláhoknak eszükbe jut, hogy Erdély nem elég és jönnek a
               Tiszáig, akkor mi álljunk sorfalat pálmaágakkal és nézzük, ahogy bevonulnak? Azt már
               nem. Én sem szeretem megölni még a legyet sem. De akkor bizony behúnynám a szememet
               és döfnék a szuronnyal, ahova kell. Pedig, akibe döfnék, az is anyának a gyereke. De
               nem tehetnék egyebet.</p>
            <p>- És ha nem soroznák be?</p>
            <p>- Ha Erdélyről lesz szó, önként jelentkezem. A nóta is azt mondja, hogy árvából lesz
               jó katona.</p>
            <p>- Annyira szereti azt az Erdélyt?</p>
            <p>- Mindenekfelett szeretem. Azt a földet magának látni kell egyszer. Én nem láthatom,
               ki tudja, meddig, mert katonaszökevény vagyok.</p>
            <p>- Mondja, Titi, kérdezek valamit. Van ott a hivatalban egy tisztviselő, ahol
               dolgozom. Furcsa, szenvedélyes, vitatkozó ember. Púpos, harcban áll az egész
               világgal. Ez a multkor azt fejtegette, hogy a háborút az emberek mesterségesen
               tenyésztik, mert túlzottan nevelik a nemzeti érzést. Mihelyt valakit arra nevelnek,
               hogy ő a magyarsága folytán különb ember, mint a cseh és neki ezért több jár a
               világból, elvben már kész a háború. Én tudtam és éreztem, hogy nincs igaza, de nem
               tudtam neki felelni. Amit feleltem volna, arra azt mondhatta volna, hogy frázis. Maga
               mit felel erre?</p>
            <p>- Azt, hogy félig igaza van. Van egy bizonyos hamis hazafiasság, amely olyan
               gyűlöletes, mint a kortes-pátosz. Hogy valakinek dobog a szíve, az természetes és
               egészséges dolog. De ha valakinek koffeininjekciótól még jobban dobog a szíve, az
               természetellenes és beteg. Ebben neki van igaza. De abban nincs igaza, hogy az
               embereket tanácsos volna leszoktatni a nemzeti érzésről. Mert az is természetellenes,
               ha valakinek morfiuminjekciótól megbénulnak az érzékei. Az, hogy magyar vagyok, velem
               született és sorsdöntő. Néha úgy érzem, hogy előbb vagyok magyar és csak azután
               ember. Gyerekkoromban megtanultam egy bizonyos nyelvet. A magyar nyelvet. Az agyam
               sejtjei, amelyek ekkor fejlődtek, ehhez a nyelvhez igazodtak. Ezzel a gondolkodásom,
               logikám, kapcsolásom különbözővé lett mindazokétól, akik más nyelvet beszélnek. Egy
               francia író azt mondta: «Annyiban vagyok, amennyiben különbözöm». Aki ezt a
               különbözést el akarná venni tőlem, a létemet akarná elvenni. A világ egyelőre úgy van
               megszerkesztve, hogy különböző helyeken különböző fajú emberek élnek. A forró égöv
               alatt szerecsenek élnek, akiknek bőrét fekete festékanyag, koponyáját gyapjas haj
               védi a napszúrástól. Külön nyelvük van, kevés mássalhangzóval, mert nincs hideg, a
               szájukat nyugodtan nyitva tarthatják. Az csak nem vitás, hogy a szerecsen másféle
               ember, mint én? És be kell látnom, hogy ő jobban szereti a maga fajtáját, mint az
               eszkimót. Nem is volna természetes, ha nem ahhoz vonzódnék, akit meg tud érteni. Csak
               arra ne tanítsuk, hogy a szerecsennek minden szabad, az eszkimónak semmi, egyébként a
               faji érzését nem szabad és nem is lehet elvenni tőle. Ha majd a világ
               elképzelhetetlen mértékben tovább fejlődik, a közlekedés minden határt legyőz, az
               egyes fajok területhez kötetlenül, szabadon jöhetnek, mehetnek és keveredhetnek,
               talán megszűnnek a faji különbségek és a nyelvek is és a nyelvek összeolvadnak. A
               magam részéről szívesebben élek most és így. Nagyon szeretek magyar lenni. Külön
               öröm, hogy éppen magyar vagyok. Ettől én még nem bántok senkit.</p>
            <p>- Hiszen az imént mondta, hogy...</p>
            <p>- Hogy hajlandó vagyok védekezni. Mást nem mondtam. Abból indultunk ki, hogy egy
               idegen faj a Tiszáig akar vonulni. De várjon csak, még egy érv jutott eszembe. Tegyük
               fel, hogy egy nagy budapesti bérkaszárnya folyosóján egymás szomszédságában lakik két
               munkáscsalád. Ezek néha veszekszenek. Komolyabbra fordul valami feleselés köztük és
               az egyik anyát a másik családbeliek csúnyán megsértik. A gyerekei persze védelmére
               kelnek, nagy verekedés származik belőle. Késelés, emberhalál. Már pedig embert ölni
               nem szabad. Hogy tehát ilyesmi többé elő ne fordulhasson, most már az egész országban
               minden családból ki kell irtani a családi érzést? Természetesen nem. Hanem azt a két
               családot kell megtanítani, hogy necsak a családtagok ragaszkodjanak a családhoz,
               hanem a két háztáj is férjen meg békességben egymással. Ugyanúgy áll a helyzet a
               nemzeti érzéssel. Ez az érzés velünk született és természetes. Az volna
               természetellenes, ha nem volna. Nem irtani kell tehát, hanem az embereket arra
               tanítani, hogy fajszeretetükből ne következzék a más gyűlölete.</p>
            <p>- Maga nem gyűlöli az oláhokat?</p>
            <p>- Természetesen nem. Tudok én erre pontosan felelni. Volt nekem oláh osztálytársam
               is, még a magyar érában. Egyiket szerettem, másikat nem. Munteanut nem szerettem,
               mert hazug volt és kapzsi. És még buta is. De Siorbanut szerettem, mert szelíd,
               kedves fiú volt, nagyon szépen tudott hegedülni és soha nem bántott senkit. A magyar
               fiúk közt is volt, akit szerettem, és volt, akit ki nem állhattam. Általánosítani
               csak annyiban tudok, hogy a magyar fiúk átlaga megjelenésben, tehetségben, jellemben
               sokkal jobb volt, mint az oláhoké. De nem gyűlölhetek azért egy oláht, mert az a
               fajtája.</p>
            <p>- És mégis önként akar jelentkezni ellenök?</p>
            <p>- Hogyne, de nem az oláhok ellen. Hanem azok ellen, akik a hazámból el akarnak verni.
               Nem keresem, hogy malájiak, indiánok, vagy törökök. Ha éppen véletlenül oláhok a
               gonosztevők, nem én tehetek róla. Amíg a maga határán belül marad, nincsen nekem
               senkivel semmi bajom. Meg van elégedve ezzel az állásponttal?</p>
            <p>- Nehezen tudok felelni, Titi. Ha arra kell gondolnom, és még gondolatnak is iszonyú,
               hogy maga döf a szuronnyal, ahova kell, nemcsak magát látom magam előtt ebben a
               borzalmas helyzetben, hanem a másikat is, az áldozatot. Tegyük fel, hogy az afféle
               bocskoros havasi legény, amilyenekről már olvastam; félig állati sorban él, katonai
               behívót kapott, megparancsolták neki, hogy használja a fegyvert. Jóformán nem tudja,
               hogy miért kell neki verekedni, ami kevésre ráeszmél, arról meg van győződve, hogy
               hazafias, tisztességes és igazságos. Lehet otthon három gyereke és abban a tudatban
               verekszik, hogy azokat védi...</p>
            <p>- Ne folytassa. Ez igazságtalan csoportosítás. Maga önkényesen választja ki az
               ellenfeleket. Kiválaszthatna innen egy félig állati sorban élő faluvégi cigánylegényt
               és onnan egy európai gondolkodású, művelt úriembert. Mert van azok közt is, ezt ne
               feledjük. Hogy egy ellenséges indulatú fajta milyen propagandával tanítja rablásra és
               lopásra a maga tömegeit, azért nem én vagyok felelős. Természetesen ki tudnám a másik
               oldalról választani magamnak azt, akivel le lehetne ülni vitatkozni és talán
               meggyőzhetném. De ezt aligha bíznák rám. Énrám mást bíztak. Magyarnak születtem a
               szülőföldemen, azt én arra kaptam, hogy felelős legyek érte. Én érzem a felelősséget
               és levonom a következményeit is. Ez a felelősség olyan erős, hogy felette áll
               úgynevezett humanitárius szempontoknak. És ha engedelmeskedném a felelősség
               parancsának, talán szörnyű lelki háborún mennék később keresztül, talán
               meghasonlanám önmagammal, nem tudom. De csak utána. Különben az egész dologról
               ilyen formában kár beszélni. Háborúról szó sincs és én magam nem indíthatom meg.</p>
            <p>- Mit hall, lesz világháború?</p>
            <p>- Százfélét hallok. Véleményem pedig nincs. Tudja, mikor hallok embereket roppant
               fölényesen beszélni, hogy «a németeknek eszük ágában sincs ez vagy az», meg, hogy «a
               franciák nem is álmodnak arról, hogy» mit tudom én, mindig Taine jut eszembe.</p>
            <p>- Kicsoda?</p>
            <p>- Taine Hyppolite, a francia író. Ez a Taine fiatal férfi korában felszólítást
               kapott, hogy a képviselőválasztáson itt és itt jelenjék meg szavazni. De ő semmit
               sem értett politikához és úgy megrettent szavazatának állampolgári felelősségétől,
               hogy nem szavazott le, hanem elkezdett tanulni történelmet, közgazdaságot,
               pénzügytant, államtudományt, nemzetközi jogot satöbbi. Tanult húsz esztendeig, míg
               végre úgy vélte, hogy most már rendelkezik eléggé érett megfontolással. Ezek az
               emberek itt körülöttem a hétköznapi életben két perc alatt hadvezérek és
               külpolitikusok. Az a két perc csak arra kell nekik, hogy átfussanak egy ujságot. Mi
               mindent kellene tudni egy helyzet megítéléséhez? Rengeteget. Csupa olyan dolgot, amit
               csak a legbeavatottabbak tudnak. Mellettem a kávéházban ül két ujságolvasó egy
               asztalnál. Egyik feltolja a szemüveget a homlokára, gőgösen ránéz a másikra és azt
               mondja: «amit maga mond, az marhaság. A Maginot-vonalat elpanamázták. Maginot-vonal
               csak papiron van.» A másik megvetően legyint, féloldalról visszafordulva végigméri
               az előbbit és azt mondja: «az a marhaság, amit maga mond, vegye tudomásul. A
               Maginot-vonal bevételéhez négy és fél év kell, ha tudni akarja.» Én pedig ott ülök,
               nézem őket, ahogy rendkívül eszes arcot vágnak és szívből szeretném képenteremteni
               mind a kettőt. Én megmondom őszintén: fogalmam sincsen, hogy lesz-e világháború. Sőt
               tovább megyek: szerintem az összes európai államfők sem tudják, hogy lesz-e
               világháború.</p>
            <p>- És a maga diplomata-ismerősei nem mondanak semmit?</p>
            <p>- Dehogy nem. Általánosságokat, amiken nem lehet elmenni. A diplomaták, mint
               rájöttem, akármiről szívesen beszélnek az emberrel, csak diplomáciáról hallgatnak. A
               diplomaták ismerősei, az már megint egész más társaság: ezek folyton politizálnak.
               Csakúgy szórják a legkitűnőbb értesüléseket. Tegnap igen jó helyről azt hallottam,
               hogy a prágai kormány mereven vissza fogja utasítani Henlein szudétai követeléseit.
               Másnap olvasom a lapokban, mikor átfutom a vastagbetűs címeket, mert a szöveget már
               nem olvasom: a prágai kormány a Henlein-féle követeléseket elfogadta. Ugyanaz a
               jólértesült ember csak legyint és azt mondja mosolyogva, megbocsátóan: «ugyan kérlek,
               mit tudnak a lapok? Hitler következő beszéde nyílt háborús beszéd lesz, ezt mához egy
               hétre már te is fogod tudni!» Öt perc múlva az ember beszél a másik jólértesülttel,
               akiről tudni, hogy néha egy másik követségre hivatalos. Az közel hajlik az ember
               füléhez, hogy súghasson: «részleteket nem mondhatok, mert a becsületszavam köt, csak
               annyit árulhatok el, hogy Hitler óriási fontosságú békebeszédre készül.» Az igazság
               micsoda? Az, hogy Hitler szándékát még maga a német követ sem tudhatja. Annál
               kevésbé tudhatja Dömsödy felsőházi tag, vagy Bolmánszky képviselő. És legkevésbbé
               tudhatom én. Már megtanultam, hogy ha «feltétlen megbízható» értesüléseket hallok,
               azokból csak egy biztos: valaki kérkedni akar az összeköttetéseivel. Vagyis mindent
               összevéve, angyalom, most harmincnyolc szeptemberben vagyunk és hogy harmincnyolc
               októberében lesz-e háború, azt legfeljebb azok tudják megmondani, akiktől függ, vagy
               még ők sem. Ez ugyanolyan, mint a zsidótörvény. A második. Van, aki már olvasta a
               szövegét. Van, aki megesküszik, hogy a kormány nem is álmodik róla.</p>
            <p>- Mondja, mit gondol maga a zsidókról?</p>
            <p>- Drágám, erre a kérdésre kétféleképpen lehet felelni. Vagy egyetlen mondattal, vagy
               nyolc órai fejtegetéssel egyhuzamban. Egyetlen mondattal pedig nem tudok felelni. Azt
               mondhatnám, hogy gyűlölöm őket. De ez nem volna igaz. S azt mondhatnám, hogy
               szeretem őket. Ez sem volna igaz. Itt is úgy vagyok, hogy Taine jut eszembe. A
               kérdést húsz évig kellene tanulnom. De van, amivel húszévi tanulás nélkül is tisztába
               jöttem.</p>
            <p>- Mondja, nagyon érdekel.</p>
            <p>- Azt hiszem, ezt az egész kérdést igazi magyar módon próbáljuk rendezgetni. A
               könnyebbik felét nagy hűhóval igyekszünk elintézni, a sokkal nehezebbik fele a jövő
               adóssága marad. A magyarok szeretik a könnyű győzelmek dicsőségét, ezt a hagyományos
               szalmalánggal is lehet fűteni. De nem szeretik a hosszú, nehéz, kitartó, unalmasan
               egyforma, évtizedekre szóló feladatokat. Várjon csak, hol is kezdjem. Mi a baj a
               zsidókkal? A durva propaganda szerint a zsidók mind csalók, kéjencek és képtelenek
               valóban magyar érzésű állampolgárokká válni. Mit felel erre az én józan eszem, ha
               őszintén használom? Azt, hogy aki vét a fennálló magyar büntetőtörvények ellen, azt
               be kell csukni, sőt a törvény rendelkezései szerint akár fel is kell akasztani. Ettől
               nekem még nincs új törvényre szükségem. De a dolog tovább is van. Az ország képe azt
               mutatja, hogy a közélet minden fontos pontját elfoglalták a zsidók. Zsidókézre jutott
               minden bank, minden gyár, minden lapvállalat, minden színház, minden műkereskedés és
               lassanként kezd zsidókézre jutni a földbirtok is. Erre piros és lázas arcok őszinte
               felháborodással kiáltanak: «ez már hallatlan, tovább ezt már igazán nem lehet
               tűrni.» De azt a kérdést nem igen hallom, hogy a keresztény magyarok miért hagyták
               oly egykönnyen ezt a sok őrhelyet elfoglalni. Folyton azt hallom, hogy: «az átkozott
               liberális éra». Politikához édeskeveset értek, bár erős a gyanúm, hogy aki a hordó
               tetején a leghangosabb, semmivel sem ért többet, mint én. De én nem tartom magamat
               olyan rettentő okosnak, hogy egy ország több évtizedes fejlődésének bonyolult vegyi
               vonaláról fellebbezhetetlen ítéletet mondjak. Hogy mi folyt, mi nem folyt abban az
               átkos liberális érában, azt én nem tudhatom, mert csak akkor tudhatnám, ha előbb
               megtanulnám az ország néprajzát, ipari és kereskedelmi statisztikájának változásait,
               parlamenti történetét, az áttérések hullámzásait, a katolikus és protestáns egyház
               belső kormányzásának történetét, az északmagyarországi beszivárgás pontos fejlődését,
               a kivándorlási mozgalom történetét, a lapvállalatok szerepét a könyvkiadás
               fejlődésében és még körülbelül tízszer annyit. Ha mostantól kezdve, mikor ilyen
               égetővé vált a zsidókérdés, elkezdenék tanulni és reggeltől estig egyebet sem
               tennék, csak a könyveket bújnám, néhány év alatt bizonyára elkészülnék, s akkor
               kérném is a jogot, hogy a kérdésbe belebeszélhessek. Mások tudás és felkészültség
               nélkül követelik ezt a jogot, illetőleg nem is kérdezik senkitől, csak mennydörögnek.
               Jobbról is, balról is. Engem, hálistennek, ezek nem kérdeznek. De ha kérdeznének, ezt
               az előbbi kérdésemet tenném fel: hát a liberális éra alatt nem volt szabad a verseny?
               A liberális éra alatt a keresztényeknek nem volt módjukban szorgalmasnak lenni és
               őrhelyeiket keményen, szívósan megtartani? A kormányok talán mesterségesen
               eltiltották a kereszténységet a gazdasági pályáktól? Talán keresztény fiúnak nem volt
               szabad kereskedelmi érettségit tenni? Nekem, angyalom, a zsidók teljesen idegenek.
               Véletlenül soha nem volt zsidó jóbarátom, semmi személyes okom nincs védeni őket.
               Mégis azt mondom, hogy ebben a pörben nem a zsidók ülnek a vádlottak padján, hanem
               mi. Felháborodva verjük az asztalt, hogy itt vérlázító dolog történt, a zsidók
               azalatt, míg mi urizáltunk, orvul elkezdtek szorgalmasan dolgozni és vakmerően
               meggazdagodtak. Miféle hallatlan visszaélés ez? Hát már urizálni sem hagyják békében
               az embert? Jöjjön a példás büntetés és azok, akik a mi úri tétlenségünk alatt előre
               megfontolt sátáni szándékkal szorgalmasan dolgoztak, takarodjanak a jogtalanul
               megszerzett helyekről. Ez a pár mondat hiányzik nekem a zsidótörvény szövegéből.</p>
            <p>- Nem egyoldalú maga kissé, Titi? Felmerülhet a közéletben egy általános megmozdulás,
               amely érzi, hogy körmére égett a dolog. Aki tilos helyen ment a befagyott folyóra és
               beszakadt alatta a jég, az nem azt fogja kiabálni, hogy «úgy kell nekem, fulladjak
               meg, én vagyok az oka», hanem utánanéz, hogy kievickéljen a veszedelemből. A zsidók
               ügyesek, szorgalmasok és tehetségesek, ezt ne tagadjuk. Ha most semmi nem történik
               és ami eddig folyt, az még tíz évig nyugodtan folyik tovább, ez a törekvő és
               ernyedetlen fajta a még hátralévő őrhelyeket is elfoglalja. Teljesen elzsidósodnak a
               legfőbb bíróságok, a katonaság tisztikara, a rendőrség, és zsidókézre jut a
               földbirtok mind. Én most nem azt kérdezem magától, hogy eddig ki volt a hibás, hanem
               azt, hogy ezt a tíz évet meg kell várni? Mit nevez maga ezen magyar megoldásnak?</p>
            <p>- Azt, hogy a megoldás túlkönnyű. Törvénnyel verjük ki őket, nem pedig munkával és
               hozzáértéssel. Hogy lesz-e második zsidótörvény, azt én nem tudhatom. Fogják-e
               csakugyan kíméletlenül megnehezíteni a zsidók dolgát, azt nekem nem telefonálja meg a
               miniszterelnök. Az én lelkiismeretem és magyarságom számára ez nem is fontos. Nem azt
               figyelem én, hogy mit fognak csinálni a zsidók. Hanem azt, hogy mit fognak majd
               csinálni a keresztények. Zahár, a történelemtanár, akinek a házát megvettem, azt
               beszélte a tanári szobában, hogy Nagy Lajos alatt igen erős volt az antiszemita
               hullám, a zsidókat örökre száműzték és mind kihajtották az országból. Ki is mentek.
               Tíz évig tartott a zsidómentes állapot. Akkor szép csendesen visszahívtuk őket, mert
               a magyaroknak nem ízlett a pénzváltás mestersége, senkisem akarta csinálni. A kérdés
               most az, s engem csak az érdekel, hogy a magyarok megfogják-e most a dolog végét?
               Tanulnak-e, fejlesztik-e képességeiket közgazdaságra, akarnak-e lenni hozzáértőbb
               bankvezérek, fürgébb és élelmesebb gyárosok, ügyesebb és lendületesebb ujságírók,
               önfeláldozóbb és képzettebb orvosok, eszesebb és találékonyabb ügyvédek, mint a
               zsidók. Ha igen, akkor visszafelé igazolni fogják a legvadabb zsidótörvényeket is. Ha
               nem, kár volt elkezdeni az egészet.</p>
            <p>- Ezt belátom, ez helyes. De nem beszél maga is egy kicsit a kérdés mellé, mint
               manapság nagyon sok óvatos ember?</p>
            <p>- Miért beszélnék a kérdés mellé? Mire nem feleltem nyíltan és kertelés nélkül?
               Halljuk a kérdést.</p>
            <p>- A kérdés ez, drágám: mit tart maga a zsidókról?</p>
            <p>- Nézze, Anna, az általánosítás a kezdetleges szellemek szokása. A kezdetleges
               szellem csak azt tudja, hogy fehér és csak azt, hogy fekete. A fejlettebb szellem még
               tud pirosat, sárgát, szürkét, kéket, sőt pepitát is. Én irtózom az általánosítástól.
               Nem igaz, hogy a belgyógyászok nem tudnak semmit. Az sem igaz, hogy a belgyógyászok
               ma már mindent tudnak. Majd én más alapon, de sokkal pontosabban felelek a kérdésre.
               Én szívből lenézem a következő tulajdonságokat: a kapzsiságot és csalást, a komoly
               értékek iránti tiszteletlenséget, a magyarság iránti közönyt, az erőszakos
               kapaszkodást, a siker esetén bekövetkező szemérmetlen hencegést, vetélkedésben
               becsületes küzdelem helyett az aljas hátbatámadást, a boldogulásért más kíméletlen
               letiprását. Akiben ilyen tulajdonságok vannak, azt utálom és erélyesen üldözendőnek
               tartom. De akkor is, ha keresztény. Hogy ezek az utálatos tulajdonságok milyen
               fajtában találhatók meg inkább, azt állapítsa meg egy teljesen pártatlan statisztika
               és ha ebből az derül ki, amit az uszítás beszél, arról én nem tehetek. De ha van
               zsidó, akiből az ilyen tulajdonságok hiányzanak, az nekem teljes jogú testvérem Isten
               és ember előtt. Feleltem?</p>
            <p>- Felelt. És anélkül, hogy észrevette volna, sokat mondott sajátmagáról is.</p>
            <p>- Mikor?</p>
            <p>- Mikor azt fejtegette, hogy meg kell fognunk a dolog végét. Én megfogtam, lássa.
               Nehéz munkával keresem a kenyeremet, de ez kimondhatatlan lelki erőt ad nekem,
               önérzetet és biztonságot. Maga miért nem akar dolgozni semmit? Azt kívánja, hogy
               szeressem. Hogyan szerethessek valakit, aki nem kíván tartalmat és értelmet az
               életébe? Szerethetek én mást, mint aki férfi a talpán? És nézhetem azt férfinak,
               akinek nincs valami célja?</p>
            <p>- Az én célom maga.</p>
            <p>- Nem, Titi. Egy asszony nem lehet cél, csak társa a célnak.</p>
            <p>- Jaj de nehéz nő maga, a jó Isten áldja meg. Nézze csak, itt egy lóca, üljünk le,
               alaposan elfáradtam. Csekélység, lejöttünk gyalog a Városmajorba. Észre sem vettem,
               mikor ide befordultunk a fogastól.</p>
            <p>Leültek a lombok között. Délfelé járt már az idő, ragyogóan dédelgette arcukat a
               szeptemberi nap. Valahonnan a kis Svábhegy felől a napfényhez egyáltalán nem illő
               katonai takarodó trombitahangját hozta lebegtetve a szellő. Ott valami újonc kürtös
               gyakorolta fényes délben a takarodót. Titi rágyujtott. Érezte magán az asszony
               pillantását. Nagyon szeretett vele beszélgetni, de személyével kapcsolatos
               kényelmetlenség nélkül. Most érezte, hogy a megkezdett kérdést nem lehet abbahagyni.
               Ez bosszantotta, s a bosszúságtól jókedvűen elmosolyodott.</p>
            <p>- Lássa, angyalom, most leültünk pihenni erre a lócára, mert elfáradtunk. De ez nem
               jelenti azt, hogy többé nem kelünk fel innen, ugye? Könyörgöm, hagyjon most engem
               pihenni. Nekem olyan küzdelmes, örömtelen, folyton robotoló fiatalságot adott az
               élet, hogy rettenetesen elfáradtam. Még sebeket is kaptam, mint a csalitban üldözött
               állat. Hagyjon engem egy kicsit üldögélni, lihegni, és várni, míg a sebeim ettől az
               áldott nyugalomtól behegednek. Majd lesz idő, mikor kipihentem magam. Akkor majd
               beszélünk arról, hogy mihez kezdek. Magáért hajlandó vagyok mindenre.</p>
            <p>- Nem énértem. Sajátmagáért.</p>
            <p>- Hát jó. Sajátmagamért is. De magáért is. Mert abból nem engedek, hogy szerelmes
               vagyok.</p>
            <p>- Mondja, mit nevez maga szerelemnek?</p>
            <p>- Erre szépet és érdekeset tudok felelni. Előre dicsérem szemérmetlenül, amit én
               találtam ki. Nekem külön felfogásom van a szerelemről, külön meghatározásom, amelyet
               még senkitől sem hallottam. Nem baj, ha hosszú?</p>
            <p>- Dehogy baj. Sőt.</p>
            <p>- Amíg elmondom, ki is fújtuk magunkat ezen a lócán.</p>
            <p>- Kezdje, de előbb mondja meg: nagyon botrányos, ha itt rágyujtok? Mégiscsak utcán
               vagyunk. De nagyon megkívántam.</p>
            <p>- Gyujtson rá nyugodtan. Ha valaki errejön és megbotránkozik, azonnal agyonlövöm
               párbajban, lenyúzom a skalpját és magának kesztyűt csináltatok belőle. Kezdhetem?
               Onnan indulok ki, hogy a legkezdetlegesebb ősembert képzelem magam elé. Ennek az
               embernek, ugyebár, érzékei vannak. Kezdem azon az érdekes képességén, hogy lát.
               Látása arra való, hogy tudósítsa őt a külső világ jelenségeiről és változásairól,
               mert élnie kell és táplálkoznia. Nagyon hasznos neki, hogy lát. Meglátja maga előtt a
               sziklameredélyt és nem lép tovább. Nem zuhan le. Meglátja az ágon a gyümölcsöt,
               leszakíthatja és megeheti. De az emberben van az élet puszta ösztönén felül még egy
               furcsa, játékos ösztön is: azon túl, ami hasznos, a gyönyörködtető is érdekel
               bennünket. Az ősember látását nemcsak gyakorlati célokra használta. A tengerből
               kiemelkedő nap színjátékának semmi gyakorlati haszna nincs, de ő a látás
               segítségével mégis gyönyörködött benne. Ez az öröme lassan finomodott száz, ezer,
               százezer éven keresztül. Az eredményt Tiziánnak, vagy Paál Lászlónak hívják...</p>
            <p>- Bocsásson meg, hogy közbevágok, Titi. Nem mond ellen önmagának? Már magyarázta
               nekem, hogy csak az szép, ami hasznos. Most pedig a hasznoson túl akad rá a
               szépre.</p>
            <p>- Igaza van. Ezt újra fogom fogalmazni magamnak. Néhol ellentmondok, ezt már máskor
               is észrevettem. Mert legfeljebb csak értelmes ember vagyok, de bölcs még nem.
               Harmincöt évvel talán nem is lehet még bölcs senki.</p>
            <p>- Nem haragszik?</p>
            <p>- Ugyan menjen, hogyan haragudnám? Nagyon köszönöm, hogy szólt, mert ezen a két
               dolgon most gondolkozni fogok. Ami ebből kisül, az tiszta haszon: tisztulnak a
               nézeteim. Legyek nagyképű? A világnézetem egy vonallal megint egységesebb lesz. De
               most folytatom. Az ősember látásáról beszéltem. De van neki hallása is, olyan szerve,
               amellyel tudomásul tudja venni a hangokat. A füle meghallja az ágak recsegését, ha
               közeledik a tigris. Ez az ősember egyik felderítő szolgálata, hogy elmenekülhessen. A
               hallás rendeltetése nyilván az, hogy az ember megkönnyíthesse életbenmaradását. De az
               a furcsa, játékos ösztön itt is jelentkezik. A hallás elhozza az ember tudatához a
               rigófüttyöt, meg a fák között suhanó szél andalító hangját. Az ember ezt élvezni
               tudja a gyakorlati célon túl is. És ezt az élvezetet százezer év múlva Beethovennek
               hívják. Gyerünk tovább. Szaglása is van az embernek, ugyancsak gyakorlati célzattal.
               Hogy megérezze a közelgő vadat, mint a kutya. Hogy ételben megkülönböztesse a károst
               a kellemestől. Izlelni is tud, hogy a helyeset lenyelhesse, a helytelent kiköpje. De
               az a bizonyos gyönyörködő ösztöne a roppant hosszú fejlődés folyamán kieszelt
               illatokat, amelyek nem valók semmire, csak élvezésre, és kieszelte az étel
               legkülönbözőbb ízeit, amelyek az okvetlenül szükséges táplálkozásnak örömet és
               mulatságot adnak. Továbbá. Ha jeges vihar érte utól ezt a legkezdetlegesebb ősembert,
               megtanult oduba bújni előle. Az odu hasznos volt, de ő még eljátszogatott vele, hogy
               csinos is legyen. Addig csinosította, míg a gótika felépítette a burgosi
               székesegyházat. Elég érthető voltam?</p>
            <p>- Pontosan értem.</p>
            <p>- Nos, tehát. Az életet Isten parancsából nemcsak fenntartania kellett ennek az
               ősembernek, hanem továbbadni is. Fenn kell tartani az emberi fajt. Én már most azt
               állítom, hogy a fajfenntartás körül is megkapja szerepét az az emberi ösztön, amely
               a hasznosságon, a célszerűségen túl az emelkedett gyönyörűséget is keresi. Minden
               érzékének tudott százezer meg százezer éven át olyan örömet kitalálni, amelynek
               haszna nincs. Amely a puszta, nyers praktikumon felül a szellem ajándéka, a szépség
               szent játéka, az isteni magafeledkezés magasztos vágyának bizonysága. A hallás
               érzékéből alkotta a muzsikát, a látás érzékéből a képzőművészetet. A
               fajfenntartásból? A szerelmet.</p>
            <p>- Ez nagyon szép. Szóval hisz a szerelemben?</p>
            <p>- Hogyne hinnék. Hiszen szerelmes vagyok.</p>
            <p>- Mert vannak magasrendű filozófiai iskolák, amelyek nem hisznek.</p>
            <p>- Tudom, tudom. Hogy csak egy bizonyos illuziót hívunk így, mialatt engedjük magunkat
               a természet erejétől bolondíttatni. Nem igaz. Szerelem van. A szerelem úgy viszonylik
               a puszta testiséghez, mint Bach a telefoncsengéshez, vagy Brueghel a cégtáblához.</p>
            <p>- Szóval az életnek Bachra van szüksége és nem telefoncsengésre?</p>
            <p>- Ezt nem mondtam. Az élet a gyakorlati haszon és a lelki, játékos élmény harmóniája.
               Akinek csak a telefoncsengésre van füle, keveset különbözik az állattól. Akinek csak
               Bachra van füle, az már túlmegy az ember fogalmán és éhen vész. Aki egy szép város
               képéből csak az utcaneveket látja, hogy eligazodhassék, lenézni való. De viszont, aki
               csak a holdvilágos tornyokat nézi, megbotlik és belezuhan az árokba. Aki az emberi
               faj folytatásában csak a testiségnek tud örülni, nem érdemli meg az ember nevet.</p>
            <p>- Ez szép volt, Titi. Ezt köszönöm.</p>
            <p>- Helyesli?</p>
            <p>- Teljes szívemből.</p>
            <p>- De a szerelemről bizonyosan maga is gondolkozott már.</p>
            <p>- Hogyne. Nagyon sokat.</p>
            <p>- És hogyan fogalmazta meg magának a szerelmet?</p>
            <p>- Én a gyermeken keresztül igyekeztem megmagyarázni magamnak. Az emberiséget két
               részre osztom. Először azokra, akik nem akarnak gyereket. Ezekkel nem foglalkozom,
               ezek nem igazi emberi lények. Másodszor azokra, akik akarnak gyereket. Ezeket ismét
               két részre osztom. Az olyan nő, akinek mindegy, hogy kitől lesz gyereke, nem
               szerelmes. Az olyan, aki a világon csak egyetlenegy embertől tud gyereket elképzelni,
               szerelmes. Az én meghatározásom sokkal kezdetlegesebb, mint a magáé, de én egészen
               jól megvagyok vele.</p>
            <p>- Helyes. Most beszéljünk az erkölcsről.</p>
            <p>- Szívesen. Beszéljünk az erkölcsről. Halljuk.</p>
            <p>- Nem, nem én akarok nyilatkozni. Magát akarom hallani.</p>
            <p>- Akkor kérdezzen. Tudományos meghatározásokat ne kívánjon tőlem. Nekem asszonyfejem
               van, én másképpen gondolkozom. Tegyen fel gyakorlati kérdéseket, azokra majd
               igyekszem felelni.</p>
            <p>- Igen. Hát akkor mondja meg nekem Budai Anna, elsőosztályú tanuló, hogy szabad-e az
               embereknek csókolódzni?</p>
            <p>- Nem szabad, tanár úr, kérem, csak ha szerelmesek egymásba.</p>
            <p>- De ha szerelmesek, akkor minden szabad?</p>
            <p>- Minden csak akkor szabad, tanár úr, kérem, ha már összeházasodtak.</p>
            <p>- Miért?</p>
            <p>- Nem tudom, tanár úr, kérem. Így tanultam. Én első tanuló vagyok az osztályban és
               magaviseletből csillagos egyest kaptam. Ezt meg is akarom tartani.</p>
            <p>- Jól van, Budai Anna, üljön le. De most feleljen maga, nagyságos asszonyom, mert ez
               a gyermek még butácska és tapasztalatlan. Maga nem tudja elképzelni, hogy viszonya
               legyen valakivel, akit szeret?</p>
            <p>- Nem. Mert olyan emberrel nem lehet viszonyom, aki nem szeret viszont. Ha pedig
               szeretjük egymást, akkor hozzámegyek.</p>
            <p>- És akkor például mi történik, ha valakivel kölcsönösen megszeretik egymást, de a
               férje hirtelen meggondolja a dolgot és nem hajlandó elválni?</p>
            <p>- Nem tudom. Erről majd ráérek akkor gondolkozni. Titi, meg kell mondanom magának,
               hogy én kétségbeejtően tisztességes vagyok. Mióta az eszemet tudom, úgy neveltek. Ez
               már a véremben van. Ezen nem tudok változtatni. Igaz, hogy nem is akarok. Miért kérdi
               ezeket?</p>
            <p>- Igaz, miért kérdem ezeket? Semmi célja nincs. Vagy hozzámjön egyszer, vagy nem. Még
               nem szeret, mondja?</p>
            <p>- Nem jól kérdez. Kérdezze meg, lehetségesnek tartom-e már, hogy magába fogok
               szeretni. Erre azt felelem, hogy igen, lehetségesnek tartom, de félek, hogy maga
               elrontja. Sok baj is van közöttünk. Mindenekelőtt az, hogy maga gazdag, én pedig
               szegény vagyok. Tegyük fel, hogy magába szeretek és összeházasodunk. Öt évi házasélet
               után egyszer jön egy pillanat, mikor maga vigyázatlanul tesz egy célzást, hogy
               kihúzott a nyomorból. Akkor én abba belehalok.</p>
            <p>- Maga tehát függővé teszi a boldogságát attól, hogy én öt év múlva esetleg majd mit
               mondhatok? Ilyeneken jár az esze? Maga ilyen számító?</p>
            <p>- Igen, én ilyen számító vagyok. Nézze, Titi, ne faggasson erről. Bízza a dolgot az
               időre.</p>
            <p>- Az időre, igen. De mennyi időre?</p>
            <p>- A legjobb akarattal sem tudok határidőt mondani. Nem tőlem függ. Ha én a jövőmmel
               számot vetek, akkor nem arra gondolok, hogy jó volna az életemben mellékesen egy kis
               szerelem is. Én ebben a kérdésben csak egy szót ismerek: mindhalálig. Akkor is ezt
               ismertem, mikor férjhezmentem. Nem rajtam múlt, hogy nem így lett. Most már
               messzebbről és nyugodtabban tudom nézni a dolgot: valakinek nem volt rám eléggé
               szüksége. De ez nem tudott kiábrándítani abból a katolikus hitemből, hogy a szerelem
               az utolsó lehelletig szól. Én erre vágyom. Lehet, hogy megtalálom. Lehet, hogy nem.
               De kevesebbet az élettől nem tudok elfogadni. Jó, hogy erről beszélünk és
               figyelmeztethetem valamire. Maga azt mondja, hogy szeret. De lehet, hogy egy szép
               napon nem fogja győzni türelemmel. Itt jön megint a maga pénze. Máris fényes
               társaságba került, minden szórakozást meg tud szerezni magának, mindig újabb és újabb
               érdekes ismerősöket szerez, mellettem pedig nem kap egyebet, mint azt a sovány
               biztatást, hogy várjon. Ezt bizony hamar meg lehet únni, jól tudom. Arra kérem magát,
               Titi, legyen hozzám emberséges és becsületes. Ha érzi, hogy a türelme elfogyott, ne
               tagadja ezt se előttem, se maga előtt. Becsületszavamra mondom, hogy nem fogom rossz
               néven venni, sőt hálás leszek a tisztességéért. Nálam a kérdés minden, vagy semmi. És
               inkább az őszinte semmi, mint az ingadozó, bizonytalan és hazug minden. Ha nem néz
               felém hetekig, sohasem fogom számonkérni, hol járt és mit csinált. Maga nekem nem
               tartozik semmivel. Ha egyszer az a pillanat bekövetkezik, amikor megcsókoljuk
               egymást, attól kezdve mindennel tartozik. Addig semmivel. Egy szép napon minden
               különösebb értesítés nélkül elmaradhat mellőlem és ha egy félév múlva véletlenül
               találkozunk az utcán, a legmelegebb barátsággal fogom üdvözölni és egy szemernyi
               szemrehányást nem láthat a szememben, de még a szívemben sem.</p>
            <p>- Szóval, ha elmaradnék maga mellől, ez magának semmi különösebb fájdalmat, vagy
               ilyesmit nem okozna.</p>
            <p>- Hogyan mondhat ilyet? Nagyon fájna. Hiszen senkim sincs a világon, csak maga. De
               nem magát okolnám, hanem magamat. Ha ez bekövetkezik, mindennek én leszek az oka.
               Maga normális férfi és meg vagyok győződve, hogy tisztességes ember. Én csak
               tisztességes ember vagyok, de a mai világban nem normális. Nekem a szerelemről olyan
               fogalmaim vannak, hogy azokkal másnak nagyon nehéz lépést tartani. Amennyiben ez
               valaha kényelmetlenséget okoz magának, már előre bocsánatot kérek. De én más lenni
               nem tudok.</p>
            <p>- Ne is legyen más. Maradjon mindig olyan, amilyen. Csak egy pontban változzék
               meg.</p>
            <p>- Mi az a pont?</p>
            <p>- Ha megkínálom valami aprósággal, hagyja abba azt a kicsinyességet, amellyel nekem
               ezeket a kedves kis örömöket elrontotta.</p>
            <p>- Nem vagyok kicsinyes. Rögtön meg fogja látni. Ma hol ebédel?</p>
            <p>- Sehol. Akárhol. Mindegy.</p>
            <p>- Hívjon meg ebédre. Elfogadom. Azt is megmondom, miért. Mert azonnal viszonzom.
               Meghívom mához egy hétre, ebédeljen nálam. Grófokat és bankelnököket nem tudok
               hívni, meg kell elégednie a Lázárék társaságával. A multkor egyszer azt mondta, hogy
               imádja az úgynevezett vadászebédet, mindenféle hideg holmit, retket, vajat,
               miegymást.</p>
            <p>- Úgy van, nagyon szeretem.</p>
            <p>- Azt fogja kapni. Az egész lukullusi meghívást mindjárt megmagyarázom. Nálunk a
               hivatalban három tisztviselő összeállt, hogy csinálnak maguk között fogyasztási
               szövetkezetet. Elkezdték és roppant ügyesen csinálják. Az egyiknek, képzelje el,
               hentes az apja Békéscsabán. Az apa küldött neki egyszerű kérésre egy láda kolbászt,
               császárhúst és ilyesmit ajándékba. Ő jelképes árat számít érte. Eddig beléptünk a
               szövetkezetbe vagy huszonhárman. A láda ételt persze egyszerűen szétkapkodtuk. Most
               tehát módomban van, busásan megvendégelni magát.</p>
            <p>- Nagyon köszönöm. Nem is tudja, mekkora örömet szerez vele. De miért olyan bolond az
               a maga hivatalnoktársa, hogy majdnem ingyen osztogatja a csabai kolbászt, mikor ő is
               megehetné?</p>
            <p>- Megmondta őszintén. Ez csalétek. Tagverbuválás. Fejébe vette, hogy ennek a
               szövetkezetnek jól kell mennie. Ha már elkezdte, becsületbeli kérdést csinál belőle.
               Igaza is lett, mert mihelyt a kolbásznak híre ment a hivatalban, tizenhét új
               résztvevő jelentkezett. Most már vagyunk negyvenen. Tehát lesz ruhaszövet.
               Kiszámította, hogy az igen kedvezményes ruhaszövethez legalább negyven résztvevő
               kell. Fel akarja vinni százhúszig. A hivatalban sokkal kevesebben vagyunk, de
               alattunk egy emelettel dolgozik egy nagy behozatali cég, még eggyel lejjebb pedig van
               valami nyugdíjintézet. Ő ezeket is beszervezi. Nyíltan megvallott célja, hogy ő egy
               évig ingyen csinálja az egészet, egy év múlva pedig minden cikket a kedvezményes ár
               feléért fog kapni.</p>
            <p>- Milyen nemzetiségű ez a maga kollégája?</p>
            <p>- Székely. Az apja erdélyi menekült, most már jómódú ember.</p>
            <p>- Gondolhattam volna. Most pedig menjünk ebédelni. Keresünk itt a fogas körül valami
               jó kis kocsmát. Lehetőleg közel, mert a nagy sétától alig bírom húzni a lábamat.</p>
            <p>Anna is alaposan elfáradt. De a kocsmát még megkeresték. A hűvösvölgyi villamos
               mentén találtak egyet, lombos fák alatt piros abroszos asztalok álltak itt, a székek
               között tyúkok kapargáltak. Ingujjra vetkezett vasárnapi emberek üldögéltek más
               asztaloknál, egy sarokba bújva pedig fiatal pár ebédelt olyan szerelmesen, hogy csak
               félkézzel étkeztek, másik kezök egymást fogta az asztal alatt. Kötényes csaposlegény
               vitte a habostetejű söröket, a kis kert végéből tekepálya dörömbölése hallatszott. Ők
               keveset beszéltek, olykor szöveg nélkül egymásra mosolyogtak. Mikor a taplósapkás
               kocsmáros éppen asztaluknál foglalatoskodott, a nézegető Anna hirtelen
               felsikoltott.</p>
            <p>- A madár, - mondta rémülten - nyitva van a kalitka, kijött a madár...</p>
            <p>Odamutatott a konyhabejárat felé, ahol kis zsámolyon kalitka állott. Lakója, a kis
               kék papagáj, a zsámolyon mászkált szabadon. De a kocsmáros meg sem fordult.</p>
            <p>- Nem megy az messzire, ne tessék félni. Az ajtaja mindig nyitva van. Magától
               visszamegy. Messzire nem is tudna repülni, mert megvágtam a szárnyát. Ilyenkor
               kihozzuk, hogy napozzon egy kicsit. A feleségem persze rajta tartja a félszemét,
               mert a szomszéd telkekről macska jöhet ide.</p>
            <p>- Egészen szelíd a madár?</p>
            <p>- Hogyne. Tessék várni, majd idehozom. Bandi! Gyere ide, Bandi!</p>
            <p>Odament a zsámolyhoz, leguggolt és a madár elé tartotta mutatóujját. Bandi azonnal
               rászökkent erre az ujjra, meglepő gyorsasággal felszaladt a kocsmáros karján és a
               vállán elhelyezkedett. De mikor látta, hogy gazdája érte nyúl, villámgyorsan tovább
               szaladt és meg sem állt az ember háta közepéig.</p>
            <p>- Tetszik látni, ilyen ravasz gazember ez. Nem kedveli, ha megfogják. Mindig a hátam
               közepére szalad, mert tudja, hogy oda tudok nyúlni a legnehezebben. Tessék csak érte
               nyúlni és levenni.</p>
            <p>Anna megfogta a madarat és markába véve arcához vitte. A női arc és a színes, pihés
               madárfej egymást símogatták.</p>
            <p>- Tud beszélni? - kérdezte Titi.</p>
            <p>- Á, kérem, lusta disznó ez, nem akar tanulni. Amék előtte volt, a Lóri, az reggeltől
               estig azt fecsegte: «gyerrrekek, hol a dió? Hol a dió, gyerrrekek?» Ez nem beszél egy
               huncut szót sem. Igenis, kérem, azonnal.</p>
            <p>Ez már másik asztalnak szólt, a kocsmáros elment. Anna ajkához vitte a madár horgas,
               áttetsző finomságú csőrét. Bandi féloldalt fordított fejjel szemlélte meg az új
               helyzetet, aztán kíváncsi gondossággal odacsípett a piros ajakhoz.</p>
            <p>- Ó, be édes, - örvendezett Anna fátyolos szemmel - nézzen ide, hát nem
               megcsókol?</p>
            <p>- Anna, maga egészen meg van hatva.</p>
            <p>- Nem tagadom, meg vagyok hatva. Az ilyen gyengéd, színes, tehetetlen kis élőlény
               mindig meghat.</p>
            <p>Letette a madarat az abroszra. A madár azonnal ismerkedni kezdett az asztal minden
               tárgyával. Megkoccantotta csőrével az evőeszközt, megroppantotta a tartóból
               kihullott fogvájót, megkóstolta a kenyérmorzsát. Nagyon szép kis állat volt, azúrkék
               tollai között ravaszul ült kandi, kerek kis szeme. Egy pillanatig nem maradt nyugton,
               futkosott, nézett, bökött, piszkált, keresett. Anna megint érte nyúlt, hogy markába
               vegye, de a madár elsurrant előle, vágott szárnyainak nehéz röptével leszállott a
               földre, ott aztán fürgén totyogott a zsámoly felé. Anna fájdalmasan nézett utána és
               sóhajtott.</p>
            <p>Mikor az Anna kapujában elbúcsúztak, az asszony így szólt:</p>
            <p>- Valamit kérdés nélkül is meg akarok mondani. Úgy érzem, hogy ma közelebb jutottunk
               egymáshoz.</p>
            <p>Ő mohón kapott a szón és szerette volna ezt a tárgyat folytatni. De mire a boldog
               meghökkenéstől szóhoz jutott volna, Anna már besurrant a lépcsőházba. Két emlék
               maradt belőle igen eleven. Ez a közlés volt az egyik. És az a lelkendező meghatottság
               volt a másik, amellyel a madarat becézte a kocsma udvarán. Titi sokáig tünődött ezen,
               napközben még gyakran eszébe jutott. Az anyaság, a család, a szeretet, a gondoskodás
               vágya olyan nyilvánvaló volt ebben az asszonyban, hogy csodálkozni kellett szerelmi
               tartózkodásán. Hiszen az ember mélyen élő vágyainak igen nagy hatalmuk van ahhoz,
               hogy a képzeletet irányítsák.</p>
            <p>Másnap délelőtt az volt az első dolga, hogy átment a pesti oldalra és állatkereskedés
               után nézett. Talált is egyel. Ott egy félrevállú, fakó kis ember üvegmedencében
               nyüzsgő piciny halaknak szórt eledelül valami port. A boltnak nem nagy állománya volt
               különben, itt-ott kanárimadarak csicseregtek, a kirakatban egy szomorú, sovány
               angora-macska unatkozott egyesegyedül és rá sem hederített az utcai gyerekekre, akik
               rákopogtatták a kirakat-ablakot.</p>
            <p>- Halat parancsol? - kérdezte a boltos.</p>
            <p>- Halat? Nem kell nekem. Minek nekem hal?</p>
            <p>- Bocsánat, azt hittem. Most nagy divat. Mindenki halat vesz.</p>
            <p>- Én nem azt veszek. Van olyan kis kék papagáj?</p>
            <p>- Zöldben szolgálhatok. Több pár van, majd tetszik választani.</p>
            <p>- Nem, zöldben nem kell, kékben kell.</p>
            <p>- Kékben komplett párral nem szolgálhatok. Egyetlenegy maradt, igazán sajnálom.</p>
            <p>- Csak egy?</p>
            <p>- Csak egy.</p>
            <p>A boltos megcsóválta a fejét. Bámulatos különcnek nézte ezt a vevőt, aki nem
               párosával veszi a kis papagájt, mint más rendes ember. De azért kiszolgálta. A sok
               üres kalitka közül elészedett egyet. Abban valóban ott ült a kék madár. Pontosan
               olyan, mint a kocsmabeli Bandi.</p>
            <p>- Hogy ez a madár?</p>
            <p>- Megszámítom tíz pengőben. Kalitka nem tetszik?</p>
            <p>- De igen. Kalitkástul kérdem az árát.</p>
            <p>- Huszonnégy pengő kalitkával. Kérem, a mai állatviszonyok között, tessék
               elhinni...</p>
            <p>- Jó, jó, adok huszonkettőt. De most rögtön el akarom küldeni valahová. Van, aki
               elviszi?</p>
            <p>Nem volt, aki elvigye. Boyt kellett hívatni. Annak részletesen szájába rágta a
               teendőket. Felírta neki cédulára a pontos címet és az Anna nevét.</p>
            <p>- Értelmes fiú vagy te?</p>
            <p>A villogó szemű, pufók gyerek, aki operett-jelmezében nadrágszerepet játszó vidéki
               szendéhez hasonlított, vigyorogva legyintett.</p>
            <p>- Hajaj.</p>
            <p>- Akkor jól figyelj ide. Ez a hölgy nem lesz most otthon. De otthon lesz egy bizonyos
               Lázárné nevű nagysága. Ne felejtsd el: Lázárné. Annak átadod a kalitkát és megmondod,
               hogy a madarat most vette Vargháné nagyságos asszony. Ha kérdezik, melyik boltból
               jössz, azt nem szabad megmondani, érted? És ha úgy fordulna a dolog, hogy véletlenül
               éppen az a Lázárné sincs otthon, akkor a madarat ugyanezzel a mondókával ott hagyod a
               házmesternél.</p>
            <p>A fiú pontosan elismételte a leckét. Titi kezébe adta a kalitkát. A madár
               visszanézett rá és megszólalt:</p>
            <p>- Csiiip.</p>
            <p>Aztán még látta, mikor a fiú maga elé veszi a kalitkát a kerékpárra. A kis kék pont
               még látszott egy darabig. Ezüstös, édes kis hangját is hallani vélte még. Úgy érezte,
               hogy ő is szereti ezt a madarat. Elmosolyodott. Gondolatban a madár után intett:
               viszontlátásra.</p>
            
         </div>
         <div type="chapter">
            <head>XIV.</head>
            <p>Rhédey gróf fent lakott a Várban. Ha az érkező becsengetett, formaruhás portás jelent
               meg a hatalmas tölgyfakapu kinyíló szárnyában. A portást is mintha a kapuhoz mérték
               volna, akkora volt. Aki különben is meg volt illetődve, hogy most az ország egyik
               legnevezetesebb mágnásának háza nyílik meg előtte, azt ez a komor és méltóságos
               óriás valósággal megfélemlítette. Nem kérdezett ez az ember semmit, csak megállott
               felmeredve, mint egy szoborrá épített kérdőjel.</p>
            <p>- Balog Tihamér vagyok, - mondta Titi, mint egy vádlott, akit ártatlanul
               vádolnak.</p>
            <p>Az óriás meghajtotta magát és irányt mutatott szó nélkül. Udvaron kellett
               keresztülmenni, amelynek kirakott rajzú talajában a kövek már ritkássá váltak időtől
               és esőtől. Mikor átérkezett, nagy üvegajtó magától tárult ki előtte. Vadászruhás
               inas mély hajbókolással fogadta. Elvette kalapját és újabb meghajlással a következő
               ajtót nyitotta. Lépései tükörsíma, mintás padlón kopogtak arrafelé, amerre irányát
               mutatták. Igen nagy tánctermen ment keresztül, régi metszetek és hosszan lógó japáni
               selyemképek között, egyébként üres volt az egész terem, csak a falakat szegélyezték
               négy oldalról aranylábú, brokáthuzatú székek és rokokó-asztalkák. Még egy ajtó
               nyílott, s itt végre megszólalt az inas:</p>
            <p>- A kegyelmes grófné azonnal jön, méltóztassék helyet foglalni.</p>
            <p>Egyedül maradt, de nem akaródzott leülnie. Járkálva vette szemügyre a berendezést.
               Itt nagyon sok bútor állott különböző csoportokba igazítva. Mély bőrkarosszékek,
               amelyeknek kopottsága is olyan előkelő tudott lenni, mint a grófi vadász bőrkabátjáé,
               óriási heverő, amelyen akár egy egész társaság elábrázolhatta volna Szinyei Merse
               Majálisát és Titi egy pillanatra oda is képzelte a híres kép szereplőit, hogyan
               festene színhatásuk ezen a lazacszínű bársonytalajon. Odébb nagy kályhaellenzőt
               talált, amelynek enyhe színéről a közelebbi szemlélet megmutatta, hogy annak három
               spanyolfala nem egyébből van, mint megszámlálhatatlan szivargyűrűből. Majd számos
               szék között, amelyek szintén lazacbársonyba öltöztek, közelebb botorkált a falhoz.
               Itt köröskörül rengeteg látnivaló fogadta. Régi silhouette-képek, tojásdad keretben.
               Jókora tájkép, amely tollrajznak tetszett, de aztán látni lehetett, hogy multszázadi
               módon hajszálakból alkotta valaki. Egy másik vízfestménynek látszó kép, amely
               síremléket ábrázolt, nagyítóüvegre méltó kézihímzésnek bizonyult. Zenélőóra is
               lógott a falon: a schaffhauseni vízesést mutatta és szorgalmasan ketyegett.
               Rézveretes almáriomok, berakottrajzú asztallapok tetején régiségkereskedés
               tarkaságára emlékeztető tárgyak sokasága csoportosult, úgymint a Laokoon-csoport
               pecsétviaszból készült másolata, gyöngyháznyelű vadásztőr, bronz-Buddha, nagy
               ónkanna, kovácsolt vaskígyó, levélnyomtatóként fésülködő réznimfa, rézből való
               csillagászati szerszám az állatöv régiverésű jeleivel és rovátkolt, ferde körökkel,
               színes gyöngyökkel varrott doboz, fedelén miniatűr arcmással, a milánói dóm
               márványmodellje, akkora nikkelöngyujtó, amely emberi marokba alig férhetett, Ferenc
               József és Erzsébet porcellán mellszobrai, kövekkel kivert handzsártok, kilőtt
               srapnellből faragott virágváza, egy női kéz Canova-modorú márványmása és még az át
               nem tekinthető tárgyak egész tömkelege. A japáni selyemmel letakart zongorán, amelyet
               nyilvánvalóan nem használhattak, nehéz bronzok között két fénykép, a Mussolinié,
               álló ezüstkeretben, Rhédey grófnak szóló ajánlással és a gróf Tisza Istváné,
               aláírással. Festmény pedig csak egy az egész zsúfolt teremben: nagyméretű olajkép,
               szemmelláthatóan a ház úrnőjének műve a férjéről. A vendég sosem látta Rhédey grófot,
               de mindjárt megismerte feltűnően domború homlokát, hosszú, vékony orrát és kurtára
               nyírott, fehér szakállát.</p>
            <p>Lépésekre rezzent fel. Rhédeyné lépett a szobába. Palakék ruha volt rajta, amelyet
               kitűnően választott haja és arca színéhez.</p>
            <p>- Kezeit csókolom, grófné.</p>
            <p>- Jó napot, Balog. Szétnézett már ebben a rendetlenségben? Jónak találja a színeket?
               Mert nálunk, festőknél, kétszeresen kell vigyázni az ilyesmire. Aki bejön, azonnal
               kritizálni kezd. Várjon, mielőtt leültetem, megmutatom a műtermemet. Jőjjön.</p>
            <p>Keresztülvezette az előbbi tánctermen. Ahhoz az ellenkező oldalon csatlakozott a
               tágas műterem. Ennél gazdagabb és pompásabb műterme nem igen lehetett bárkinek is az
               országban. Vastag üvegtető fedte, ahogy a mozigyárakat leírják. Egyik sarokban dobogó
               a festőállvány számára. Rajta is állt a festőállvány s azon készülő kép: két elég
               csúnya gyermek, mind a kettő fekete bársonyruhában, csipkegallérral. A teremben körül
               renaissance-karosszék, modern pamlag, nádszék vegyesen, kissé keresett
               stílustalansággal, szúette barokk faszent és testszínűre mázolt puttó, itt is, ott is
               szándékos hanyagsággal odadobott brokátdarabok és miseruhák. Térdmagasságú
               könyvespolc műtörténeti albumokkal. Középkori teljes páncélzat, amelynek acélját
               homokpapírral olyan símára dörzsölték, akárcsak a konyhában a nyársat és a kondért. A
               hátsó fal egy részét angol kőkandalló foglalta el, mellette feltűnt az a teremsarok,
               amely hangosan hirdette, hogy ebben a műteremben asszony dolgozik: ezt a grófné
               budoárszerűen rendezte be, nehéz keleti szőnyegeket akasztott a falra, üvegrózsás
               keretű velencei tükröt akasztott oda, selyemterítős asztal köré kis, modern
               karosszéket csoportosított és magas állólámpát helyezett közéjök. Másutt a falakon
               sok volt az olajfestmény, nyilván mind a háziasszony munkája: virágcsendélet, arcmás,
               téli városrészlet. S ezek a képek együtt, gyűjteményes kiállításként, azonnal pontos
               képet adtak a festő egyéniségéről: kérlelhetetlenül megmutatták a dilettánsnak azt a
               faját, aki nagyokat tévedő, sánta színérzékkel és a rajztudás sajgó fogyatékosságával
               küzködik, a jobbaktól ellesett vonásokat elszántan keveri illetéktelen helyekre és
               keresett színösszeállításokban, a beállítás furcsaságában heves erőszakkal cibálja
               elé a mindenáron való közönségsikert.</p>
            <p>- Ez az én kedves munkahelyem, - mondta a grófné - itt töltöm legszebb óráimat.
               Nemrég hagytam abba a munkát, csak éppen átöltözni értem rá.</p>
            <p>- Ezeket a gyerekeket festi a grófné?</p>
            <p>- Igen, ezek a Schrőder báró gyerekei. Ismeri ezt a Schrődert? Bankigazgató.</p>
            <p>- Nem, még nem volt szerencsém.</p>
            <p>- Majd lesz. Ezeket nem fogja kikerülni. Undok emberek. Főként csúnyák.</p>
            <p>- Hát bizony, a gyerekek kissé kőszáli kecskeszerűek.</p>
            <p>- Ez semmi. Látná az eredeti gyerekeket. De elfogadhatóbbra már nem tudom hamisítani
               őket. Fő, hogy az anya őméltósága meg van elégedve. Annyira meg van elégedve, hogy
               saját magát is lefesteti. Lovaglóruhában. Nevetséges. Kiskorában az apja, a munkácsi
               mészáros megverte, ha nem lovagolt. Jaj, de útálatos munka lesz.</p>
            <p>- De miért vállalja, grófné?</p>
            <p>- Hogy-hogy miért vállalom? Pénzért. Csak nem fogok ingyen dolgozni?</p>
            <p>Ez az okfejtés úgy meglepte Titit, hogy nem tudott felelni. A grófné tovább
               magyarázott.</p>
            <p>- Ez a sarok itt az én igazi otthonom. A férjem gyakran nem vacsorázik itthon, elmegy
               a Nemzeti Kaszinóba, vagy hivatalos férfivacsorája van. Olyankor én egy-két
               jóbarátomat hívom magamhoz, itt eszünk a sarokban, meggyujtjuk a nagy lámpát és
               beszélgetünk. Néha éjfélig is. Különösen télen kedves ez, mikor begyujtunk a
               kandallóba, a személyzetet elküldöm, az egész ház csendes. És odalent alszik a
               város. Nézzen le.</p>
            <p>Titi odament az ablakhoz és szeretett volna felkiáltani a meglepett gyönyörűségtől. A
               Duna felé eső, tágas ablakon át rátekintett alulról a pesti oldal. Az eddig tiszta
               napsütésű őszi délutánt belehelte valami tejszerű pára, a ködnek az a gyengéd
               sejtelme, amelyet a francia impresszionisták valaha úgy fedeztek fel, mint Kolumbus
               az új szárazföldet. A napfény boldog volt, hogy anyagot kap a kezébe, a híg levegőn
               át eddig nem volt miben megkapaszkodnia és csak átsiklott az ürességen, de most
               ráült erre a párára, azonnal fakó, légnemű arannyá változtatta és ebben megúsztatta
               az egész várost. Az Országház, a Bazilika, a Lánchíd elvesztették hétköznapi való
               voltukat, a szezám-szó varázsával átlebbentek a mesébe és homályos módon az arany
               Bizánc ismeretlen emlékét idézték. Távol pedig a kültelkek kék-szürke tengere átmenet
               nélkül beleolvadt az égbe, a szemlélő fejét önkéntelen emelésre indítva.</p>
            <p>- Ez gyönyörű, - rebegte a vendég.</p>
            <p>- Igen, ez nagyon szép, - mondta a grófné felületesen - most pedig megyünk vissza,
               lassanként most már jönnek a többiek is.</p>
            <p>Visszamentek a lazac-szín világába.</p>
            <p>- Ne oda üljön, hanem ide. Különben várjon csak, keljen fel és telepedjék abba a nagy
               karosszékbe... nem, nem, mégis üljön az eredeti helyére.</p>
            <p>Titi udvariasan engedelmeskedett. Leült, felkelt, leült, megint felkelt,
               visszaült.</p>
            <p>- Ott van a cigaretta. De, ha túlerősnek találja, szívhatja a magáét is, beleegyezem.
               Én ezt már nagyon megszoktam.</p>
            <p>Rágyujtottak. A grófné a nagy kereveten maga alá húzta a lábát. Ez a mozdulat egy
               pillanatra megvillantotta a két térdét.</p>
            <p>- Az előbb arról a Schrődernéről beszéltünk. Hát ezzel az asszonnyal kapcsolatban
               mindjárt figyelmeztetni akarom valamire. Ennek a dögnek társadalmi céljai vannak.
               Úgynevezett irodalmi szalont akar tartani. Jól van, csak tartson, ebben senki sem
               akadályozza meg. Csak üljön ott az ő Bubijával és csináljon szalont.</p>
            <p>- Kivel?</p>
            <p>- Maga ezt még nem tudja? Bubi úgy szerepel, mint a férj titkára. A valóságban ő az
               asszony szeretője. A két gyerek közül, akiket festek, a kisebbik tőle való. Bubi egy
               idő óta verseket ír, sőt színdarabot. A dög tehát irodalmi szalont tervez, pedig az
               irodalomhoz különben semmi köze nincs, a turflapon kívül soha semmit nem olvasott. De
               ha irodalmi szalont csinál, mit piszkálja az én festőimet? És miért teszi az
               összejöveteleit éppen csütörtök délutánra? Minden második csütörtökön, amikor mi itt
               összejövünk, beleintrikál az én vendégeimbe, csak azért, hogy engem bosszantson. Csak
               azért, hogy itt zavart okozzon. Előre figyelmeztetem magát, hogy Schrőderné csütörtök
               délutánjaira nem engedem elmenni. Vagy ide, vagy oda. Azzal kecsegteti az embereket,
               hogy ott befolyásos írókkal és kritikusokkal lehet megismerkedni. Volt egy pár
               emberem, aki beugrott neki. Jól van, egye meg őket. Menjenek csak oda, de ide többet
               ne jőjjenek. Mihelyt híre megy, hogy magát is meghívtam, rá fog ugrani magára, el
               lehet rá készülve. És akkor választania kell. Tehát?</p>
            <p>- Bocsánat, grófné, az illető hölgyet nem ismerem, a grófnét pedig nagy boldogságomra
               van szerencsém ismerni. Ezzel már választottam is. De ha fordítva volna, ha odajárnék
               és a grófné utólag meghívna, a választás akkor sem volna kétséges.</p>
            <p>Itt a Titi szíve elkezdett vadul lüktetni annak a gondolatnak vakmerőségétől, amely
               felötlött benne. Merje, ne merje? Mi történhetik, legfeljebb kidobják innen.</p>
            <p>- Hiszen, - folytatta egyenesen ránézve a grófnéra - azt hallom, hogy az a hölgy
               nagyon csúnya.</p>
            <p>A grófné nem ugrott fel háborogva a sértő bizalmasságtól. Inkább önelégülten
               mosolygott.</p>
            <p>- Igen, csúnya. Sőt ronda. Maga tehát ide fog járni. A Schrőderné meghívását, amely
               kétségkívül beérkezik, vagy elutasítja, vagy nem. Az a maga dolga. De minden második
               csütörtökön idejön. És nem fog korábban elmenni a többieknél, hogy még elszaladjon
               Schrődernéhoz. Az nincs. Ezt tehát elintéztük. Most beszéljünk másról. Mit szól ehhez
               a képhez? Én festettem az uramról. Akarom a véleményét hallani.</p>
            <p>- Nagyon nehéz véleményt mondani, mert én a kegyelmes urat még sohasem láttam. A
               képes folyóiratokból persze ismerem és azokhoz a képekhez erősen hasonlít, de az
               eredetiről nincs saját benyomásom.</p>
            <p>- Az mindegy. Mint képről, mégis csak tart valamit.</p>
            <p>Titi rendkívül kínosan érezte magát. Egész életében mindig éhes lévén szeretetre,
               sohasem szerette az emberek vonzalmát kockáztatni s ezért sohasem szeretett nyilt
               bírálatot gyakorolni. Kivált szemtől szembe. És kivált egy hölgyről. És kivált egy
               ilyen rendkívül előkelő hölgyről, aki nyájas volt hozzá és meghívással tisztelte
               meg.</p>
            <p>- Természetesen nagyon érdekes kép. Ha mindenáron okot keresek, hogy megjegyzést
               tegyek rá, akkor talán azt lehetne mondani, hogy vajjon nem lett volna-e
               szerencsésebb valamivel sötétebb háttér, hogy az egész alak, de főként a szakáll
               jobban előjőjjön belőle.</p>
            <p>- Nem, - mondta kurtán és keményen a grófné - éppen eléggé kijön. Ez így van jól. És
               mit tud még mondani?</p>
            <p>- Igazán zavarba jövök, - felelt ő most már megfélemlítve - ha kifogást keresek.
               Talán egy-két ecsetvonás még elférne a jobbkéznél, hogy ne tűnjék fel
               vázlatosnak...</p>
            <p>- Nem, ezt éppen ilyen vázlatosnak szántam. Ez így jó. És még mit talál rajta?</p>
            <p>- Hiába keresek akármit... ez nagyon érdekes kép... az egyéniségről sokat elárul, azt
               hiszem...</p>
            <p>- Na úgy-e, na úgy-e, - kapott rajta a főúri festőművésznő - ezt nagyon jól mondja.
               Hiszen az arcképfestés nem süllyedhet egyszerű fényképezéssé. Valamit mondani is kell
               azzal a festménnyel. És én éppen ezt akartam. Igazán örülök, hogy ezt észrevette. Én
               mindjárt láttam, hogy maga jól ért képekhez. Tudja, azt akartam én ebből kihozni,
               hogy ez az ember nem fél a felelősségtől. Mert, mint politikust jól ismerem,
               természetesen senki nem ismerheti úgy, mint én és ezt tartom a főjellemvonásának.
               Hogy nem fél a felelősségtől. Úgy találja, hogy az benne van?</p>
            <p>- Okvetlenül. Feltétlenül benne van. Hogy nem fél a felelősségtől, ez van benne.
               Nagyon érdekes.</p>
            <p>- Örülök, hogy ilyennek találja. Én a színeit is nagyon szeretem. Tudja, a férjemnek
               igen jellegzetes a szakálla. Ahhoz igyekeztem jó színt keresni a ruhában. És hosszú
               tanakodás után rájöttem erre a meggypirosra. Megjegyzem, a férjemnek ilyen
               díszmagyarja nincs is. Az ő díszmagyarja mindakettő fekete. Ezt fejből festettem. És
               a világosszürke háttér hozzá, ezt így együtt nagyon szeretem. Jőjjön, jőjjön,
               Belényi.</p>
            <p>Szeplős, tömzsi kis ember érkezett, holdvilág arcán aranykeretű, erős nagyítású
               pápaszem. Titi rögtön ráismert. De az nem ismert őrá. Pedig valaha gyakori
               összeköttetésben állottak: az Egyetemi Könyvtárban, ahol télidőn melegedni lehetett,
               ez a Belényi ült a pulpituson, ez adta ki a melegedni érkező diákságnak a könyveket.
               Azóta már művészettörténeti magántanárságig vitte.</p>
            <p>- Éppen erről a képemről beszélgetünk Baloggal. Neki a kép nagyon tetszik. Különösen
               azt dícsérte meg örömömre, hogy sikerült belevinnem az egyéniséget.</p>
            <p>- Okvetlenül, - buzgólkodott Titi - azt fejezi ki, hogy ez a koponya nem fél a
               felelősségtől.</p>
            <p>- Látja, látja, - diadalmaskodott a háziasszony - ő is ezt mondja. Mindenki, aki ért
               hozzá, ezt mondja. Hiszen maga is ezt dícsérte benne legjobban.</p>
            <p>- Úgy van, - bólogatott Belényi - ezt. És emellett a főúri tartást. Ez is kitűnően ki
               van hozva. Az arisztokrata. Aki nem is sejti, kit ábrázol, rögtön láthatja, hogy ez
               csak arisztokrata lehet. Szabad a kegyelmes úr hogyléte után érdeklődni?</p>
            <p>- Köszönöm, nagyon jól van.</p>
            <p>- Hálistennek, - lelkesedett Belényi - csak őrizze is meg a jó Isten az egészségét.
               Az országnak életbevágó szüksége van egy Rhédey Simonra. Kérem alkalomadtán átadni
               hódolatteljes üdvözletemet.</p>
            <p>- Köszönöm, Belényi, igyekszem átadni. Tudja, hogy milyen feledékeny vagyok. Ha nem
               felejtem el, külön figyelmeztetni fogom, hogy Belényi és nem Kelecsényi. Magukat
               mindig összetéveszti. Egyébként bámulatos feje van, de magukat már egy éve
               következetesen összekeveri. Nézze csak, Kelecsényi... no nézd, már én is
               összekeverem... nézze csak, Belényi, üljön át arra a másik székre, így jobban át
               tudom tekinteni magukat. Így ni, ez most jobb. Beszélt a Képzőművészettel?</p>
            <p>- Beszéltem, hogyne.</p>
            <p>- És? Mondja, mondja, ez nagyon érdekel.</p>
            <p>- A szerkesztő természetesen azt felelte, mikor átadtam neki a fényképeket, hogy a
               reprodukció így sokba kerül, köntörfalazott, kerülgette a dolgot. És hogy számtalan
               művész várakozik ugyanerre, tehát nem jó benyomást fog kelteni, ha a grófné ilyen
               sűrűn sorra kerül.</p>
            <p>- Miért ilyen sűrűn? Két hónappal ezelőtt hozták a legutóbbit. Nekem is jogom van
               hozzá és én is olyan festő vagyok, mint más. Érdekes.</p>
            <p>- Bocsánat, ezt nem én mondom, ezt a szerkesztő mondta. És példálódzott, hogy a
               grófnénak módjában volna megfizetni a reprodukciót...</p>
            <p>- Nahát, ez már igazán erős. Átengedem az ő vérszegény folyóiratának egy ritka
               érdekes képem közlési jogát teljesen ingyen és még ő kér pénzt? Ez igazán jellemző.
               Az a kép a török követet ábrázolja, tehát mindenkit érdekel. Köszönje meg, hogy ilyen
               érdekes közleményt kap. Én meg is ígértem már a követnek, hogy a képet hozni fogja a
               legelőkelőbb művészeti folyóirat. Most a legkellemetlenebb helyzetbe kerülök. És mi
               az, hogy módomban volna megfizetni? Én nem mint Rhédey grófné küldöm neki közlésre a
               képet, hanem mint festő. Érdekes. Szóval, mi a vége?</p>
            <p>- Két lehetőségben maradtunk. Az egyik az, hogy a török követ néhányszáz példányt
               megvehetne az új számból és szétküldhetné az ismerőseinek.</p>
            <p>- Az ki van zárva. A követ jól megfizette a képet, még jobban nem engedem
               megterhelni. Mi a másik?</p>
            <p>- A másik az, hogy a Képzőművészet Lapkiadó Részvénytársaságnak van valami kérvénye a
               miniszterelnökségen. Ha a grófné megeresztene egy telefont...</p>
            <p>- Miről van szó abban a kérvényben? Jogos az a kérés?</p>
            <p>- Feltétlenül jogos. Jól ismerem az ügyet, a legméltányosabb kérés a világon. A
               kultuszminisztérium véleményezése már ott van az akta mellett: az van benne, hogy a
               kérés közérdeket képvisel. A dolog már körülbelül el is van intézve. A
               miniszterelnökségen magam hallottam a referenstől, hogy ez tiszta ügy és semmi sem
               természetesebb, minthogy meglesz.</p>
            <p>- Akkor a megoldás roppant egyszerű. Mondja meg a szerkesztőnek, hogy a telefont
               megígértem és még holnap elintézem. Magának bizalmasan megmondom, hogy eszemágában
               sincs telefonálni. Ha az uram megtudná, nagy lármát csapna. Ez így nagyon jó lesz, az
               ő kérvényük elintéződik magától. Szóval, mikor jelenik meg a kép? Remélem, a
               következő számban.</p>
            <p>- Nem. Az már kész. Az utána következőben.</p>
            <p>- Jó, nem bánom. Addig még várok. Jőjjön, Geszterédy, jőjjön, keressen magának egy jó
               helyet.</p>
            <p>Titi nagy örömmel látta belépni Geszterédy Totót. Nemrégen beszélt vele, de Totó egy
               szóval sem dicsekedett, hogy ő is jár az előkelő házhoz.</p>
            <p>- Mi van magának a szemével?</p>
            <p>- Ostoba baleset történt velem, grófné. Ma reggel fürdés közben belekaptam a
               szemembe. Nem tudom megérteni, hogy miért nem kaptam inkább a számba, mikor ott jóval
               több hely van. Sőt, ugyanígy magába a kádba is belekaphattam volna, ott volt a
               legtöbb hely. Nem, én a szemembe kaptam. Már voltam szemorvosnál. Kértem, hogy
               amennyiben nem vakulok meg, azt közölje velem kíméletesen, mert a hirtelen öröm öl.
               Mi történt: kíméletesen közölte velem, hogy nem vakulok meg. Most ólomvízzel
               borogatom. Hogy van, grófné?</p>
            <p>- Az attól függ, hogy maga beszélt-e az ügyemben?</p>
            <p>- Akkor remekül érzi magát, grófné, mert személyesen jelentem meg az illetékes
               ügyosztályban, onnan nyomban le is telefonáltak a pénzügyigazgatósághoz. A baj az,
               hogy a grófné a férje nevén adózik. De a dolog rendben lesz.</p>
            <p>- Akárkinek a nevén adózom, embertelen dolog az én szegény kis keresetemért így
               lenyúzni a bőrömet. Különben köszönöm, hogy elintézte. Nem beszélt Sebesékkel? Jönnek
               ma ide, vagy nem jönnek? Ez mulatságos, itt vannak. Jőjjenek, jőjjenek, éppen
               kérdeztem hogy mi van magukkal.</p>
            <p>Két úr lépett be, egyik borotváltarcú, szélestokájú ember, akinek négyszögletes
               állkapcsa valami nyers, támadó tulajdonságot mutatott s vele egy kerub szépségű,
               túlságosan nőies fiatalember. Mint e beszélgetés során kitűnt, az előbbi Sebes Oszkár
               volt, szépirodalmi lapok művészeti bírálója, a fiatalember pedig Goll Elemér, nemrég
               feltűnt akvarellfestő. Titi gyanakodva vette őket szemügyre. Tüntető barátságuk,
               amellyel beléptek, nem látszott egészen egészségesnek. De a társaságban más nemigen
               figyelt erre. A társalgás most már megoszlott, rögtön a baráti pár után még hárman
               érkeztek s az újonnan jöttek nevét és minéműségét Titi már nem tudta fejben tartani.
               Mikor azonban megint jött valaki, meglepetve meredt rá.</p>
            <p>- Kelecsényi, te vagy az?</p>
            <p>A Kelecsényinek nevezett ember meghökkent és elpirult.</p>
            <p>- Balog. Bámulatos. Hogyan kerülsz te ide?</p>
            <p>- Nini, - szólt a háziasszony - maguk ismerik egymást?</p>
            <p>- Hogyne, - felelte vidáman és nyájasan Titi - évekig róttuk együtt az Andrássy-utat,
               mikor a rajztanárképzőbe jártunk. Sőt, már Kolozsvárt ismertük egymást.</p>
            <p>- Régi, kedves emlékek, - mondta zavartan Kelecsényi és látszott rajta, hogy valami
               okból szeretné erről az ismeretségről elterelni a közfigyelmet. Jó messze ült le és a
               grófnéval merült külön társalgásba. Titi és Totó most egymás mellett ültek.</p>
            <p>- Mondd, Totó, bizalmasan kérdek valamit. Mit tudsz erről a Kelecsényiről?</p>
            <p>- Ez, kérlek, egy nagy műkereskedés igazgatója. A grófnénak nagyon fontos. Jámbor,
               jóindulatú ember, csak egy gyengéje van, túlsokat emlegeti a származását. De az
               ilyen vidéki gentrynek ezt meg lehet bocsátani.</p>
            <p>- Vidéki gentrynek? Hiszen te is az vagy. Mit tudsz a származásáról?</p>
            <p>- Tudtommal huszártiszt volt az apja, aki elesett a világháborúban. Az anyja, aki
               afféle falusi nagyasszony, még él. Vagy te tudsz róla valamit?</p>
            <p>Titi egy pillanatig habozott. Aztán az irgalom győzött benne.</p>
            <p>- Ismertem gyerekkorunkban. Két osztállyal feljebb járt a kolozsvári kollégiumban.
               Aztán a rajztanárképzőben megint találkoztunk. Semmi különöset nem tudok róla. A
               szüleit nem ismerem.</p>
            <p>Pedig tudott róla valamit. Kelecsényi apja nem huszártiszt volt, hanem közlegény az
               ötvenegyeseknél. Polgári foglalkozására nézve lóügynök. És nem Kelecsényinek hívták,
               hanem Krausznak. Kelecsényi anyja pedig nem falusi nagyasszony volt, hanem Krausz
               néni és foglalkozására nézve bába. Krausz bácsi valóban meghalt már, nem ugyan hősi
               halállal a csatatéren, hanem kiképzés közben szerzett tüdőgyulladása vitte el.
               Itthagyott gyermeke már református hittant tanult a kollégiumban. Most ott ült a
               grófné mellett és a társadalmi nyájasság társalgó mosolya merev lárvaként ült sápadt
               arcán. Mindenhova pillantgatott beszélgetés közben, csak egy irányban nem: amerre a
               hajdani iskolatársat tudta. Később azonban, mikor a grófné végzett vele és máshoz
               fordult, tanácstalan és izgatott lézengés után összeszedte magát és odajött.
               Megérintette a Titi vállát.</p>
            <p>- Kérlek csak. Szeretnék valamit mondani.</p>
            <p>Elmentek a nagy szoba sarkába. Kelecsényinek vonaglott a szája. Remegő hangon
               mondta:</p>
            <p>- Nézd, itt engem nem ismer senki... azaz mindenki ismer... de bizonyos okból...
               tudniillik kényes erről beszélnem...</p>
            <p>Titi részvéttel megfogta a karját.</p>
            <p>- Nézd, Miklós. Sokat nyomorogtunk együtt és ez bizonyos szövetséget jelent. Ne félj
               semmit, én téged nem bántalak. Állapodjunk meg abban, hogy a családodat soha nem
               ismertem.</p>
            <p>Egymásra néztek. Kelecsényinek nedves volt a szeme. Kezet nyujtott.</p>
            <p>- Titi, te már akkor is... te mindig az a derék... bocsáss meg, nem tudok
               beszélni...</p>
            <p>Közel voltak az ajtóhoz. Kelecsényi sarkonfordult, észrevétlenül kilépett és eltűnt.
               A vendégek nem figyeltek rá, a teával voltak elfoglalva, amelyet most szolgáltak
               fel. Kisebb társaságok alakultak, volt egy nagyobb teaasztal is. Titi és Totó kicsiny
               asztalkánál foglaltak helyet ketten. Még egy hely maradt mellettük. Ezt Belényi nézte
               ki magának. Éppen le akart ülni hozzájuk, mikor a grófné odalépett.</p>
            <p>- Ide én ülök, Belényi. Maga üljön oda a nagyobb asztalhoz. Sebes mellett üres hely
               van.</p>
            <p>Belényi kelletlenül makogott valamit, de engedelmesen amoda ült. A grófnő Titihez
               fordult.</p>
            <p>- Hát látja, ez az én csütörtöki társaságom. Csupa képzőművészeti ember. Ilyenkor a
               magam világában érzem magam. Nem találja érdekesnek?</p>
            <p>- Roppant érdekesnek találom. Nem is tudom, hogyan köszönjem meg kedvességét a
               meghívásért.</p>
            <p>- Úgy, hogy ideadja azt a citromot. Néha többen vagyunk, néha kevesebben, de mindig
               érdekes. Nem látom Mester Frédit. Pedig úgy volt, hogy jön. Egy kicsit már el van
               bizakodva. Mi van a holnapi színházzal, Geszterédy Totó? Nini, milyen mulatságos,
               maguk így együtt, Titi és Totó. Olyanok, mint valami ikrek.</p>
            <p>- Vagy egy amerikai bohózat címe, - nevetett Titi.</p>
            <p>- Vagy két bohóc a cirkuszban, - nevetett Totó.</p>
            <p>- Ezentúl csak így fogom hívni magukat: Titi és Totó. Szóval, rendben van a
               színház?</p>
            <p>- Roppant sajnálom, grófné, lehetetlen, a miniszterem nővére hívott meg vacsorára és
               a miniszter is ott lesz. Nagyon restellem, de hát szegény állami rabszolga vagyok.
               Grófné engedelmével eltesszük a megbeszélést máskorra.</p>
            <p>- Az ördög vigye el magát, most elrontotta a holnapi estémet. Szabad lettem volna, az
               uram vadászik. Na, itt van Mester Frédi, mégis eljött.</p>
            <p>Mester Frédi lépett az asztalhoz. A grófnénak kezet csókolt és úgy nézett körül, mint
               aki széket keres, hogy odahúzza. Ekkor esett pillantása az ott ülő két úrra. Mikor
               Titit megpillantotta, abbahagyta a mozdulatot.</p>
            <p>- Üljön le nálunk, - mondta ugyanekkor a grófné.</p>
            <p>- Köszönöm, úgyis elég szűken vannak. Majd amott keresek helyet magamnak pár percre.
               Úgyis azonnal mennem kell. De Balog Tivadar barátunk számára van egy
               megjegyzésem...</p>
            <p>- Nem Tivadar, - szólt Totó - hanem Tihamér.</p>
            <p>- Bocsánat, a leghíresebb neveket is össze lehet téveszteni. Megjegyzésem csak annyi,
               hogy vastag tapintatlanságnak tartom, ha valaki az ízetlen tréfálkozásait még
               ujságban is közölteti.</p>
            <p>Titi hátrahőkölt. A hangra nem volt elkészülve. Nem találta a választ. De a grófné
               villámgyorsan válaszolt:</p>
            <p>- Kérem, Mester, ezért rendreutasítom. Ez a hang nem az én házamba való.</p>
            <p>Most már a Titi szava is megjött.</p>
            <p>- Köszönöm, grófné. Így beszél egy igazi háziasszony. Le a kalappal. Le az összes
               kalapokkal.</p>
            <p>Totó vidáman elnevette magát. De Mester Frédi nem. Arca eltorzult a haragtól.</p>
            <p>- Te! Én téged... én neked...</p>
            <p>Ezt már hangosabban mondta. A közelben állók odafigyeltek. A grófné felállott. Titi
               ülve maradt.</p>
            <p>- Vagy nincs itt a kalapod? - folytatta nyájasan - ha akarod, elhozom a kultuszból a
               panamádat.</p>
            <p>És nézett Mesterre, félrehajtott fejjel, édesdeden. Mester még fehérebbre sápadt. Nem
               tudott mit felelni. Most már többen figyeltek. Csend lett.</p>
            <p>- Mi ez? - szólt a grófné - ezt nem értem.</p>
            <p>- Mert a grófné nem tudja, hogy volt neki a kultuszban egy híres panamája.</p>
            <p>Totó el akarta venni a helyzet élét. Könnyed és vidám hangon szólalt meg:</p>
            <p>- Brávó. Ez jó volt, Frédi, tust kaptál, jó vívó ezt belátja, nyugodjál bele.</p>
            <p>De a kísérlet nem sikerült. Mester sem ment bele a kedélyes hangba, a grófné sem.</p>
            <p>- És mi az, hogy azonnal mennie kell? Hova megy?</p>
            <p>- Megígértem Schrőder bárónénak, hogy oda is elnézek.</p>
            <p>- Úgy. Akkor Titinek van igaza. Máris veheti a kalapját.</p>
            <p>Mester Frédi farkasszemet nézett a grófnéval. Mély csend volt a szobában. Most már
               mindenki állt. Titi volt az egyetlen, aki ült. Mester várt három másodpercig, akkor
               szertartásosan meghajolt és egyenes tartással kiment. Még az ajtóban volt, mikor Titi
               elkiáltotta magát:</p>
            <p>- Uraim, az ütést folytatjuk.</p>
            <p>Ezt felszabadult nevetés fogadta. Hárman is szóltak Titihez. De a grófné nem vett
               részt a nevetésben.</p>
            <p>- Nézzék, mind üljenek vissza, ne csináljanak nekem feltűnést a személyzet előtt.</p>
            <p>Kiki elfoglalta előbbeni helyét.</p>
            <p>- Ez a Mester megérett a büntetésre. Majd én elintézem a dolgát. Hol van Kelecsényi?
               Már elment? Nem baj, holnap felhívom telefonon. Nézze, Sebes, jöjjön csak egy kicsit
               oda a sarokba.</p>
            <p>A grófné és a vaddisznófejű műbíráló elvonultak külön. Egyébként kiki maradt a
               helyén. A grófné vasfegyelme úgy uralkodott a társaság felett, mint a katonai
               parancs.</p>
            <p>- Kérlek, Totó, ha ez a Mester engem netalán provokálna, remélem, számíthatok
               rád.</p>
            <p>- Természetes, hogy számíthatsz rám. De nem fog provokálni. Ismerem a szokását. Engem
               sem provokált.</p>
            <p>- Miért? Történt valami köztetek?</p>
            <p>- Igen, volt valami csekély félreértés. Átlátszó célzásokat tett egy hölgyre. Hogy
               alaptalanul, az már nem is fontos. Mindenesetre pofonvágtam.</p>
            <p>- Te? Ezt a Mestert?</p>
            <p>- Bárhogy restellem, így történt. Utálom az ilyen hangos és rikító dolgokat, de
               kénytelen voltam vele. Én is vártam, hogy provokál. Előre megkértem két barátomat a
               kaszinóban. De segédek helyett ő maga jött el a minisztériumba. Nagy jelenetet
               csapott, keserves szemrehányásokat tett, elmagyarázta, hogy ő mindig mennyire
               szeretett engem, kifejtette, hogy én az ő célzásait tökéletesen félremagyaráztam,
               végül sírva fakadt.</p>
            <p>- És hogy intéztétek el a dolgot mégis?</p>
            <p>- Levelet kért tőlem és ő ellenlevelet igért. Én levélben bocsánatot kértem tőle a
               pofonért. Ő köteles lett volna a hölgytől bocsánatot kérni. De a levelet máig sem
               küldte el. Az egészből annyi maradt, hogy azóta nem adok neki kezet. Ez olyan
               hallgatólagos megállapodás köztünk. Első alkalommal észrevette, hogy nem veszem észre
               a felém nyujtott kezet. Azóta nem próbálkozik. Nem vetted észre, hogy nem fogunk
               kezet?</p>
            <p>- Nem figyeltem meg. De mondd, ha ez ilyen hitvány fráter, hogyan tarthatja magát a
               társaságban?</p>
            <p>- A magyarázat nagyon egyszerű, félnek a nyelvétől. Mert emberszólásban ördögi módon
               elmés néha, azt meg kell adni. Volt itt egy elvált asszony, Haarmann Lili nevű, aki
               két udvarlót tartott egyszerre. Arra megharagudott és elnevezte Hárman Lilinek.
               Rajta ragadt, az egész város nevetett rajta. Azóta a nő férjhez ment és kitünő
               házaséletet él, de ezt az elnevezést nem fogja kiheverni soha, a társaságból ki is
               cseppent. Vagy például megharagudott Horváth Lőrincnére, aki nagyszerűen élt az
               urával. Járt a házhoz, feltétlen tisztességes alapon a férj egy ezredtársa,
               garázs-vállalkozó, ő elnevezte a karcsúságáról nevezetes asszonyt garázsderekú
               Gizinek. A pletykát az egész város felkapta, Horváthék már el is váltak. Kürthyről, a
               szobrászról, kitalálta azt a csúfnevet, hogy Perfidiász. Nincs derekabb, önzetlenebb,
               egyenesebb ember, mint Kürthy. Most mindenki gyanakodva néz rá, mert perfidnek
               tartják. Ezt egész pályáján keresztül nyögni fogja. Miért? Mert a Mester szobrát nem
               volt hajlandó megmintázni. Kovács szobrász sem volt hajlandó megmintázni. Azt
               elnevezte Praktikelesznek. Azóta strébernek nézik. Tudnék még száz ilyen példát
               felsorolni. Az eredményt magad hallottad Stein bárótól. Mester a legmulatságosabb
               ember Pesten. És ebben nem az a borzasztó, hogy Mester mérges nyállal dolgozik, mint
               a kobrakígyó, hanem az, hogy ez a pesti közélet gyönyörködik a harapásaiban. Te még
               nem ismered Budapestet, én már ismerem. Elbűvölő város, de szíve nincs. A humora
               remek, de véres. Történhetik bármi a világon, ha a rádió hírül adta, egy negyedórán
               belül már «viccet» hallasz róla, amely kitűnő és gonosz. Ebből él Mester. De most,
               azt hiszem, elszámította magát és meg fogja ütni a bokáját. Mert a grófnéban emberére
               talál. Ha üzletről van szó, a mi grófnénk nem ismeri a tréfát. Mester hajtotta fel
               neki az arcképrendeléseket, megkapta a jutalékot és mind a ketten jól kerestek. Ő azt
               hiszi, hogy a grófné őt nem nélkülözheti, tehát viselkedhetik olyan hányaveti módon,
               ahogy akar. Te nagyon fájsz neki, mint új fiú, mert aki ide kerül, azt ő elvi
               ellenségének tekinti. De azt hiszem, most knock-outot kapott. Arra el lehetsz
               készülve, hogy valami agyafúrt aljasságot fog kieszelni rólad. Ezt fogja csinálni és
               nem provokál.</p>
            <p>- Mit találhat ki rólam? Nekem semmiféle vaj nincs a fejemen.</p>
            <p>- Bízd csak azt rá.</p>
            <p>A grófné végzett Sebessel. Visszaült hozzájuk.</p>
            <p>- Miről beszélgetnek?</p>
            <p>- Most készítettem elő Titit, grófné, hogy Mester barátunk valami válogatott
               gyalázatosságot fog terjeszteni róla.</p>
            <p>- Az lehet. Remélem, Balog, áll elébe. Én a magam részéről nem maradok adósa. Most
               beszéltem meg Sebessel valamit. Mester vérkönnyeket fog sírni. De ezt hagyjuk. Elég
               borzasztó az egész. Olyan jól beszélgettünk volna, most elrontotta az egész
               hangulatot. Szeretném, ha mindenki elfelejtené az esetet. Én a magam részéről nem
               felejtem el, azt fogadom. Mit hallottak erről a Clark Gable-filmről?</p>
            <p>- Nekem nagyon dicsérték, - mondta Totó.</p>
            <p>- Azért kérdezem, mert a holnapi színházam elmarad, inkább megnézném ezt a filmet. De
               kit hajszoljak most fel hirtelenében, aki elvisz?</p>
            <p>Titi sajgó vágyat érzett magában, hogy elmehessen ezzel a szép asszonnyal moziba. De
               ez olyan gyermeteg és földöntúli reménynek tűnt fel előtte, mint a kisfiúé, aki a
               holdat kéri apjától ajándékba. Hallgatott. Totó azonban könnyedén odavetette:</p>
            <p>- Az én Titi barátomnak nincs nagyobb vágya, mint hogy a grófnét elvihesse
               moziba.</p>
            <p>- Igaz ez, Balog? - csillant fel a grófné - maga ráér holnap este?</p>
            <p>- A grófnénak mindig ráérek, - hebegte Titi megdicsőülve.</p>
            <p>- Ez kitűnő. Akkor el fog vinni moziba. Most mindjárt megbeszéljük a részleteket. Hol
               itt egy esti lap? Nézze csak, Goll Elemér, ott van maga mögött a széken egy esti lap,
               adja csak ide.</p>
            <p>A szép fiú odahozta az ujságot. A grófné átvette, nem köszönte meg és lapozni kezdett
               benne.</p>
            <p>- Lássuk csak. Herakles-mozgó. «Árkon-bokron át.» Háromnegyed nyolc. Maga hol lesz
               fél nyolckor, Balog?</p>
            <p>- Ahol parancsolja.</p>
            <p>- Nem, nem, magához alkalmazkodom. Mondja meg, hol lesz, odamegyek magáért a
               kocsimmal. Elviszem a moziba. Utána együtt ehetünk valahol, aztán haza is fuvarozom.
               Jegyekről már délelőtt gondoskodjék, mert hallom, hogy nagyon jól megy.</p>
            <p>- Elintézem, grófné, fél nyolckor otthon leszek a Gellértben. Nem is tudom, hogyan
               köszönjem meg a kitüntetést...</p>
            <p>- Ne nekem köszönje, hanem a barátjának, aki cserben hagyott a színházzal. Igy került
               maga a krédóba.</p>
            <p>Totó udvariasan, de méltatlankodva felhorkant.</p>
            <p>- De grófné, a miniszteremmel kell vacsoráznom! Ne legyen igazságtalan. A miniszterem
               olyan kedves és jó hozzám, külön kikötötte, hogy engem hívjanak meg. Onnan lehetetlen
               elmaradnom, ezt nem látja be? Hiszen rögtön megmondtam ezt, mikor a grófné felvetette
               a színházat.</p>
            <p>- Maga azt mondta, hogy ha netalán szabad lesz, elvisz színházba.</p>
            <p>- Bocsánat, én azt mondtam, hogy lehetetlen kimennem. Ha netalán elmaradna a vacsora,
               akkor felszabadulnék, máskülönben lehetetlen. Ezt úgy mondtam, mint
               képtelenséget.</p>
            <p>- Kérem, kérem, - felelt a grófné hűvösen mentegetőzve - ha nem ér rá, akkor nem ér
               rá. Majd elmegyek Baloggal moziba. Miről vitáznak ezek olyan szenvedélyesen? Üljünk
               oda a nagy körhöz.</p>
            <p>Felállt és rendelkezett. Ujjal mutogatta azoknak a nagy asztalnál, akik nyomban
               elhallgattak, hogy ki hová húzódjék, ki hogyan cseréljen helyet és hová kell még új
               széket állítani. Mindenki nyomban és udvariasan engedelmeskedett. Mikor mindenki
               leült, a grófné jelt adott az indulásra.</p>
            <p>- Hát most halljuk a vitát, hogy mi is hozzászólhassunk.</p>
            <p>A vitát egy nagyhajú fiatal festő ismertette. Éveges Mózesnek hívták és tájszólását,
               amely a rakottkáposzta ízéhez hasonlított, még nem vetkezte le.</p>
            <p>- Ük, hogy Greco nem tudott rajzolni. Én, hogy abiza tudott.</p>
            <p>A grófné még nem is szólhatott, a szépséges Goll már kapott a mondat végén.</p>
            <p>- Ó, istenem, rajztudás, - sóhajtotta ábrándosan - úgy mondják, mint egy tantárgyat.
               Ha az embert megleheli a végtelen, akkor fest, fest és fest, kidobja vergődésében a
               maga divinációját, mint a Pythia, mikor kénköves gőzihletét magába lehelte. Ebben a
               szent őrületben a pedánsok a vállunkra kopogtatnak, hogy ébredjünk fel és adjunk
               számot a rajztudásról. Mintha bírósági idézést kézbesítenének a révületben. De mi,
               vajákosok, nem ébredünk fel. Mi festünk tovább, mint a megszállottak és mikor készen
               van a remek, félholtan rogyunk össze, mint a holdkóros, akit felébresztettek. Nem
               vagyunk többé fontosak. A remekmű a fontos. Senki ne kérjen tőlünk számon semmit. Ott
               a remekmű, azzal számoljanak.</p>
            <p>És ábrándozva félrehajtva antinooszi szőke fejét, bizalmasan Sebesre nézett
               elismerésért. Ez csak a szemével intett teljes helyeslést. De a székely nem hagyta
               magát.</p>
            <p>- Ejsze, azt ugatom én es. Itt a remekmű, számoltatom. Osztán jól tud rajzolni. Még
               vitáznak velem. Hallj te rá!</p>
            <p>Belényi felnyujtotta kezét. Szót kért.</p>
            <p>- Én előbb szeretném szabatosan meghatározni, mi a rajzolás. Rajztudásnak talán azt a
               képességet nevezzük, amellyel valaki a jelenségek minden részletének a térben való
               elhelyezettségét saját művészi célja érdekében közölni tudja. Ebből kiindulva...</p>
            <p>Sebes hevesen közbevágott.</p>
            <p>- Ezen már túl vagyunk. Éppen az ő saját művészi célja sántít. Mert ha kiindulok a
               perspektíva legelemibb szabályaiból...</p>
            <p>- De ne onnan indulj ki, - kiáltott Belényi - ezen még nem vagyunk túl.</p>
            <p>Négyen beszéltek egyszerre. A grófné egy intéssel elhallgattatta őket. És mint a
               felszólító tanár, csak nevet mondott.</p>
            <p>- Geszterédy.</p>
            <p>- A művészettörténet mai álláspontja az, - felelte Totó - hogy Greco szervi
               elváltozásban szenvedett. A szemtengelye ferdén működött. Tehát nem úgy látott, mint
               az egészséges ember. Hiába tudta tehát kitűnően lerajzolni, amit látott. Ez nem
               lehetett helyes, mert helytelenül látott. Szerintem rosszul látott és jól
               rajzolt.</p>
            <p>A grófné Titi felé intett a fejével.</p>
            <p>- Balog.</p>
            <p>- Ismerem ezt az álláspontot. Nem hiszek benne. A barokk szobrászok sohasem láttak
               olyan kicsavart tartású nyakat, jól is tudták a látottat visszaadni, mégis félreáll a
               szentek nyaka. Az egyiptomiak is jól tudtak rajzolni, mégis olyan «en face» mellkast
               és vállat rajzoltak a teljesen oldalnézetű arcél alá, amilyet egészséges szem nem
               láthat, mert bonctani képtelenség. Ami Greco látását illeti, meg kell nézni
               figyelmesen az Orgaz gróf temetését. A kép felső fele a mennyország, ott van a
               Megváltó, a Szűz, a Szentek, szóval a földöntúli lények. Valóban mindnek el van
               rajzolva az arctengelye. Beteg volt a szeme, mondja egy művészettörténeti álláspont.
               De mi van a kép alsó felében? A páncélos holttestet a papok sírba teszik, köröskörül
               állanak a családtagok és gyászoló ismerősök, szám szerint huszonkilencen. A kisfiút
               is beleszámítva. Ennek a huszonkilenc arcnak a rajza szintén stilizált, de az
               arctengelye egynek sem ferde. Viszont remek rajz egytől-egyig valamennyi. Ezzel
               szemben veszem másik képét, a Szentlélek kitöltetését. Ott áll az átszellemült
               embercsoport, a fejek felett a lángnyelvekkel. Egyetlenegynek sincs normális arca.
               Greco a földöntúliságot, a révületet, az istenit akarta kifejezni azzal a bizonyos
               elrajzolással. Hogy ez művészileg igazolható-e, az más kérdés. De, hogy rajzolni
               nagyszerűen tudott, arra megesküszöm.</p>
            <p>Éveges Mózes nagyot rikkantott örömében.</p>
            <p>- Egyem az eszedet, tesvér, te csak kétféle lehetsz: vagy erdélyi, vagy Erdélybül
               való.</p>
            <p>- Kolozsvári, - szólt oda Titi vidáman.</p>
            <p>De a barátkozást a grófné félbeszakította.</p>
            <p>- Csend legyen. Most eldöntöm a vitát. Földöntúli, vagy nem földöntúli: olyan ferde
               arcok nincsenek. Az képtelenség. Az igazság tehát az, hogy Greco, mikor földöntúlit
               rajzolt, nem tudott rajzolni, mikor normálisat rajzolt, akkor tudott rajzolni.
               Pont.</p>
            <p>Mindenki némán vette tudomásul a döntést. Csak Titi nem tudott hallgatni.</p>
            <p>- De bocsánatot kérek, grófné, azt nem állíthatjuk, hogy valaki hol tud rajzolni, hol
               nem. Tud, vagy nem tud. Ha tud, akkor mindig tud. Ha nem tud, akkor sohasem tud.</p>
            <p>- Ez nagy tévedés, Balog. Nem látott még jónevű művészek egy-egy képén rajzolási
               hibát? Mikor azt csinálták, nem tudtak rajzolni. Különben tudtak. Amit én mondtam, az
               logikus. Amit maga mondott, az nem logikus.</p>
            <p>- Dehogynem, grófné. Ha Greco képtelen arctengelyt rajzolt, azt szándékosan tette és
               nem a rajztudás hiányából.</p>
            <p>- Nincs igaza. Aki képtelenséget rajzol, az rosszul rajzol. Aki rosszul rajzol, az
               nem tud rajzolni. Ez világos. Le van cáfolva, menjünk tovább.</p>
            <p>- De...</p>
            <p>Csak az első szót mondta készülő ellentmondásából. De Totó megérintette az asztal
               alatt. Ennélfogva nem küzdött tovább. Visszanyelte. Aztán új tárgy kezdődött, valaki
               felemlítette, hogy Teller műkereskedő helyiségét felmondták. Boltbérekről beszéltek,
               majd házbérekről, a beszélgetés érdektelenné vált, csak a grófné vett benne olyan
               élénk részt, mintha a világ legizgalmasabb kérdését tárgyalta volna. A társalgást
               zsarnoki módon intézte. Ha érv jutott eszébe, rögtön belevágott a más mondatának
               kellős közepébe. Az ellentmondásokat könyörtelen erőszakkal leteperte. Sohasem
               vitázott, mindig csak megállapított. Aztán a háború eshetőségeiről is beszéltek.
               Emlegették, hogy Chamberlain elutazott Berchtesgadenbe és onnan telefonon felhívta
               Mussolinit is, Daladiert is. Minden attól függ, hogy a németek mit akarnak. Mindenki
               megegyezett abban, hogy a magyarok számára döntő idő következik.</p>
            <p>- Bemegyünk Kolozsvárra, - szólt oda Titi Évegesnek.</p>
            <p>- Mük maradunk legutólra, - felelt az legyintve.</p>
            <p>Nyolc órára járt, a társaság felemelkedett. A vendégek sorra járultak búcsúzni a
               háziasszonyhoz. Ő mindenkinek lelkére kötötte, hogy mához két hétre meg ne
               feledkezzék az összejövetelről. Amellett nem volt egyetlen vendége sem, akivel
               egy-két gyors mondatra való külön összefoglalása ne lett volna valamely, csak
               kettőjüket érdeklő ügyről. Totóval pár szót váltott arról, hogy mikor pótolják az
               elmaradó színházi estét. Titivel megismételtette a leckét: fél nyolckor várjon a
               Gellértben, jegyekről gondoskodjék. Aztán a búcsúzó kézcsók következett. A grófné
               sarkon fordult és eltűnt egy mellékajtón a szobából, amelyből az utolsó vendégek
               egymást tessékelve még el sem mentek egészen.</p>
            <p>Titi karonfogta Totót és valamit kutatott a kimenők között.</p>
            <p>- Ezt a székelyt keresem. Elment már?</p>
            <p>- Az mindig elsőnek szalad el. Mit akarsz tőle?</p>
            <p>- Egy jó szót szerettem volna neki szólni. Milyen festő ez, nem tudod?</p>
            <p>- Nem. Képét még soha nem láttam. De rendkívül eszes. Miféle furcsa név az, hogy
               Éveges?</p>
            <p>- Az székelyül Üveges. Az üveget ívegnek is mondják, aztán évegnek is.</p>
            <p>Már maguk mögött hagyták az óriás kapust és az óriás kaput, a csendes budai utcán
               mendegéltek. Elhatározták, hogy lesétálnak gyalog a Várból. Totó nagy híve volt a
               gyaloglásnak.</p>
            <p>- Hát mit szólsz ehhez az intézményhez, Titi? Hogyan érezted magad?</p>
            <p>- Roppant érdekes volt. Megmondom neked nyíltan, nekem nagy öröm volt, hogy meghívtak
               ehhez a házhoz. Nem olyan régen még nem is álmodtam arról, hogy ebben a házban én
               vendég lehetek. Ha volnának szüleim, most megírnám nekik rögtön az egészet
               részletesen. Persze ügyetlenül, hiszen nem ismerem még az összefüggéseket.</p>
            <p>- Azokkal én szívesen szolgálok neked. Tudni szeretnéd, hogy ki miért van itt. Hogy
               Mester barátunk, aki olyan csúnyán távozott, miért volt eddig itt, azt tudod. A
               grófné majd valaki mást fog keresni helyette, sőt talán már nem is kell neki senki;
               eléggé be van vezetve. Belényinek nagyon jó összeköttetései vannak minden hivatalos
               képzőművészeti szervhez, Műcsarnokhoz, folyóiratokhoz, ilyesmihez. Az a Kelecsényi,
               akit már ismersz, a műkereskedők egyesületének elnöke. Sebes elég fontos esztéta,
               cikkeket ír, hangulatot tud csinálni, egy-egy kiállítási terem egy szavától függ.
               Vakon megteszi, amit a grófné kíván tőle, mert csak a grófné hajlandó őt együtt
               meghívni ezzel a Goll Elemérrel. Ő megengedheti magának, az ő háza döntő tekintély,
               annak ez a párocska nem árt. Volt ott egy Rátóthy nevű fiatalember, aki korábban
               elment, az vezérképviselője egy német festékgyárnak és szívesen kezére jár a
               grófnénak, ha festékről, ecsetről, vászonról, palettáról, terpentinről van szó.
               Mindenkinek van valami oka.</p>
            <p>- De hol vannak a festők? Én azt hittem, hogy csupa Iványi-Grünwald meg Aba-Novák
               lesz itt.</p>
            <p>- Azokat a grófné nem szereti. Irtózik a nők társaságától, azzal pedig nem sérthet
               meg házas embereket, hogy az asszonyokat nem hívja. Barátnője egyáltalában nincs.
               Csak férfiakkal tud érintkezni.</p>
            <p>- Semmiféle asszony nem jár hozzá?</p>
            <p>- Dehogy nem. Az első szereposztásban. Ez a második szereposztás, amiben mi
               fellépünk. Az első, az az ő saját világa. Arisztokraták, rokonok. Az még megesik,
               hogy egy-egy gróf kíváncsiságból benéz egy ilyen csütörtök délutánra, de az sohasem
               történhetik, hogy a csütörtökiek közül valaki meg legyen híva amazokkal.</p>
            <p>- Te sem?</p>
            <p>- Az én esetem más. Én nem a grófné miatt járok a házhoz, hanem a gróf miatt. Ez az
               összeköttetés onnan datálódik, hogy apám a Rhédey gróf megyéjében volt főispán.
               Nagyon szerették egymást. Apám Rhédey grófot mindig az ország egyik legnagyobb
               szellemének tartotta. Ezt az odaadó ragaszkodást én is örököltem tőle. Évente
               kétszer-háromszor a palotában vacsorázom, mikor nagyobb társaságot hívnak. Ilyenkor
               Rhédey beszélget velem egy-egy negyedórát, ami nekem hónapokra mély benyomásom marad.
               Rhédey rendkívüli ember. Bölcs és komor, szinte tragikusnak merném mondani.
               Mosolyogni még nem láttam soha. Azonkívül ez a leggőgösebb ember, akit ismerek. Néha
               sértően gőgös. Hozzám nem, mert engem apám emléke miatt külön kitüntet, amiért igen
               hálás vagyok neki. De másokkal szemben néha érthetetlenül kegyetlen. Pedig nagy
               jóság is lakik benne. De megközelíthetetlen. Nem mai ember, a tizenhetedik századból
               való. Feleségének fogalma sincs róla, hogy ki a férje. Bocsáss meg, hogy így
               áradozom, de ez nekem gyengém. Ha Rhédeyről van szó, elvesztem a tárgyilagosságomat.
               Térjünk vissza a csütörtökre. Ott volt ez a te erdélyi földid, ez a székely festő.
               Tudod, hogy ez hogyan került ide? A székely főiskolások egyesülete meg akarja
               festetni a miniszterelnök arcképét. Ott pedig ez az Éveges művészeti dolgokban sokat
               tehet.</p>
            <p>- Ezt nem értem. Rhédey grófnak egy szavába kerülhet a miniszterelnöknél, hogy kivel
               festesse magát.</p>
            <p>- Bizonyára. De ezt a szót nem mondja ki. Dúsgazdag ember, nem vállal sehol
               közgazdasági elnökséget, semmiféle üzlete nincs, soha senkinek ajánló levelet nem ad.
               Mondom, hogy nem mai ember. A felesége festegetését megbocsátó jóindulattal nézi. Még
               tetszik is neki, hogy az asszony pénzt keres. Legyen neki még több. Mert az egyenesen
               szédítő összeg, amit háztartásra és ruhára ad az asszonynak. Egyszerűen
               fejedelmi.</p>
            <p>- Akkor miért szervez a grófné valóságos üzleti vezérkart magának?</p>
            <p>- Mert megvan az a gyengéje, hogy imádja a pénzt. Értsd meg, nem azt szereti, amit a
               pénzért venni lehet. Magát a pénzt. Tapasztalni fogod, hogy betegesen fukar. Néha már
               úgy érzem, hogy ez nem a nők rendes takarékossága, hanem orvosi eset. Tíz fillérért
               akkora elmemunkát végez, amellyel egy nagy bankot el lehet kormányozni. Jó is, hogy
               erről beszélünk, mert most fontos használati utasításokat kapsz tőlem. Vigyáznod kell
               például arra, hogy színházban, vagy moziban a grófné nem fizet. Velem azért akart
               holnap színházba menni, mert a Kaszinóban könnyen vehetek két jegyet.</p>
            <p>- De hiszen az ő körében akárki vehet két jegyet, az semmi.</p>
            <p>- Nagyon tévedsz. A mágnásoknak ma nagyon rosszul megy, sokan elvesztették a
               vagyonukat, az ő legközelebbi rokonai vékony kis állásokban harcolnak az életért.
               Mindenki nagyon meggondolja azt a két jegyet. Tudod, mit jelent az a két jegy
               ruhatárral, színházutáni vacsorával? Ötven pengőt. Gondolod, hogy azt olyan egyszerű
               kiadni annak a grófnak, akinek négyszázpengős bankállása van? Mi az ellenérték? Hogy
               nem kell taxit fizetni. Magunkfajta embernek nagy dicsőség, hogy a híres, szépséges
               Rhédeynével ül a színházban, de egy mágnás számára ennek semmi külön varázsa nincsen.
               Neked bizonyára öröm és te azt az ötven pengőt igen könnyen odavágod. Ezért léptem
               közbe ma délután.</p>
            <p>- És nagyon leköteleztél. Nézd, Totó, én úgynevezett naiv ember vagyok, azonfelül
               hozzád még külön baráti bizalmat is érzek. Nyugodtan elmondom, milyen érzéseket kelt
               bennem ez a dolog. Néhány héttel ezelőtt még szegény kis tanár voltam vidéken. Holnap
               pedig elviszem moziba Rhédey grófnőt. Azt mondod erre, hogy sznobság? Igen, az. De
               sokféle sznobság van a világon. Elmondom neked, hogy az enyémnek mi az alapja. Ma
               délután, mikor a palota erkélyéről lenéztem a városra és mellettem állott a grófné, a
               tekintetemmel a Ligetet kutattam. Mert most úgy tíz éve, egy ilyen szeptemberi
               délután ott mászkáltam a ligetben, aznap még nem ettem, s ha a palotákra néztem, azt
               gondoltam, hogy nagyon fáradt vagyok már, meg kellene ölnöm magam. Kicsibe múlt, hogy
               meg nem tettem. Az erkélyről azt a hajdani fiatalembert kerestem ott a ligetben. És
               kimondtam magamban, hogy nekem most jogom van ott állni a palota erkélyén Rhédey
               grófné mellett, mint egy tündérmesében. Ez az ezredrésze annak, amivel a sors nekem
               adós maradt. Most tessék fizetni.</p>
            <p>- Értelek, Titi és szívből veled érzek. De egy jótanácsot nem hallgatok el, ha
               felhatalmazol rá.</p>
            <p>- Lekötelezel vele. Ezzel is.</p>
            <p>- Ne szeress bele a grófnéba.</p>
            <p>- Ugyan, hogyan jut ez eszedbe?</p>
            <p>- Rendkívül szép asszony, vonzó, érdekes. Bele lehet szeretni. De ne szeress bele. Az
               a kész boldogtalanság. Legalább számodra. Egy rideg, felületes fickónak semmi. Ha nem
               megy, odébbáll. Ha megy, fütyörészve örvend az életnek és csak aztán áll odébb.</p>
            <p>Titi szíve boldogan dobbant meg. Felkacagott.</p>
            <p>- «Ha megy?» Csak nem tudod elképzelni, hogy ez «mehet»?</p>
            <p>- Szerelemben mindent el lehet képzelni, ezt tanuld meg. Ezelőtt húsz évvel a
               Riviérán voltam. Cannesban megláttam egy hölgyet. Kíséret vette körül, udvarmester
               hajlongott mellette. Olyan szép volt, hogy a számat haraptam kínomban. Átkoztam a
               sorsot, hogy társadalmi különbségek vannak a világon. Tíz nap múlva együtt mentünk
               Vanceba. Az kis falu a Provenceban. Ott töltöttünk egy hetet.</p>
            <p>- De már bocsáss meg, ezen kacagnom kell, ez képtelenség. Ugyan kérlek. Aztán meg van
               valami, amit nem tudsz. Én... én szerelmes vagyok valakibe. Aki nem grófné. Még csak
               nem is kormányfőtanácsosné.</p>
            <p>- Ez megnyugtat. A szívem legmélyéből kívánom, hogy ez ne legyen reménytelen. Ha
               ugyan máris nem kétoldalú, amit nem csodálnék. Erre ne felelj. Hanem most elválunk,
               öregem, én itt a Lánchíd-utcában vacsorázom. Előzőleg azonban még nekem is volna
               veled egy kis kirándulási tervem. Szabad vagy holnap délben?</p>
            <p>- Szabad vagyok. Miért?</p>
            <p>- Mert én egy kis ebédet beszéltem meg Waldeck grófnéval és a nővérével. A nővér most
               szakított, folyton sír, vígasztalni kellene. Bocsáss meg, hogy csak most szólok, de
               délután kaptam a telefont, hirtelen határoztuk el. Van kedved velünk tartani?</p>
            <p>- Boldogan, köszönöm szépen. Hol találkozunk?</p>
            <p>- Én kiviszem a hölgyeket két órára a ligeti Gundelhez. Ha úgy tetszik, kettőkor ott
               találkozhatunk. A felső erkélyen foglalok asztalt.</p>
            <p>- Kitűnő. Előre is örülök. Szervusz, Totó.</p>
            <p>- Szervusz, Titi.</p>
            <p>Alighogy elváltak, Titi meghökkent. Ha két órakor társasággal ebédel, abból biztosan
               lesz negyed három. Lehetetlen, hogy háromra az Anna hivatala előtt lehessen. Most mit
               csináljon? Totót már nem érheti utól, elvesztette a ködtől nedves őszi utca járókelői
               között. Nincs más lehetőség, mint Annát felhívni telefonon és a találkozót későbbre
               tenni.</p>
            <p>Így is tett. Az Anna hivatala másnap délelőtt szakadatlanul mással beszélt, várakozás
               közben tehát a portással megbeszélte a mozijegyeket. A hívott szám megint mással
               beszélt többszöri hívásra, úgy, hogy a portás közben már jelenthette is, hogy a
               jegyek rendben vannak. Végre jelentkezett a szám, jelentkezett a pénztár,
               jelentkezett Anna.</p>
            <p>- Angyalom, háromkor el vagyok foglalva, kérnék magától egy ötórai találkozót.
               Például abban a kis cukrászdában, ott maga mellett.</p>
            <p>- Jaj, de jó, hogy felhívott. Nekem is mondanivalóm van. Ott leszek ötkor.</p>
            <p>- Viszontlátásra.</p>
            <p>- Viszontlátásra.</p>
            <p>Telefonon mindig ilyen röviden beszéltek. Titi tisztelte az Anna hivatali munkáját.
               És irodafőnökök nem szokták szeretni, ha a tisztviselők hivatalos óra alatt hosszú
               csevegéseket folytatnak. Anna azt mondta, mikor erről beszéltek, hogy belebetegednék,
               ha egyszer megszólítanák.</p>
            <p>Kettőkor pontosan ott volt a Gundel kertjében. Kissé borús őszi nap volt, a szél már
               vöröslő gesztenyefaleveleket kavart az asztalok közt a kavicsos talajon, a
               katonazenekar délben üres kioszkja az őszi elhagyatottság és mélabú érzését kellette.
               De még jócskán volt közönség a magasított erkélyen. Ahogy az asztalok közt elhaladt,
               két társasághoz is oda kellett köszönnie. Az egyik asztalnál Dömsödyék ültek egy
               idegen házaspárral. Döme hangos nyájassággal viszonozta a köszöntést, Mica, aki szebb
               volt, mint valaha, közömbösen bólintott, mint hűvös ismerős. Egy másik asztalnál a
               brazil házaspár ült, ugyancsak idegenekkel. Duraga odaszólt neki, hogy már ideje
               volna egyszer bridzsezni, mire ő helyeslő mosollyal felelt és jelbeszéddel mutatta a
               telefonálás mozdulatát.</p>
            <p>Totó és a két hölgy már ott ült a sarokasztalnál. Waldeckné nővére pontos hasonmása
               volt nénjének. Termetben akár össze lehetett volna téveszteni őket, s a felső fogsora
               ennek éppen úgy előre állt, mint a másiknak. Titi már tudta, hogy Tallián bárónő és
               elvált asszony mind a kettő, elég csinos tartásdíjat kap mind a kettő, azonkívül van
               egy jómódú testvérbátyjuk, aki vidéken gazdálkodik. Ezt a vidéki Tallián bárót
               Pyramus néven emlegette a társaság.</p>
            <p>- Milyen név ez a Pyramus, - kíváncsiskodott Titi - hogyan ragadhat ilyen furcsa
               becézőnév valakire? Ennek bizonyosan története van.</p>
            <p>- Van, - bólintott Totó - még pedig ismét tegnapi hősünknél, Mester Frédinél,
               tartunk. Megengedik a hölgyek, hogy elmondjam?</p>
            <p>A hölgyek közömbösen vállat vontak.</p>
            <p>- Kérlek, a hölgyek testvérbátyja, az én Géza barátom, szoros összeköttetést tartott
               fenn egy társaságbeli hölggyel, aki a Fő-utca tíz-bé számú házban lakik. Ennek a
               férje sokat utazik, s valahányszor útra kelt, Géza mindig besurrant este a házba. Meg
               volt győződve, hogy ezt nem tudja senki a világon. Pedig mindenki tudta, csak a férj
               nem, aki különben híres krakéler és párbajhős. Mester valamiért megharagudott Gézára
               és akkor nevezte el Pyramusnak. Tudniillik az ember képzeletében együtt van az a
               szerelmes pár, hogy Pyramus és Thisbé. Értsd: Pyramus és 10. b. A házszám. Ez
               pillanatok alatt elterjedt Pesten, és a hölgy úgy megijedt, hogy szakított
               Gézával.</p>
            <p>- Különös. Van valaki Pesten, aki ezt a Mestert szereti?</p>
            <p>- Senki. Mindenki gyűlöli. De mindenki boldogan hallgatja, mikor másról rosszat
               mond.</p>
            <p>A kisebbik nővér sírva fakadt. Letette a villát, abbahagyta a velő-krokettet és orrát
               fújta.</p>
            <p>- Hagyják, - mondta Waldeckné - nem lehet kiejteni azt a szót előtte, hogy szakítás.
               Pedig ő szakított, nem a férfi. És most bőg.</p>
            <p>- Mit csináltam volna, - szipogott a bánkódó hölgy. - Várjam meg, míg ő szakít? Azt
               már mégsem.</p>
            <p>- Akkor meg úgy történt, édes Krisztám, ahogy te akartad. Miért bőgsz?</p>
            <p>- Hallja ezt, Totó? Ezt mondja az ember saját nővére. Pedig már ötször elmagyaráztam
               neki az új helyzetet.</p>
            <p>Totó jóságosan evett és bólogatott.</p>
            <p>- Nézzük csak meg a dolgot még egyszer. Titi előtt nyugodtan beszélhetünk.</p>
            <p>- Igen, - szólt Waldeck Vera - azt már mondtam neki.</p>
            <p>De Kriszta bárónő keveset törődött vele, hogy olyan úr ül az asztalnál, akit életében
               most lát először. Ügye minden jel szerint már eddig is annyira a nagy nyilvánosságé
               volt, hogy bárki jelenléte kevéssé feszélyezte. Kiteregették az asztalra az egész
               ügyet. Három éve viszonya volt egy úrral, akit a társalgásban csak Pubi néven
               emlegettek. Ismeretségük elején ez a Pubi még lovastiszt volt, de mint nagyon mulatós
               ember, olyan adósságokba keveredett, hogy fölöttesei tanácsára, még pedig nyomatékos
               tanácsára, kilépett a hadseregből. Akkor Kriszta lejárta a két lábát, hogy állást
               szerezzen neki. Szerzett is valami állást a lóversenyen. De Pubi tovább mulatott.
               Teljesen elrészegesedett és most ezt az állását is felmondták. Kriszta tehát vagy
               megint nekilát új állást keresni, vagy örökre lemond a reménytelen esetről. Hosszan
               tárgyalták az esetet. Titit is belevonták, s aki beszélt, olykor hozzáfordult
               helyeslésért. Ő volt az egyetlen, aki megsajnálta a síró asszonyt és úgy gondolta,
               hogy a szerelem kedvéért talán lehetne még egy próbát tenni.</p>
            <p>- Mi volna, - vetette fel - ha a bárónő hozzámenne Pubi úrhoz? Ha együtt laknának,
               jobban lehetne rá vigyázni és bizonyosan menne a dolog.</p>
            <p>Ekkor kissé feszes csend következett, majd Totó kitálalt mindent.</p>
            <p>- Először is együtt laktak. Tegnapelőttig. Géza ezért szüntette meg a testvéri
               érintkezést a bárónővel. Reméljük, hogy most szent lesz a béke. Másodszor hozzámenni
               nem lehet. Mert házasember. A felesége nem akar válni.</p>
            <p>Kriszta báróné ismét sírva fakadt. Titi azonban nem hagyta annyiban. Ha már pártot
               foglalt a szerelem mellett, ki akart tartani álláspontjánál. Hátha beszélni lehetne
               azzal az asszonnyal? Hátha valamilyen módon mégis rá lehetne bírni, vagy
               kényszeríteni a válásra?</p>
            <p>- Nézze, - szólt rá türelme vesztetten a síró asszony - én otthon megesküdtem, hogy
               az egész ügyről nem fogok beszélni az ebédnél, kivált mikor hallottam, hogy Totó egy
               barátját is elhozza. Mégis elkezdtünk beszélni róla. Hát most már tudja meg az
               egészet, ha ennyit tud. Pubi valami kellemetlen anyagi ügybe keveredett a
               lóversenyen. Tizenegyezer pengőről van szó. Nekem ennyi nincs, a bátyám nem ad. A
               Pubi felesége azonban gazdag. Nyomban kifizet mindent, ha Pubi visszamegy hozzá.
               Ezért szakítottam.</p>
            <p>Erre csend támadt. Még hozzátette:</p>
            <p>- Az Isten átoknak hozta neki ezt a Budait. Az az oka minden bajnak.</p>
            <p>Titi részvéttel bólintott. Majd egyszerre a név a füléből belement a tudatába és ott
               élni kezdett.</p>
            <p>- Miféle Budai? - kérdezte.</p>
            <p>- Van egy ismert lóversenyalak, egy bizonyos Budai József nevű fiatalember. Annak van
               egy bandája. Ezekkel valahogy összekeveredett. Ezek vitték bele minden disznóságba.
               Pedig, hogy rimánkodtam neki. Könyörögtem, hogy ne álljon össze ilyen söpredékkel.
               Hiába. Most, ha baj lesz, azokat is becsukják, de az nekem nem nagy vigasztalás.</p>
            <p>Nem volt semmi kétség. Ez a Budai József más nem lehetett, mint az Anna fivére. És
               lehet, hogy most börtönbe kerül. Titi eddig amellett volt, hogy az asszony béküljön
               ki szerelmével. Most hirtelen álláspontot változtatott.</p>
            <p>- Bárónő, most már én is látom, hogy itt nincs mentség. Ha szeretett valakit, akkor
               az érzése emlékének tartozik azzal, hogy az az ember megmeneküljön. Neki mi az
               álláspontja?</p>
            <p>- Ő nem akar visszamenni az asszonyhoz. Esküdözik, hogy megjavul. A feljelentés még
               nem történt meg. Azt mondja, hogy a feljelentéstől az ítéletig hosszú az idő, közben
               majd csak lesz valami. Most választ vár tőlem. Ettől tesz mindent függővé.</p>
            <p>- S ha maga véglegesen szakít, akkor visszamegy az asszonyhoz?</p>
            <p>- Akkor visszamegy.</p>
            <p>- Akkor kifizetnek mindent és az egész ügy el van simítva?</p>
            <p>- Úgy van.</p>
            <p>- Kár gondolkozni. Pubi úr azonnal menjen vissza az asszonyhoz.</p>
            <p>Totó az asztalra ütött.</p>
            <p>- Na, látja. Mit magyarázunk mi Verával már három napja? Azonnal menjen vissza. Három
               nap óta magyarázom, hogy ha ebből hatósági ügy lesz, egy szép napon magát is beidézik
               tanunak, kell ez a botrány Gézának? Kell ez a botrány a nővérének? Itt helyben rögtön
               írjon neki egy végleges és határozott levelet.</p>
            <p>Kriszta bárónő megint elsírta magát, aztán megszólalt:</p>
            <p>- Jól van. Hozassanak nekem konyakot. És írószerszámot.</p>
            <p>A levelet mindjárt megírta. De ez nem ment egészen egyszerűen. Mert nekifogott, hogy
               néhány sort írjon végleges döntéséről. A néhány sorból egy oldal lett, az egy
               oldalból négy. Ekkor új levélpapirost kért, hogy folytassa. Totó rátette tenyerét a
               megírott levélre.</p>
            <p>- Kriszta, hallgasson rám. Amit eddig írt, azt tépje szét. Erre az új papirosra írjon
               két egyszerű mondatot, szerelem nélkül.</p>
            <p>Az asszony hallgatott, gondolkozott. Aztán csendesen mondta:</p>
            <p>- Igaza van.</p>
            <p>A megírottat eltette a táskájába. Nyilván félt, hogy a darabokat valaki felszedi és
               összerakja. Aztán megírta a háromsoros levelet. Leragasztotta. Nővére kikapta a
               kezéből.</p>
            <p>- Én majd bélyeget veszek rá és feladom. Expressz. Képes vagy, meggondolod és
               összetéped.</p>
            <p>Mintha csak ez a levél nyomta volna eddig lelkét, Kriszta báróné egyszerre
               megváltozott. Arcának a gondtól és bánattól eddig görcsös vonásai kisímultak, aki
               rápillantott, váltig csodálkozhatott, hogy ez a nő percek alatt egyszerre egy évet
               fiatalodott. Ahogy kihúzta magát, mintegy lendületet véve új életében, még a dereka
               is megnyúlt. Társalogni kezdett és már el is mosolyodott. De Titi nem igen figyelt
               oda. Csak szórakozottan vett részt a beszélgetésben. Az esze azon járt, hogy mit és
               hogyan fog ebből Annával közölni. Mikor aztán fizettek, a kijáratnál két kocsira
               különváltak, s ő már robogott a Nyugati felé, a hosszú és sivár Podmaniczky-utcán,
               akkor is csak ezen töprengett. A valószínűség amellett szólt, hogy az ügy most már
               magától elintéződött és Anna testvére kikerül a bajból gyanus társaival egyetemben.
               Ha pedig mégis benne marad a csávában, Anna nem tudja megmenteni, mert sehonnan sem
               vehet tizenegyezer pengőt. Tőle nem fogadja el, ez biztos. Bele kell nyugodnia abba a
               csapásba, hogy a fivérét bebörtönzik. S ha erre a nem valószínű fordulatra sor kerül,
               Anna majd ráér bánkódni akkor. Addig kár volna izgatni, már csak azért is kár, mert
               az egész csúnya ügy nyom nélkül elsimulhat s akkor jobb soha meg nem tudnia semmit.
               Nem szabad tehát elárulni neki egy szót sem.</p>
            <p>Jóval öt óra előtt érkezett a cukrászdába. Egy esti ujságot átlapozott, a politikai
               hírek között azt olvasta, hogy húszévi kínlódás után a magyar kívánságok most végre
               elemi erővel kérnek szót. Boldogan elmélázott ezen, Kolozsvárról tűnődött és sanyarú
               gyerekkoráról. Szórakozottan firkálgatott a papírszalvétára. Végre jött Anna. Arca
               derűs volt, szeméből valami mondanivaló csillámlott.</p>
            <p>- Mielőtt bármit mond, - szólt Titi - számoljon be a madárról.</p>
            <p>- Köszönöm szépen, Kiki remekül érzi magát és nagyon rossz. Azonkívül folyton
               nevetnem kell rajta.</p>
            <p>- Mi újat eszelt ki?</p>
            <p>- Azt már meséltem, hogy roppantul szereti a tükröt, sőt egyáltalában mindent, ami
               tükröz. Például a teáskanna oldalát. Odaáll és úgy mórikálja magát a kannánál, mint
               mi emberek az Elvarázsolt kastélyban a torzítótükör előtt.</p>
            <p>- Kiengedi a kalitkából?</p>
            <p>- Természetes. Botrányt csap, ha nem engedem ki. Nem eshetik semmi baja, macska nincs
               a háznál, az ablakot becsukom. Míg otthon vagyok, szabadon mászkál a szobában. Ma
               felfedezte azt az üveglapot, amelyen a toalettholmik állanak a fürdőszobában a mosdó
               felett. Hosszasan tanulmányozta és csőrével verdesni próbálta azt a madarat, amelyet
               alatta az üveglap visszatükrözött. Aztán elkezdett tollászkodni. Ezt látni kellene,
               Titi. Úgy csinálja, hogy a leghosszabbik farktollát a féllábával odaszorítja az
               üveglaphoz és csőrével fésülgeti. El tudja képzelni ezt a helyzetet?</p>
            <p>- Hogyne. Csak mondja tovább, mindjárt lerajzolom.</p>
            <p>- Ezt azért csinálja, hogy a hosszú tolla ki ne csússzék a csőréből. Mármost, mi
               történt. Az egyik lába kicsúszott alóla az üvegen, erre letottyant a fenekére. Látta
               volna, hogyan szitkozódott. Elkezdett házsártosan csevegve pörölni, leszidta az
               üveglapot és csőrével megverte. Aztán nekifogott a tollászkodásnak még egyszer.
               Megint elcsúszott. Most már türelmetlen dühbe jött, lármázott, szitkozódott, le-fel
               járt az üvegen, mint a cselédekkel pörölő háziasszony. Hangosan kellett rajta
               nevetnem. Most is nagyon mérges volt és leszidott, mikor eljöttem, mert becsuktam a
               kalitkába. De friss magot adtam neki s ez megbékítette. Mutassa? Jaj, de mulatságos.
               Csakugyan éppen így állt szétvetett lábbal az üvegen. Hát ez miféle fej a papír másik
               oldalán? Milyen szép arc.</p>
            <p>- Rhédeyné akar lenni, de még nem tudom jól az arcát, mikor vitatkozik. Valami olyan
               kifejezése van, mint az osztályban a vigyázóé.</p>
            <p>- Jó rajz. De most jön a nagy dolog, amit akarok mondani. Jöjjön velem moziba. Ide
               nézzen.</p>
            <p>Anna kivett a táskájából két mozijegyet és kivágta az asztalra, mint játékos a
               kilencet.</p>
            <p>- Képzelje, hogyan jutottam hozzá. A pénztárosunknak volt ez a két jegye ma estére.
               De vidéki vendégei vannak, nem tud elmenni. Azt eszelte ki, hogy a jegyeket
               kisorsolta. Az egész hivatalban körözték az ívet, tíz fillér volt egy jegy. Én is
               vettem. Képzelje, megnyertem. Most ezennel meghívom magát moziba.</p>
            <p>- Anna, mondhatom, rég esett valami ilyen rosszul. Én már elígérkeztem moziba ma
               este.</p>
            <p>Anna visszakapta fejét. Arcán megdermedt a mosoly. Várt kissé, aztán vállat vont.
               Látszott rajta, hogy mindenáron igyekszik palástolni csalódását.</p>
            <p>- Igazán sajnálom. Akkor elviszem a kis kolleganőmet. Maga kivel megy?</p>
            <p>- Rhédeynével.</p>
            <p>- Ejha. Ez aztán társaság. Hát mondja el ezt a nevezetes csütörtöki társaságot,
               hogyan volt, mint volt.</p>
            <p>Titi belekezdett részletesen a palota leírásába. Élénken beszélt, próbált érdekes és
               színes lenni. De máskor oly folyamatos és lendületes előadási módját most bénította
               az a kellemetlen érzés, hogy az Anna örömét elrontotta. Mikor Mester Frédivel való
               esetét elmondta, belejött ugyan az elbeszélés hevébe és Anna arcán is látszott, hogy
               aggodalommal várja a történet lefolyását, de ez a részlet elmúlt és megint csak
               odaereszkedett közéjük valami kényszeredett hangulat, a tüntető vidámságnak az a
               feszes és ügyetlen fitogtatása, amely minden rossz kedvnél kínosabb.</p>
            <p>- És milyen moziba mennek? - kérdezte Anna, mikor a hosszú elbeszélés a mozimeghívás
               részletével befejeződött.</p>
            <p>- Azt a Clark Gable-filmet nézzük meg, nem is tudom, mi a címe.</p>
            <p>- «Árkon-bokron át». Én is éppen azt nézem meg. A háromnegyednyolcas előadást.</p>
            <p>- Pontosan egyezünk. Majd megkeresem, hol ül és odaköszönök.</p>
            <p>- Helyes. De azt ne felejtse el, hogy vasárnap nálam ebédel.</p>
            <p>- Lehet ezt elfelejteni? Csak erre várok egész héten. Mondja, nem engedi meg, hogy
               vigyek valami italfélét, vagy ilyesmit? Tudja mit, viszek egy üveg pezsgőt.
               Meglumpoltatjuk Lázárékat... Az Istenért, mi baja? Hiszen magának könnyes a szeme!
               Anna, mi lelte magát?</p>
            <p>- Semmi. Gyerekség. Nem is érdemes róla beszélni.</p>
            <p>- Az nem úgy van. Nagyon rosszul esik, ha nem mondja meg. Ez a mozidolog bántja?</p>
            <p>- Dehogy. Természetesen rosszul esik ez a véletlen, mert nagyon örültem, hogy ketten
               megyünk, de ezért még nem sírok. Nekem nagy gyakorlatom van abban, hogyan kell
               lemondani arról, ami örömet szerezne. Nem ezért pityeredtem el. Hanem, hogy maga
               pezsgőt akar hozni. Meg akarom hívni, hogy én legyek a Lukullus, a pazar vendéglátó,
               már napok óta csak ennek örülök, számolgatom a napokat, rettentő büszke vagyok, hogy
               a saját erőmből egy ilyen fényes vendéglátás is telik tőlem. És akkor maga jön és
               elrontja az örömömet. Pezsgőt akar hozni. Beletenyerel a gazdagságával az örömömbe.
               Tudom, hogy buta gyerekség, amit beszélek, ne is figyeljen ide, felejtse el az
               egészet. Most már menjünk innen, ez az asszony minden szót figyel és nagyon
               szégyellem magam...</p>
            <p>Az utcán Titi szégyenkezve és alázatosan mentegetődzni kezdett, de Anna
               félbeszakította.</p>
            <p>- Hagyja, Titi, gyerekes szamár voltam. Úgy látszik, az idegeim nincsenek egészen
               rendben. Hiszen maga figyelmes és kedves akart lenni. Én csináltam a hibát. Ne
               haragudjék rám. Bocsánatot kérek.</p>
            <p>Sietve búcsúzott, mikor a kapuhoz értek, nyájasan mosolygott. De arcán látszott, hogy
               mihelyt hátat fordít, a szemét rögtön megint elönti a könny. Titi leverten ballagott
               tovább. Arra gondolt, hogy az embernek semmi sem fáj jobban, mint fájdalmat okozni.
               De ahogy mendegélt, olyan gondolatra bukkant, amely enyhülést hozott önvádló rossz
               kedvére. Az jutott eszébe, hogy talán azok a könnyek már régóta kibuggyanásra vártak
               és csak ürügyet kerestek. Talán már akkor rögtön szerettek volna kibuggyanni, mikor
               az Anna moziterve füstbe ment. Ha pedig egy ilyen tervecske megfeneklése ennyire fáj
               neki, akkor ez már jelent valamit. Anna talán már rálépett a fejlődő érzés útjára. És
               akkor nem is olyan nagy baj, ami történt. Mert lehet, hogy Anna maga fog
               elcsodálkozni azon: mi az, hát ennyire fáj neki, ha nem mehetnek kettesben,
               bizalmasan moziba? Titi megélénkülve, frissebben folytatta útját. Most érezte
               először, hogy amire olyan mélységesen vágyódik, az nem reménytelen. S a reményért
               érzett hála olyan melegséggel öntötte el, hogy ez még szerelmesebbé tette.</p>
            <p>Félnyolc előtt öt perccel kiállt a szálló kapujába. Udvariasan meg akarta kímélni a
               grófnét attól a kényelmetlenségtől, hogy kiszálljon, beizenjen érte és várakozzék
               reá. Éppen mikor kilépett a forgóajtón, szállott ki nagy kocsijából Bandrowski gróf.
               Nagy örömmel üdvözölték egymást.</p>
            <p>- Jó, hogy látom, cher ami, személyesen is megmondhatom, hogy jövő pénteken társaság
               lesz nálam. Csinálunk néhány asztal bridzset, aztán majd meglátjuk, hogy később mivé
               fejlődik a dolog. Nyolcnegyvenöt, szmoking. De még meghívót is fog kapni.</p>
            <p>- Nagyon köszönöm, gróf úr, boldoggá tesz. Ott leszek.</p>
            <p>- Én most felnézek Yvonnehoz búcsúzni. Mikor látta?</p>
            <p>- Bizony elég régen. Miért kell tőle búcsúzni?</p>
            <p>- Utazik. Az édesanyja táviratozott Antibesből, hogy rosszul van. Bizonyosan megint
               az epéje.</p>
            <p>- Ó, szegény. Adja át kézcsókomat, gróf úr és gyors javulást.</p>
            <p>- Köszönöm. Nagyon fog örülni. Viszontlátásra.</p>
            <p>- Viszontlátásra.</p>
            <p>A gróf a forgóajtó felé lépett. De rögtön visszafordult.</p>
            <p>- Ja, igaz. Maga a multkor felhívta a figyelmemet egy úrra, aki szeretne nálunk
               jogtanácsos lenni. Bizonyos... bizonyos...</p>
            <p>- Pethő.</p>
            <p>- Úgy van. Pethő. Hát ez a dolog, kedves barátom, nagy sajnálatomra nem megy. Az az
               úr járt nálam. Nagyon gyengén beszél franciául, ez nálam fontos szempont, ha már
               lengyelül nem tud. De ez a kisebbik baj. Információkat szereztem róla. Azok... hogyan
               mondjam... kissé bizonytalanok.</p>
            <p>- De kérem, gróf úr, ez meglep. Én őt jól ismerem. Kizártnak tartom, hogy valami
               olyat csinált volna, ami...</p>
            <p>- A világért sem állítok semmit, ami kézzel fogható. Csak éppen valahogy bizonytalan
               az egész légkör, ami úszik körülötte. Ezt kötelességem közölni. És baráti tanácsom,
               hogy ne ajánlgassa.</p>
            <p>- Hálásan köszönöm a tanácsot, de a magam részéről meg vagyok győződve...</p>
            <p>A beszélgetést nem folytathatták, mert e pillanatban egy kocsiból kilépett Rhédey
               grófné.</p>
            <p>- Jó estét, kedves Bandrowski. Bocsánat, hogy ilyen kurtán köszönök, de sietünk
               Baloggal moziba. Üljön be gyorsan, Balog, a kocsinak nem szabad itt állni.</p>
            <p>Titinek még nem is tűnt fel, hogy nem a grófné maga vezet, mikor a robogó kocsiban az
               előkelő hölgy élénken beszélni kezdett:</p>
            <p>- Képzelje, a nagy kocsit elvitte az uram falura, az én kis kocsim pedig ma délután
               elromlott. Délben még baj nélkül hazamentem vele. Délután egyszercsak rossz volt. Az
               ördög tudja, mi történt vele. Megcsináltatni már nem volt idő, kénytelen voltam taxit
               hozatni. A jegyek rendben vannak?</p>
            <p>- Hogyne, grófné. Még délelőtt elintéztem.</p>
            <p>- Helyes. Hát mit szól a tegnapi társasághoz? Ezek az úgynevezett művészeti
               csütörtökjeim. Roppant szeretem ezeket az összejöveteleket, ha falun vagyok hosszabb
               időre, képes vagyok erre az egy napra bejönni. Pedig nyáron elég kevesen verődünk
               össze. De most már népesedik a város, akik nyaraltak, mind visszajönnek. A tél
               folyamán néha huszan is vagyunk. Tegnap is elég érdekes volt, csak ez a Mester-dolog
               érintett kissé kellemetlenül.</p>
            <p>- Legjobb elfelejteni, grófné.</p>
            <p>- Elfelejteni? Azt már nem. Én az ilyet húsz évig nem felejtem el. Ne féljen, ez az
               ember meg fogja kapni a magáét. Emlékszik, mit mondtam magának Schrődernéről? Na
               lássa. És ő épp Schrődernét vágja a társaság arcába. Ilyen szemtelenség. Különben azt
               már megállapítottam, hogy jól megjárta. Mire odaért Schrődernéhez, már nem talált ott
               senkit, mindenki elment, mert az asszony Operába készült, az pedig korán kezdődik.
               Odament, a háziasszonyt nem láthatta, aztán elkotródott. Különben, az egyes emberek
               hogyan tetszettek magának?</p>
            <p>Titi udvarias általánosságokat mondott. A grófné a társaság minden tagját külön
               megdícsérte az olyan bélyeggyüjtő hangján, aki ritkaságait sorolja fel. Leereszkedő
               jóindulatát senkitől sem vonta meg. Mikor megérkeztek, így szólt:</p>
            <p>- Most már maga is csütörtöki ember és remélem, sohasem fog mulasztani.</p>
            <p>És nyájasan a Titi ölben nyugvó kezére veregetett. Ez a bizalmas mozdulat, a nyájas
               testi közelség érzése a férfit hüledező örömmel töltötte el. A grófné kiugrott a
               kocsiból és fürge léptekkel a mozi bejáratához futott, hogy ott várakozzék. Titi,
               mialatt szórakozottan kifizette a vezetőt, gyorsan előkereste emlékezetéből a
               nyomorúság éveit. Mostanában szerette ezt tenni, ha nagy társadalmi sikernek vett
               valamit, mert így beérkezését az összehasonlítás segítségével szédületesebbre
               mérhette. Valaha az óbudai kávéház felírónője lenézően nézte végig, most Rhédey
               grófné megveregette a kezét.</p>
            <p>A mozi előcsarnokában várakozni kellett, a két pénztárablak előtt zsúfolt sor
               nyomakodott előre. Pengőt adott egy csetlő-botló portásnak és azonkívül egy tizes
               bankót, hogy a Balog névre szóló jegyeket halássza ki a tömegen át. Amíg a jegyet
               várták, háta mögött érthetően suttogták:</p>
            <p>- Nézd, Rhédeyné...</p>
            <p>- Hol?</p>
            <p>- Itt, itt előtted.</p>
            <p>Titi elpirult a dicsőségtől, hogy ő ehhez a hölgyhöz tartozik. A grófné franciául
               kezdett beszélni. Becsmérelte a tömeget, amelynek rossz a szaga. Titi franciául
               felelt. S a háta mögött hallotta a suttogást.</p>
            <p>- Rhédeyné. Milyen szép.</p>
            <p>- Kivel van?</p>
            <p>- Valami külföldivel.</p>
            <p>Ez varázslatos volt és fejét olyan könnyű mámorral töltötte el, mintha cocktailt
               ivott volna. Mialatt francia beszélgetésük tovább folyt, igyekezett körülnézni, nem
               látja-e valahol Annát. De a tömegben csak a közvetlen környezőket vehette szemügyre,
               annál pedig jóval alacsonyabb volt, semhogy a fejek felett László király módján
               körültekinthetett volna. Éppen olyan magas volt, mint a grófné. Fejük közvetlen közel
               volt egymáshoz, ha nem akarta is, arcába kellett tekintenie. S mikor a közönségen
               közelükben átfurakodott valaki, a megbolygatott testtömeg lökődésében erős
               ellennyomással kellett vigyáznia, hogy tiszteletlenül a grófnéhoz ne érjen. Így is
               hozzáütődött a térde s ettől különös zsibbadást érzett, de ha nem ért is hozzá,
               valami elviselhetetlenül izgalmas rövidhullámot érzett létesülni közte és a grófné
               között, szinte csodálkozott, hogy nem ugranak percegő szikrák arcáról a hölgy arcára.
               Aztán némi várakozás után csengők szólaltak meg, a közönség, amely így tömegként,
               mintha egy óriás, lomha állat külön életét élte volna, megmozdult.</p>
            <p>- Adja a kezét, mert elveszítjük egymást, - mondta franciául a grófné - pedig a
               jegyek magánál vannak.</p>
            <p>Oldalt nyujtotta kezét, a grófné megmarkolta. Nyers, szinte férfias fogása volt
               finombőrű kezének. Titi úgy érezte, hogy egész idegrendszere teste minden részét
               otthagyta és ebbe a kezébe költözött, mint ostromlott sereg a várkapuhoz. Így
               botorkáltak fel a lépcsőn, be a nézőtérre, míg helyüket megtalálták. Egy páholyban a
               két első ülés jutott nekik. Ezt a két helyet már elfoglalva tartotta egy házaspár,
               azokat a helymutogató felállította, kelletlenül és piszmogva vonultak vissza a két
               hátulsó ülésre.</p>
            <p>Az előadást megkezdték. Ettől sötétség borult a nézőtérre. Senki sem láthatta többé
               az erkély első sorában egymás mellett ülni Balog Tihamér vidéki rajztanárt és gróf
               Rhédey Simonnét. Anna sem láthatta, aki itt ült valahol a nézők között. Mindenki a
               vásznat figyelte, ahol cserkészek táboroztak lombos erdőben, futóbajnok szakította el
               a célszalagot, majd egy ünnepélyen a kormányzó délceg alakját díszmagyaros urak
               követték. A grófné felnevetett.</p>
            <p>- Jenő mégis kölcsönkapta a kucsmát.</p>
            <p>- Tessék?</p>
            <p>- Az ott hátul az unokatestvérem, gróf Illésházy Jenő. A kucsmáját megette a
               moly...</p>
            <p>Hátul pisszegtek. De a grófné zavartalanul folytatta félhangon:</p>
            <p>- Erre a sógorától kért kölcsön kucsmát. Az megtagadta. De látom, végül mégis
               odaadta. A kucsmát ismerem.</p>
            <p>Még jobban pisszegtek. Titi felháborodott. Ezt a hölgyet merik lepisszegni? Hát nem
               tudják, hogy ki ül itt a páholyban? Harciasan nézett körül, de a sötétben lovagias
               felbuzdulása meddő maradt. Az előadás folyt tovább. A kucsma eltűnt s ez Titit enyhe
               sajnálattal töltötte el, mert úgy érezte, hogy Illésházy gróffal bizonyos személyes
               kapcsolata támadt. Csak ő tudta a nézőtéren és senki más, hogy Illésházy gróf nem a
               saját kucsmáját hordja, mert azt megette a moly, hanem a sógoráét.</p>
            <p>A híradók után rajzos film következett. Ez izgalommal és gyönyörűséggel töltötte el.
               Önkéntelen mozdulattal közelebb akarta húzni székét a falhoz, pedig ott moccanni
               való hely sem volt. A jókedvű állatrajzok elragadták. Kacagó lélekkel örült üde
               színeiknek, tehetséges vonalaiknak. Teljes lélekkel figyelte a képet, nagyokat
               nevetett, szeretett volna tapsolni.</p>
            <p>- Nem nagyszerű ez, grófné?</p>
            <p>- Gyerekség, - felelte a grófné közömbösen.</p>
            <p>Ez meglepte. De most nem akart beszélgetni. Az amerikai film következett. Clark Gable
               jelent meg a vásznon furcsa koponyájával, amelynek esetlenül széles szemtengelye
               kiabált a torzrajz után. Ujságírót játszott, aki árkon-bokron át üldözte a rosszban
               sántikáló trösztvezért és vele utazó, elkényeztetett leányát. A kedélyes, nagyhasú
               rendőr az utolsó pillanatban állította meg az üldöző gépkocsit, majd a szerkesztőség
               óriási terme következett kattogó írógépekkel.</p>
            <p>- Bosszantó! - szólalt meg a grófné.</p>
            <p>- Mi bosszantó?</p>
            <p>- Rettenetesek a felírások. A szereplők éppen az ellenkezőt mondják, mint amit a
               magyar felírások mondanak.</p>
            <p>Titi nem felelt. Félt is a pisszegéstől, angolul nem tudott semmit, nem szólhatott
               hozzá. De ez a kérdés a grófnét mindvégig izgatta. Mindúntalan felszisszent és
               ismételte az angol szöveget. Hangosan bosszankodott. Köröskörül gyakran beleszakított
               egy-egy pisszegés a sötétbe. Végre is világos lett és szünet következett. Kimentek
               cigarettázni. A grófné pillantása a cukorkák kirakott tömegére esett. Megállott.</p>
            <p>- Parancsol, grófné?</p>
            <p>- Nem bánom, ha valami jó dolgot kap.</p>
            <p>És mindjárt elkezdett maga válogatni. Végül kivett a legdíszesebb, aranyzsinóros
               papírzsákok közül egyet, Titi boldogan fizetett. S közben igyekezett vendégét
               társalgással mulattatni.</p>
            <p>- Grófné nem találta jónak ezt a rajzos filmet?</p>
            <p>- Ezeket én únom. Gyerekesek. Nem értem, mit esznek az ilyesmin az emberek.</p>
            <p>- A humorát szeretik. Én is azt szeretem.</p>
            <p>- De mondom, hogy gyerekesek. Olyanok, mint az ábécés képeskönyvek. Gyerekek
               nevethetnek rajta.</p>
            <p>- Bocsánatot kérek, hogy ellentmondok. Van ebben, amit komolyan lehet venni.</p>
            <p>- Micsoda?</p>
            <p>- Például az állatok ismeretét. Ezek a rajzos filmek úgy ismerik az állat lélektanát,
               mint a legnagyobb természettudós. Ahogy egy ilyen rajzos film visszaadja egy
               lógófülű kutya loholását, egy kövér lúd esetlen, jobbra-balra billenő totyogását, egy
               veréb szaggatott, lüktető ugrálásait, az egyszerűen tökéletes. Amit itt naivnak,
               egyszerűnek és könnyednek látunk, amögött hosszas és fáradságos tanulmány rejtőzik,
               öt másodperc film mögött öthónapi tanulmány. Mert ezek a képek úgy készülnek, hogy
               például a pinguint mozigép elé állítják és mindenféle mozdulatban és helyzetben száz
               meg száz métert vesznek fel róla. Akkor Disney nekiül a felvételnek és elkezdi
               elemezni. Százezer vázlatot készít munkatársaival együtt egy-egy mozdulatról. De mind
               lefordítva a maga humora nyelvére. Az egyes fázisokat aztán...</p>
            <p>A grófné belevágott a mondatba:</p>
            <p>- Ez mind szép. De engem az állatok nem érdekelnek. Moziban engem az emberek
               érdekelnek.</p>
            <p>- Őt is. Ő az állatok humorában az embert keresi. Tudniillik...</p>
            <p>A mondat megint félbemaradt, a grófné elvágta.</p>
            <p>- Ne keresse. Keresse az emberek humorát az emberekben. Az érdekel. Ez nem. Ez
               gyerekes. És akik szeretik, azok is gyerekek. Én felnőtt vagyok. Nekem adjanak
               felnőtteknek való dolgot a pénzemért. De azt is botrányosan elrontják ezekkel a
               feliratokkal. Ez a mozis semmit nem tud angolul.</p>
            <p>Titi gyáván, mentegetőzve nevetett.</p>
            <p>- Grófné, a feliratot nem a mozis csinálja.</p>
            <p>- Valaki csinálja, akit a mozivállalat alkalmaz. Ez az ember mozinak dolgozik, tehát
               mozis. Magának tehát nincs igaza.</p>
            <p>- Kérem, grófné, én nem vitatkozni akartam, csak mondtam, hogy...</p>
            <p>- Ezen nem is lehet vitatkozni. A feliratok rosszak.</p>
            <p>Csengettek. A közönség takarodott befelé. Titi gyorsan körültekintett, de Annát nem
               látta sehol. Le is mondott róla, hogy lássa. Annának bizonyára valami szerényebb
               jegye volt a földszint középső vidékén, tehát a földszinti előcsarnokban tölthette a
               szünetet, nem idefent. Ment a grófné mellett a bevonulók között és ismét látta az
               összeintő, egymáshoz hajló arcokat és ismét hallotta a suttogásokat.</p>
            <p>- Láttad? Rhédeyné.</p>
            <p>A kép második része is úgy folyt le, hogy a grófné gyakran bosszankodott. Csak
               legyintett most már és a fordítási hibákat nem magyarázgatta, mert azokat Titi úgysem
               érthette volna. Mikor aztán végetért az előadás azzal, hogy Clark Gable arca és a
               trösztvezér leányának arca eltűnt az eléjük tartott legyező mögött. Titi udvariasan
               megkérdezte:</p>
            <p>- A feliratokról nem beszélve, hogyan tetszett a kép, grófné?</p>
            <p>- Hároméves kép, - felelte ajkbiggyesztve Rhédeyné.</p>
            <p>- Hogy-hogy hároméves?</p>
            <p>- Három évvel ezelőtt készült, ősszel. Látom a női ruhákról.</p>
            <p>Mikor leértek az utcára, kint szitált az eső. A grófné megállt a fal tövében.
               Kijelentő hangon megnevezett egy közeli vendéglőt. Ott fognak vacsorázni.</p>
            <p>- Kitűnő, - felelt Titi - az egészen közel van. A fal tövében addig gyalog is
               eljuthatunk.</p>
            <p>- Azt már nem. A cipőm nem bírja a nedves aszfaltot. Én itt várok, maga csak hozzon
               taxit.</p>
            <p>Már futott is.</p>
            <p>- Azonnal.</p>
            <p>Nekieredt taxit keresni az esőben. Ahány kocsi odafordult a gyalogjáróhoz,
               mindegyikbe az orra előtt ültek bele. Emberek lökdösték, verte az eső. Kénytelen volt
               messzebbre portyázni, míg sikerült járóművet kerítenie. Beleült és visszakanyarodott
               vele a kapuhoz. Kiugrott és kitárta az ajtót. Ebben a pillanatban látta meg Annát egy
               kövérkés, tatárképű fiatal hölgy társaságában. Tanácstalanul álltak a fal tövében és
               aggodalmasan nézték az esőt. Kétségkívül azon tanakodtak, hogy várjanak-e a zápor
               szűntéig, vagy nekimerészkedjenek az esőnek a villamosmegállóig. De ez a látomás csak
               egy pillanatig tartott. A kocsi elindult velük. Pár pillanat mulva már ki is szálltak
               belőle. De neki csak papírpénze volt. Idegesen várt az esőben, míg a vezető
               motoszkálva keresgélte a visszajáró pengőket, a grófné pedig a bejáratnál
               türelmetlen arckifejezéssel várakozott. Visszaadás közben odaintett a soffőrnek, hogy
               a többi az övé, otthagyta az olvasatlan pénzt és sietett a várakozó grófnéhoz
               csatlakozni.</p>
            <p>A vendéglő közepén megállottak. Tele volt a helyiség. Bár a szellőztető a maga
               bánatos panaszának egyhangúságával búgott, savanyú sörszag és cigarettafüst töltötte
               nehézre a levegőt. Minden asztalnál emberek ültek, a fafalakkal elbástyázott
               rekeszekben egymáshoz nem tartozó kettes és hármas csoportok bújtak összébb, hogy
               különálló voltukat hangsúlyozzák. Titi szerette volna megjegyezni, amit Zikótól, a
               német tanártól hallott, hogy micsoda a főkülönbség a magyar közönség és a német
               közönség között: ha a magyar kisember belép egy helyiségbe, ahol már nincs, csak
               egyetlen üres asztal, természetesen ahhoz az egy asztalhoz ül le, míg a német
               kisember, ha belép egy helyiségbe, ahol csak egyetlenegy asztalnál ülnek,
               természetesen nem üres asztalt választ, hanem odaül ahhoz az egy asztalhoz. Ehhez
               kapcsolva szerette volna elmondani, amit ugyancsak Zikótól hallott: egy
               Németországban utazó magyar azt fejtegette társaságának, hogy a magyar nép
               «Soldatenvolk», míg a német nép «Armeevolk». De mindezt nem mondhatta el, mert
               asztalról kellett gondoskodni. A felelősség alól felmentette maga a tulajdonos, aki
               egy pillanat alatt ott termett és bőséges köszönés után odaszólt oldalfélt
               embereinek:</p>
            <p>- A kegyelmes asszonynak külön asztalt csinálni. Erre méltóztassék, méltóságos
               uram.</p>
            <p>Ez Titi volt, ez a méltóságos uram. A címzést természetesnek tartotta és mivel a
               vendéglős úgyis előresietett, nem is javította ki. Hiszen aki ide Rhédey grófnéval
               kettesben belépett, az nem is lehetett kevesebbnek nézhető, mint méltóságosnak. Pár
               pillanat mulva ott ültek az asztalnál, a pincérek vezérkara, a jobbágyság előrehajolt
               testtartásával várta a rendelést. Kikeresték a kellő ételeket. Mikor az italos a
               rendelést tudakolta, Titi kérdően pillantott a grófnéra.</p>
            <p>- Az embernek kedve volna egy pohár pezsgőt meginni, - mondta a grófné - de ne
               túlozzunk.</p>
            <p>- De kérem, grófné, miért ne igyunk meg egy pohár pezsgőt? Parancsoljon, mondja meg,
               milyen márkát szeret.</p>
            <p>- Legyünk szolídak, igyunk magyar pezsgőt. Nem akarok visszaélni a
               vendéglátással.</p>
            <p>És megrendelte a magyar pezsgőt. Elkezdtek vacsorázni.</p>
            <p>- Sokan köszöntek a grófnénak. Nem is gondoltam volna, hogy egy polgári vendéglőben
               mennyi ismerőse akad.</p>
            <p>- Ez onnan van, hogy a vendéglő közel van a Nemzeti Kaszinóhoz. Az arisztokraták
               közül sokan átszaladnak, hogy itt vacsorázzanak, aztán visszamennek kártyázni. Maga
               tartozik valamilyen kaszinóhoz?</p>
            <p>- Nem, - szégyenkezett Titi - semmiféle kaszinónak nem vagyok tagja.</p>
            <p>- Vétesse fel magát valahova. Társaságbeli embernek, aki nőtlen, hozzátartozik az
               életéhez, hogy számítson valahová. Úriembernek, ha legényember, az az otthona. Hát
               most térjünk vissza a filmekre. Én azt mondtam, hogy az a rajzos film gyerekes.
               Kifejtem magának ezt az álláspontomat, mint festő.</p>
            <p>És részletesen megmagyarázta álláspontját. Homlokegyenest ellenkezőjét annak, amit
               Titi erről a műfajról tartott. De nem tudott a grófnéval vitatkozni. Annak az
               elbűvölő, fekete babaszépségnek, aki ott étkezett vele szemközt, szilárd kijelentései
               fel sem tételezték az ellentmondást. Nem beszélgetett, hanem szünet nélkül
               kijelentett. Alázatos és megfélemlített hallgatójának nem maradt más lehetősége,
               minthogy figyelmesen odahallgasson és udvarias legyen. Egyébként a beszélgetés sótlan
               volt. Tíz mondat után már belenyugodott, hogy mást nem hallhat előkelő
               vacsoratársától, mint közhelyeket. Nem is beszédét hallgatta, hanem szépségét nézte.
               Megfigyelte a gödröcskés arc tökéletesen finom bőrét, feltűnően hosszú és
               visszahajlott fekete szempilláit, íjjalakú, vastag és keskeny ajkait, finom kis
               orrát. Legszebbnek a fülét találta, amely szokatlanul kicsiny volt és rózsás
               árnyalatában volt valami a porcellán hűvös gyengédségéből. Ezt figyelte meg
               részletenként, mialatt a grófné úgy adta elő egymásután megfellebbezhetetlen
               tételeit, mintha folyószámokat jegyezne egymás alá az asztalra. De volt egy mondat,
               amely megragadta képzeletét.</p>
            <p>- Erről vitatkoztam a férjemmel is. Ő azt mondta: nézd, Thekla...</p>
            <p>Szóval Thekla. Most hallotta először a keresztnevét. A szó meglepte. A kettőt, a
               hölgyet és a keresztnevet, idegeneknek találta egymáshoz. A Thekla név mindig valami
               szőkét, magas vállasat és regényeset jelentett számára, magas homlokkal, világoskék
               szempárral és férfiasan erős kézfejjel. Ez a Thekla középtermetű volt, finom
               csontrendszerére erősen barokk vonalakat rajzolt a természet, hajának és szemének
               feketesége már-már a kékre emlékeztetett s kicsi kezén, amelyen az ujjak ragadozó
               madarak domború körmét hordták, minden ujj töve alatt gödröcskék jelezték az
               ízületet. Hiszen ez a kéz egyenesen ellenszenves - mondta önmagának meglepetten. De
               ha az egészet együtt megnézte, gróf Rhédey Simonné feltűnően szép asszony volt.
               Hamarjában összehasonlította Dömsödy Micával, a legszebb nővel, akit eddig látott. Az
               talán tankönyvszerűen szabályosabb volt, de ezt kellett mondani az igazi szépségnek.
               S most eszébe jutott Anna. Melyik szebb? Rhédeyné sokkal szebb, nincs kétség. Anna
               arca erősre elrajzolt arccsontjaival szabálytalan. De ez más. Anna, aki talán még
               most is ott áll a fal tövében, mert az eső nem akar elállani és nem engedi a
               villamoshoz, több a szépnél. Anna arcából a lélek sugárzik. Anna úgy, ahogy van,
               földre szállott angyal.</p>
            <p>- Maga nem ide figyel, Balog.</p>
            <p>- Én? Hogy mondhat ilyet? Volt már olyan ember, aki nem figyelt a grófnéra?</p>
            <p>- Volt. Rá is fizetett. Azt kérdeztem, hogy milyen viszonyban van maga ezekkel a
               Dömsödyékkel?</p>
            <p>- Nehéz felelnem, grófné. Talán azt mondhatnám, hogy kitűnő felületes viszonyban.</p>
            <p>- Mert az asszonyt szeretném lefesteni. Maga segíthetne ebben.</p>
            <p>- Én? Ha csakugyan segíthetek, a grófné természetesen mindenre számíthat, ami tőlem
               telik.</p>
            <p>- Akkor erre számítok is. Nem hiszem, hogy nehéz lesz. Az asszonynak bizonyára nem
               közömbös, hogy legyen a szalonjában egy portré, amit Rhédey Simonné festett róla.</p>
            <p>- Erről meg vagyok győződve. Ez senkinek nem lehet közömbös.</p>
            <p>- Beszélne velük?</p>
            <p>- Boldogan. Járok a házhoz és különösen a férfival vagyok jóviszonyban. Azt hiszem,
               hogy ha megcsillogtatom előtte a lehetőséget, ő fogja a dolgot szorgalmazni.
               Tudtommal gazdag ember is, ez nem lehet anyagi kérdés nála. Ha grófné rám bízza,
               beszélek vele.</p>
            <p>- Brávó. Maga az én emberem. És remélem, jó barátom.</p>
            <p>Titinek arcába szaladt a vér. Gróf Rhédey Simonné, hallgasson ide az egész világ,
               reméli, hogy Balog Tihamér neki jó barátja. Csak hebegni tudott a kitüntetéstől.</p>
            <p>- Ó, grófné...</p>
            <p>Ennyit tudott mondani a lelkes, hálás szónoklat helyett, amelyet most ontani
               szeretett volna magából. Töltött a pezsgőből a grófnénak is, magának is és vakmerő
               bizalmassággal odaértette a poharát a másikhoz. Ivott. A grófné belemártotta piros
               száját az italba.</p>
            <p>- Hanem, most fizessen, mert nekem holnap igen korán kell kelnem.</p>
            <p>Titi fizetett. Letett az asztalra negyven pengőt, a maradékra legyintett.</p>
            <p>- Hálásan köszönjük, méltóságos uram, alázatos szolgája, méltóságos uram.</p>
            <p>Nem volt közönséges érzés Rhédey Simonné mögött végigmennie az asztalok között.
               Igyekezett hétköznapi és elfogulatlan arcot vágni, olyan ember gyanánt, akinek semmi
               sem természetesebb, minthogy grófnéval vacsorázzék. Hiszen ma két bárónővel ebédelt,
               akik közül az egyik grófné. Ez már így van. Kinek milyen a köre. Az ajtót mély
               meghajlással maga a vendéglős tárta ki előttük. És semmi sem volt természetesebb,
               mint az odarendelt taxiba mindkettőjüknek beszállani, hogy a grófnét előbb
               hazakísérje s úgy menjen haza. A Rhédey-palota címét olyan hanyag szokásossággal
               mondta be, mint aki ezt a címet már százszor és százszor bemondta. A kocsiban a
               grófné még egyszer összefoglalta lesújtó véleményét a rajzos filmekről. Búcsúzáskor
               pedig így szólt:</p>
            <p>- Ez nagyon kedves volt, ezt megismételjük. Elmegyünk valami színházba. Hívjon fel
               telefonon.</p>
            <p>Mikor lefeküdt, tele volt az est dicsőségével. Hallotta maga mögött az összesúgókat,
               akik a grófné nevét mondták. Érezte markában a grófné kis meleg kezét, amint viszi a
               tömegen át. Látta az étterem népének rászegeződő, kíváncsi pillantásait. De ekkor
               tudatára ébredt annak, hogy mind e képek alatt ott rejlik, mint alap, a fal tövében
               álló Anna képe, amint tanácstalanul és aggodalmasan nézi az esőt.</p>
            <p>- Tulajdonképpen disznóság, - mondta magában.</p>
            <p>Aztán kellemesen elaludt.</p>
            
         </div>
         <div type="chapter">
            <head>XV.</head>
            <p>De másnap erősebben, tételesebben és szabatosabban átgondolta ezt az egyenetlenséget.
               És minél tovább gondolkozott róla, annál jobban rágta jó érzését, ami ilyen
               véletlenül és ilyen kirívóan csoportosult köréje, a grófné és Anna alakja köré. Mikor
               a részleteket meghányta-vetette magában, szemközt találkozott a kérdéssel, hogy
               szereti-e Annát. Habozás nélkül erős igennel felelt. És van-e valami érzelmi
               érdeklődése a grófné iránt? Habozás nélkül nemmel felelt. De viszont mi történnék, ha
               megnyílnék az a képtelennek tetsző lehetőség, hogy a grófnéhoz bármilyen köze legyen?
               Erre már nem mert olyan bátran és olyan tiszta lelkiismeretű választ adni. A grófné
               feltűnően szép asszony. «Megmondtam Annának - érvelt egy elképzelt lelkiismereti
               főtárgyaláson - hogy azonnal szeretném feleségül venni. De ő nem szánja rá magát.
               Most már én mindaddig szerzetesi életet éljek, míg ő egyebet gondol? Erre engem
               semmiféle parancs nem kötelezhet. Én azért Annát szeretem. De az egész vita
               önmagammal teljesen meddő. Hogy nekem a grófnéval egyáltalában lehessen valami
               érzelmi összefüggésem, az nevetséges gondolat. Ha komolyan gondolnék erre,
               megérdemelném, hogy százezer ember körülálljon és torka szakadtából kinevessen.» De
               mi lesz, ha beleszeret a grófnéba, kérdezte a töprengés szava. «Az lehetetlen, én
               ebbe az asszonyba nem szerethetek bele. Művészietlen, erőszakos, rideg, zsarnoki
               hajlamú és kiábrándító kis gyengeségei vannak. Bezzeg Anna... finom érzésű, előkelő
               lelkű, tapintatos, emelkedett, minden a világon. Csak már szeretne, ó, csak már végre
               szeretne... Voltaképpen ezt kellene csinálni: minden más teendőt, szórakozást,
               elfoglaltságot félredobni és minden igyekezetét Annára szánni, kedvességgel,
               derűvel, gyengédséggel körülvenni reggeltől estig. Akkor talán hamarabb magam felé
               tudnám fordítani a szívét. De ehhez le kellene mondani vidám, felelőtlen
               futkosásaimról, minden meghívásról és a grófné házáról. Nem, erről nincs erőm
               lemondani. Ez nekem örömet okoz. Jogom van ahhoz, hogy örömet szerezzek magamnak,
               eleget kínlódtam életemben. Azt nagyon rossz nézni, hogy Annának gondjai és bajai
               vannak. De miért nem jön hozzám? Minden gondjának azonnal vége lenne. Én nem vagyok
               oka semminek.»</p>
            <p>Ilyen érvelésekkel, mialatt a melegvizes kádban átadta magát a testi jóllétnek és bő
               reggelije után kellemetesen fújta a füstöt, teljesen tisztára mosta magát. Addig
               vitatkozott önmagával, míg bebizonyította, hogy minden téren a legkifogástalanabbul
               viselkedik, semmi bajnak nem oka és a jövőre nézve semmi felelősség nem terheli.
               Felmerült benne a nagy utazás gondolata is. Igen, gyönyörű dolog lesz elutazni. De
               most nyomban nem utazhatik. Ha útlevele, költsége, útiterve mind rendben volna,
               akkor sem indulhatna rögtön. Vasárnap Annánál ebédel, kedden Dömsödyéknél ebédel,
               szerdán Pethőéknél kell vacsoráznia, péntek este a lengyel követnél lesz társaság,
               következő csütörtökön pedig ismét a Rhédey-palota következik. Mindent nagyon sajnálna
               itthagyni. És mit is rohanna? Az a Firenze nem szalad el. Majd szép lassan nekikészül
               és elutazik. Nem kergeti a tatár. Minden rendben van úgy, ahogy van.</p>
            <p>Délben Gálos főszerkesztő kereste telefonon.</p>
            <p>- Kérlek, hallottam valami érdekes esetről, amely Mester Frédi körül zajlott le a
               Rhédey-palotában. Nem mondanád el, mi történt? Kár, hogy nem tudtam elmenni, de nekem
               éppen szerkesztőségi időben nagyon nehéz elszabadulnom.</p>
            <p>Titi elmondta az egész történetet pontosan. A főszerkesztő a vonal másik végén
               hallgatott kissé. Nyilván forgatott valamit a fejében.</p>
            <p>- Mondd, Titi, nem keresnél fel engem a szerkesztőségben? Volna veled mindenféle
               megbeszélni valóm.</p>
            <p>- Velem? Kérlek, nagyon szívesen. Elég szabad időm van. Mikor parancsolod?</p>
            <p>Megállapodtak a találkában és Titi este fél nyolckor ott ült a Budapesti Ujság
               párnázott ajtajú főszerkesztői szobájában. Gálos óriási íróasztal mögött ült, előtte
               rengeteg ujság, kefelevonat és kézirat, háta mögött a falon a kormányzó képe, azzal
               szemközt a gróf Apponyi Alberté. Másutt csoportképek függöttek, valamennyin Gálos
               szerepelt, hol a világháborúban a Hindenburg főhadiszállásán, hol egy olasz hadihajó
               fedélzetén nemzetközi társaságban. Íróasztalán jobbkéz felől három telefon, egyik
               mellett gombsoros szekrény. Felvette az egyik kagylót.</p>
            <p>- Irénke, most senkit ne kapcsoljon, míg nem szólok.</p>
            <p>Letette, cigarettát kinált és rákezdte.</p>
            <p>- Kedves Titi, én nem kisebb dologban töröm a fejemet, mint hogy téged megnyerjelek a
               Budapesti Ujságnak.</p>
            <p>- Előfizetni? A legnagyobb készséggel.</p>
            <p>Gálos hangosan nevetett.</p>
            <p>- Nem, öregem, az előfizetők szervezését a vállalatnál más végzi. Én a munkádat
               akarom megnyerni.</p>
            <p>- A munkámat, - ámult Titi - ezt nem nagyon értem. Ez valami tréfa, csak nem értem,
               mi fog belőle kisülni.</p>
            <p>- Majd mindjárt rájössz, mi fog belőle kisülni. A lapom hétfői mellékletét ismered.
               Esti kiadás, mint tudod, sok tarkasággal, képekkel, rejtvényekkel és bő társasági
               rovattal. Legutóbb te is szerepeltél benne azzal a két remek rajzzal. Ezt a rovatot
               én most emelni akarom. A szövegrészt erősen bővíteni, az embereim már megvannak rá.
               Olyan is van, aki a rovatot jegyzi, ez az Aczél Ádám, ügyes gyerek és fürge. De olyan
               is van, aki diszkréten szolgál híranyaggal. A legfelsőbb körökből fognak ellátni
               társasági hírekkel és csak én magam tudom, ki az a rejtélyes forrás, aki telefonál.
               Még neked sem mondom meg. Hát kérlek, ehhez a rovathoz rajzok kellenek.</p>
            <p>Titi rémülten védekezett.</p>
            <p>- Öregem, csak ezt ne. Csak állást ne és csak munkát ne. Én harmincöt éves vagyok és
               abból harmincat szakadatlan munkával töltöttem el. Most pihenek. És úgy őrzöm ezt a
               pihenésemet, mint az áspis. Bármit kívánhatsz tőlem, csak azt ne, hogy dolgozzam.</p>
            <p>- Jól van, akkor azt nem kívánom. Hanem ha úgy firkálsz egyet-mást cigarettadoboz
               aljára, papírszalvétára, bridzs-blokkra, számolócédulára, azt ezentúl ne dobd el. Add
               nekem. Én még meg is fizetem ezt a hulladékot. Egy-két ilyen eldobott pici rajzért
               fizetek neked minden kedden, megjelenés után ötven pengőt.</p>
            <p>- Köszönöm szépen, az nagyon szép pénz. De ezt így ne csináljuk, öregem. Ha van
               valami apróság a zsebemben és találkozunk, odaadom, csinálj vele, amit akarsz, ne
               fizess érte semmit. De kötöttséget én nem vállalhatok, attól írtózom. Meg aztán a
               közeljövőben hónapokra el akarok utazni, nem is érnék rá.</p>
            <p>- Elutazol? Hova?</p>
            <p>- Pontos tervem még nincs. Velence, Firenze, Páris, München. Talán még Finnországba
               is felugrom. Még nem tudom.</p>
            <p>- Hát ez remek. Ha egy ilyen papírhulladékot borítékba teszel Firenzében és elküldöd,
               az nekem remek. A közönség manapság el van zárva az utazgatástól, az ilyen messziről
               érkező kis helyszíni vázlatok aranyat érnek. De egyelőre itthon vagy. És annál az
               ötven pengőnél én feljebb is tudok menni. Megmondom őszintén, szándékosan túlfizetnék
               ilyen rajzokat. Tudatosan elrontom az árakat. De ebből a rovatból én okvetlenül nagy
               sikert csinálok. A pénzre neked nincs szükséged, azt jól tudom. De gondold el, hogy a
               társaságban ez milyen súlyt ad neked. Teljesen szabad kezet adok, azt rajzolod le,
               akit akarsz, úgy csúfolod ki, ahogy akarod. Tetszésed szerint ítélj elevenek és
               holtak felett. Ha már a rovatnak meglesz a maga márkája, képzeld el, hányan
               kapaszkodnak majd, hogy bekerüljenek. Hozzá még a lapom óriási nyilvánossága. Tudnod
               kell, hogy ezt a mellékletet százezer példányban nyomatom. Ez az ország
               nyilvánosságát jelenti. Egy csapásra országos hírű ember leszel. Heti hatvan
               pengőért, úgyszólván komoly munka nélkül. Szombat délig ideadod a rajzokat, egyéb
               gondod nincs. Nos?</p>
            <p>- Hiába, öregem, ismétlem, hogy írtózom a megkötöttségtől.</p>
            <p>Azt hitte, hogy Gálos már elmondta a magáét, a beszélgetésnek nem lesz további
               értelme. De Gálos csak most kezdett belemelegedni a rábeszélésbe. A szó, ígéret,
               biztatás, kecsegtetés, csábítás csak úgy ömlött belőle. Mikor észrevette, hogy a
               humorra való hivatkozásnak az áldozatban visszhangja mutatkozik, ezt kezdte
               kilovagolni. Magyarázta, hogy milyen érzés hetenként megnevettetni egy egész
               országot, tudni, hogy hétfőn az olvasó már mohón várja azt a kis derüt, amelyet a
               Balog-rajzoktól fog kapni. Titi érezte, hogy ingadozik. Anna is eszébe jutott, aki
               folyton piszkálja, hogy rendes embernek valamit dolgoznia kell. Most már ő is
               beszélt. Habozva formálgatta, hogy ha vállalná, mint ahogy nem vállalja, mit kellene
               csinálnia.</p>
            <p>- Csak úgy egy-egy rajzocskának, amelynek időszerűsége nincs, nem igen van értelme.
               Én az olyasmit szeretem, mint Mester Frédi a kalapokkal. Sőt még cifrábban, még
               részletesebben. Ötven tréfás ötlet egy kis rajzon. De ez már munka. És éppen a munka
               az, amit nem vállalok.</p>
            <p>- Ez neked nem munka, hanem játék. És kapsz érte hetenként egy százast. Feljebb,
               szavamra mondom, nem mehetek. De most aztán ne szólj semmit, hanem csapj fel. Jövő
               szombat délig várom az első rajzot. Ne is válaszolj, rendben vagyunk.</p>
            <p>Felvette a telefont.</p>
            <p>- Irénke, végeztem. Ki mindenki keresett? Kicsoda? Hát még? Jól van, kikísérem a
               vendégemet, aztán kapcsolja a külügyet.</p>
            <p>Titi azon vette magát észre, hogy Gálos még barátságosan megveregeti a hátát, aztán a
               párnázott ajtó becsukódott mögötte. Riadtan állt meg az előszobában. Ha már
               beleugrott, most már száz kérdezni valója lett volna. Mekkora papírra rajzoljon?
               Ceruzával jobb-e, vagy célszerűbb a tollrajz? Nincs-e valami külön dolga a nyomdával?
               Hogyan írja alá a rajzokat? Hol kap utalványt és hol veszi fel a pénzt? De nem
               mehetett vissza a főszerkesztőhöz, aki minden jel szerint nagyon el volt foglalva és
               öt-hat ember üldögélt előszobájában. Csetlett-botlott, kalapját markolászta, sem
               távozni, sem maradni nem tudott. Ebben a pillanatban Sághy Laci lépett a szobába.
               Örvendező meglepetéssel üdvözölték egymást.</p>
            <p>- Őméltósága vár engem, - mondta Sághy a titkárnak - a kegyelmes úr részéről
               jövök.</p>
            <p>A titkár azonnal visszatért azzal, hogy őméltósága éppen a minisztériummal beszél,
               rögtön végez és rendelkezésre áll.</p>
            <p>- Hát téged mi szél fújt ide, Titi?</p>
            <p>- Restellem mondani. Majd Gálos elmondja, ha megkérdezed tőle. Mi újság?</p>
            <p>- Nagy újság van. Yvonne elutazott. Keresett telefonon, hogy köszönjön, de nem
               talált. Tiszteltet.</p>
            <p>- Köszönöm. Mikor jön vissza?</p>
            <p>Sághy Laci halkra fogta a hangot, hogy a várakozók ne hallják.</p>
            <p>- Hát te nem tudod? Egyáltalában nem jön vissza. Bronnynak meghalt a felesége,
               Bandrowski, mint jó testvér, visszaadja a hölgyet az eredeti tulajdonosnak.
               Bandrowski felszabadult. Majd nézd meg, micsoda verseny lesz itt az előkelő hölgyek
               között.</p>
            <p>Nyílt az ajtó. Sághy köszönt és bement. Titi pedig bandukolt lefelé a lépcsőn. Máris
               rajzterveket forgatott magában. Rajzolt, tréfákat vetett a vonalakon ide-oda,
               nevetett. Mókáin maga tudott mindig legjobban nevetni. Mikor leért az utcára, már
               négy különböző rajz volt a fejében. Elment a taxiállomásig, s ott azt mondta az első
               vezetőnek, hogy sürgősen a Gellértbe kell mennie. Az úton rajzolt gondolatban és
               nevetett. A szállóban a portáshoz lépett a kulcsért.</p>
            <p>- Van még valahol nyitva trafik?</p>
            <p>- Majd keresünk, nagyságos uram. Mit hozassak?</p>
            <p>- Ahányféle tolla van a trafikosnak, mindegyikből küldjön egy párat. Aztán küldjön
               bármilyen nagyságú és bármilyen alakú rajzpapírt, de többfélét. Aztán küldjön egy
               üveg kínai tust. Nagyon sürgős.</p>
            <p>A szobájában türelmetlenül várakozott. Le és fel járkált, gondolkozott, nevetett. De
               még mindig nem tudta véglegesen, mit fog csinálni. Többször kinézett a folyosóra,
               érkezik-e már a holmi. Végre megjött a formaruhás fiú a csomaggal. Leült az
               asztalhoz. Kiterítette a legmegfelelőbb papírt, kinyitotta a tust, végigpróbálta a
               tollhegyeket. Aztán ránézett a papírra, mintha onnan akarná leolvasni, mi lesz rajta.
               És a papír fehérsége valóban megihlette, egy pillanat alatt megtalálta az összefogó
               gondolatot, amelyet keresett. Kitette az óráját, elkezdett dolgozni. Nekifogott
               háromnegyed kilenckor. Tíz órakor felvette a telefonkagylót és felhívta a Budapesti
               Ujságot. Kapcsoltatta a főszerkesztőt.</p>
            <p>- Itt Balog Tihamér beszél. Szerencsém van, hogy megtalállak.</p>
            <p>- Szombat van, öregem, nehéz nap. Csak éppen ettem valamit és rohantam vissza.
               Parancsolj.</p>
            <p>- Kérlek, kész az első rajz. Odamehetek most rögtön?</p>
            <p>- Micsoda? Már kész a rajz? Titi, te színaranyból vagy. És jó?</p>
            <p>- Azt hiszem, jó. Én legalább sokat röhögtem rajta.</p>
            <p>- Hát akkor ülj kocsiba és rohanj.</p>
            <p>Húsz perc múlva kiteregette a rajzot Gálos előtt az asztalra. És elkezdte
               magyarázni.</p>
            <p>- Amint látod, ez én magam vagyok. Pici test és óriási fej. A szöveg az, hogy
               gondolkozom és nem tudok dönteni, melyik témával kezdjem meg a rajzok sorozatát a
               Budapesti Ujságnak. Itt kavarognak mind a homlokom mögött. Össze-vissza kavarognak,
               mint a fotomontázs. De ravaszul van rajzolva, minden csoportot meg lehet
               különböztetni. Itt Rhédey grófné festi Stein bárót, amint látod, a bárót kissé
               eltúloztam, csúnyának és rozogának, a grófné képén pedig ugyanaz az arc de feltűnően
               csinos repülőtiszt. Pénzeszsákokon ülnek mind a ketten. Mindegyik zsákon ezres
               jelzés van. De láthatod, hogy a báró alatt a szabályos pénzeszsák-gúlából két kis
               zsák feltűnően hiányzik, ezen a kettőn ül a grófné. Mellette a másik téma: három légy
               mászkál Nagymagyarország körvonalain. A három légy eléggé felismerhető: egyik cseh,
               másik oláh, harmadik jugoszláv. Két kéz zacherlint szór rájok, egyik kézen
               horogkereszt, a másikon a fasció. Harmadik téma: hullámfürdő. Nincs semmi különös
               meséje, afféle kis trikós akt-tanulmányok. Negyedik téma: légvédelem. Egy gázmaszkos
               úr és egy gázmaszkos hölgy hevesen csókolódznak a padon, gázmaszkos kutyáik egymással
               játszanak. Ötödik téma: a lengyel követ. Ehhez majd kell valami ügyes kis
               szövegmagyarázat, nem kell éppen megnevezni Bandrowskit, elég, ha azt íratod, hogy
               a «diplomáciai kar egy előkelő tagja». Bandrowski szakított a barátnőjével, a
               jelentkező új nők majdnem széttépik, s ő kétségbeesve menekül. De látsz még itt sok
               mindent, költöző darvakat az őszre való tekintettel, mindegyiknél bőrönd, satöbbi.
               Sokáig kell nézni és még mindig felfedezel rajta bohó kis apróságokat.</p>
            <p>- De ez mi a melledben?</p>
            <p>Titi könnyedén elpirult.</p>
            <p>- Az a szívem helye. Egy hölgy, mint látod, elutasító mozdulatot tesz, hallani sem
               akar rólam. Ez magánügy.</p>
            <p>- És mi van a hölgy vállán?</p>
            <p>- Az egy kis papagáj.</p>
            <p>- Hát, Titikém, szeretnélek megölelni. Ez az, amiről álmodtam. És ilyen gyorsan. És
               ilyen jót. Ezermester vagy. Egyik részlet jobb, mint a másik. Bandrowski arca kitűnő.
               A legjobb az egészben a három légy. Olyan kifejezőek, az ember szeretne a tenyerével
               rájok csapni. És milyen remekül köhögnek. Sosem képzeltem volna, hogy valaki köhögő
               legyeket tudjon rajzolni. Nagyszerű. Mennél tovább nézem, annál nagyszerűbb. Képtelen
               vagyok én ezzel egy hetet várni. Várjál csak.</p>
            <p>Beleszólt a házitelefonba.</p>
            <p>- Jöjjön be Acél úr és a nyomdából küldjék le Maknics urat.</p>
            <p>Rövidesen bejött a két úr. Gálos bemutatta Titit, mint a lap új munkatársát. A
               rajztól mindketten el voltak ragadtatva. Acél, aki monoklis fiatalember volt, afféle
               jól fésült bálitudósító, nyomban megismerte az arcokat. Áradozott a lelkesedéstől.
               Lelkendezve pártolta azt a gondolatot, hogy a mellékletet forgassák fel és már
               hétfőn hozzák a rajzot. Maknics úr vállalta, hogy a cinkográfia játszva elkészül a
               klisével, a közbeeső vasárnap ellenére. Acéllal megbeszélték a szükséges
               szövegrészt. Vezérelv: mennél kevesebbet elárulni, mennél többet magára a rajzra
               bízni. Azt például, hogy a grófné kétezer pengőt kap egy festményért, nem szabad
               szövegben is említeni. Vegyék észre a képről.</p>
            <p>- Nem kényes ez a kétezer pengő? - kérdezte Acél.</p>
            <p>- Te azt csak bízd rá Titire, - szólt Gálos - ez kitűnő. A grófnénak külön üzleti
               hirdetés, hogy ilyen magasan fizetik, Stein báró pedig be fogja rámáztatni azt a
               rajzot, ahol a grófnéval együtt szerepel. Titi, még egyszer kijelentem: el vagyok
               ragadtatva.</p>
            <p>- Hát, hiába, - mondta Acél hizelgő hangon - a főszerkesztő úr szimatja
               csalhatatlan.</p>
            <p>- Majd bizonyítsd be a szöveggel. Köszönöm, uraim, sok dolgom van. Titi, a pénzedet
               hétfőn elküldetem a Gellértbe, ne bajlódjál azzal az utalvánnyal. Szívből köszönöm,
               pénteken nézz be egy kis megbeszélésre, ajánlom magamat, uraim.</p>
            <p>Titi most ocsudott rá, hogy olyan éhes, mint a farkas. Elvitette magát a Dunapalota
               grilljébe, hogy megvacsorázzék. Már evett, mikor a villája megállt a levegőben a
               rátűzött falattal. Most jutott eszébe, hogy a grófné mellé a falra leszakítós
               falinaptárt kellett volna rajzolni csütörtöki nappal. Esprit de l’escalier - mondta
               magában. Nevetett, vállat vont és mohón evett tovább. Ekkor Sághy Laci lépett az
               étterembe. Szmokingban volt és két túlságosan szőke hölggyel érkezett. Átizent
               Titiért az asztalhoz, hogy tisztelje meg őket. Kitűnt, hogy a hölgyek táncosnők,
               Romániából utaznak Hollandiába, Budapesten, amelyről igen sokat hallottak,
               megállottak három napra. A bukaresti magyar követség egy tagjától ajánlólevelet
               hoztak Sághy Lacihoz, ő meghívta őket moziba, aztán vacsorára. Rövid beszélgetés után
               arra is rájött Titi, hogy a hölgyek csak állampolgári minőségben oláhok, mert az
               egyik a Dobrudzsából való bolgár, a másik pedig egy orosz menekült leánya. Különben
               jókedvűek voltak és sűrűn kértek inni. Éjfélkor Sághy Laci azt indítványozta, hogy
               folytassák a mulatságot a lakásán. A hölgyek összenéztek, egyetértően bólintottak. A
               négyes társaság két taxival elment a Vérmezőre. Itt lakott Sághy az Attila-utcában.
               Kicsiny, de igen csinos lakást tartott, sok régi családi kép és fegyver zsúfolódott a
               falakon. Éléskamrája dúsan fel volt szerelve italokkal. A hölgyek konyakot kértek,
               Sághy nem ivott, Titi whiskyre szomjazott. Négy órára a hölgyek már úgy elkészültek,
               hogy Nadinka tört franciasággal egy véget nem érő történetet beszélt a bukaresti
               angol Secret Service egy emberéről, akit ő miatta rendeltek vissza Londonba, Olga
               pedig nehezen forgó nyelvvel ugyanezalatt orosz dalokat dúdolt maga elé, mialatt
               arcán szabadon folytak a könnyek.</p>
            <p>Titi késő délben kelt fel. Mire kényelmesen elkészült, már mehetett is ebédelni. Az
               utcán megállította a kocsit, mikor virágárust látott és vásárolt egy bokréta fehér
               őszi rózsát. Így érkezett a Katona József-utcába.</p>
            <p>- Hogy s mint, öregem? - kérdezte nyájasan Eszes Dánieltől.</p>
            <p>- A mikénti állapot megfelelő, - válaszolta a házmester.</p>
            <p>Maga Anna nyitott ajtót a csengetésre. Csupa mosoly volt és lámpaláz. A virágot
               mindjárt vázába tette és az asztal közepére helyezte a másik helyébe, amely szintén
               őszirózsákból állott. A madarat is üdvözölte Titi, bedugta hozzá ujját, Kiki
               hozzácsípett. A Lázár-házaspár ünneplőt öltött, de valami baj volt velök, mert
               Lázárnénak be volt kötve a balkeze, Lázár pedig éktelen kék-zöld foltot hordott a
               félszeme alatt. Kitűnt, hogy kellemetlen baleset érte őket. Vendégségből jöttek haza,
               későre maradtak, Lázár arccal neki ment a nyitott ajtónak, visszatántorodott,
               feldöntötte feleségét s mikor a sötétben fel akarta segíteni, sarokkal rálépett a
               kezére.</p>
            <p>- Mert ami fabad femmel nem látható, avt látja. De av ajtót nem látja.</p>
            <p>- Nem mondanád meg, hogyan lássak a sötétben? - mordult rá a cinkografus. - Az ajtót
               be szokás tenni.</p>
            <p>- Te mentél ki utoljára, drága fivem.</p>
            <p>Ezen még elpörlekedtek egy darabig, de azért jókedve volt mindenkinek. A két hölgy a
               konyhában és előszobában sürgött-forgott, Lázár pedig sörösüveget bontott, még pedig
               igen gyakorlati módon: a fémkupakot bedugta az ajtó zárnyilásába és könnyedén
               fordított egyet rajta. A hideg sör sziszegve vált szabaddá.</p>
            <p>- A hölgyek nem élnek vele, - mondta.</p>
            <p>Koccintottak, ittak. Lázár akkorát köszörült utána a torkán, mint a mennydörgés.</p>
            <p>- Ez igen, - mondotta szakértően - ez már igen.</p>
            <p>Az asszonyok behozták az ételt. Neki ültek négyen. Szalonnás rántotta volt a
               nagytálban, köröskörül rakva zöldpaprika szeleteivel. A másik tálon csabai kolbász,
               disznósajt, paprikás szalonna.</p>
            <p>- Az itallal takarékoskodjanak, - mondta Anna - bor nincs, összesen még egy üveg
               sörünk van. Tessék, Titi, ne kínáltassa magát. Másutt egy házigazda van és húsz
               előkelő vendég, itt egy vendég van és három előkelő házigazda. Ki parancsol még
               kenyeret?</p>
            <p>Titi nem sokáig várt a nagy ujsággal. Mindjárt előhozakodott vele.</p>
            <p>- Anna, állásom van.</p>
            <p>- Micsoda?</p>
            <p>- Ne készüljön nevetni. Az arcára van írva, hogy tréfát vár. Pedig komolyan beszélek.
               Tegnap megállapodtam a Budapesti Ujsággal. Rajzolok nekik mindenféle bolondságokat.
               Heti száz pengő. Az első rajzot tegnap már meg is csináltam. Holnap majd együtt
               megnézzük a lapot.</p>
            <p>- Ezt komolyan mondja? Titi, maga nekem akkora örömet szerzett, hogy nem is tudok
               róla számot adni. Mondja el ezt részletesen. Hogyan szánta rá magát, hogyan
               állapodott meg, kinek jutott ez eszébe? És mit rajzolt elsőnek? Általában miket fog
               rajzolni?</p>
            <p>Titi mindent elmondott apróra. Csak azt hallgatta el, hogy mit rajzolt. Azt
               meglepetésnek tartotta. Csak annyit volt hajlandó elárulni, hogy a madár is rajta
               van.</p>
            <p>- És mondja meg őszintén, kedvvel csinálja?</p>
            <p>- Megmondom őszintén, nagy kedvem van hozzá. Mert jókat nevetek közben. Már most azon
               töröm a fejemet, hogy mit rajzolok jövő szombatig. Valóságos rajzdűh van rajtam. A
               baj az, hogy klisében, meg effélében teljesen járatlan vagyok. A főiskolán valaha
               tanultam rézkarcot meg sokszorosítást, meg efféléket, de ez egészen más. Lázár úr,
               nem haragszik, ha egyetmást meg fogok kérdezni ebéd után?</p>
            <p>- Nagyon meg leszek tisztelve, Balog úr.</p>
            <p>- Én úgy örülök, - lelkendezett Anna - úgy érzem, hogy most valamit kellene
               csinálnunk, csak nem tudom, mit.</p>
            <p>- Én tudom, - felelt Titi - tósztot fogok mondani.</p>
            <p>Kezébe vette a söröspoharat, felállott és zord arcot vágott. Mint egy népszónok,
               vadul nézett körül, áthatva saját komor nagyságától. Mindenki hangosan nevetett.</p>
            <p>- Mélyen tisztelt hölgyeim és uraim, - kezdte Titi, éreztetve a halk kezdésben
               visszafojtott indulatok erejét - mikor most poharat ragadok, hogy ezen ünnepélyes
               alkalomkor érzelmeimnek kifejezést adjak, teszem ezt abban a reményben, hogy
               mindnyájunk mélyről fakadó, legbensőségesebb érzéseit fogom tolmácsolni. Hölgyeim és
               uraim! Ez a maroknyi nemzet ezer éve vörösfonalként húzódik keresztül a századok
               vérzivatarjain, mint az európai civilizáció keleti védbástyája. És ha megkérdezem,
               hölgyeim és uraim, hogy ki húzódott keresztül vörösfonalként a századok
               vérzivatarjain immár ezer éve, hangosan kell odakiáltanom a pártoskodóknak, a
               kútmérgezőknek, a visszavonóknak, hogy igenis, hölgyeim és uraim, ez a maroknyi
               nemzet! Mert vegyék tudomásul a kútmérgezők, hölgyeim és uraim, hogy mi megyünk
               tovább a magunk útján, felemelt fejjel, előre!</p>
            <p>Ezt már úgy harsogta, hogy az ablaktábla szinte beleremegett. Kiki a kalitkában nem
               tudta mire vélni a mennydörgést és ijedten cserregett. A szónok kissé hátralépett és
               leszegte fejét, mint aki a tömeg hatalmas tapsviharát várja végig. Anna és Lázárék
               jobbra-balra dőltek a nevetéstől.</p>
            <p>- Hölgyeim és uraim, - kezdte a szónok halkan, mint aki újabb kitörésre készül -
               elérkezett a tizenkettedik óra. Erről a helyről kiáltom oda a kútmérgezőknek, az
               áskálódóknak, a visszavonóknak, hogy szűnjék meg a világ mai szorongatott
               helyzetében a társadalom rákfenéje, elég volt a beszédből, mert következnek a tettek.
               Azt hiszem, valamennyiünk érzelmeit tolmácsolom, ha kijelentem, hogy Európa kebelében
               lábra kapott a fejetlenség. Egy embert ismerünk, aki az emberiséget ki tudja vezetni
               a fejetlenségből, kövessük őt egy szívvel-lélekkel és tegyünk szent fogadalmat, hogy
               őt soha el nem hagyjuk. Éljen a mi rajongásig szeretett ideálunk, a világ
               legtökéletesebb embere, éljen Balog Tihamér!</p>
            <p>Anna már sírt a nevetéstől. Az előszobában megszólalt a csengő. Lázárné sikoltozó
               nevetéssel ment megnézni, hogy ki az. Kint beszélt valamit és nevetéstől eltorzult
               arccal jött vissza. Háromszor is belekezdett, de úgy fuldoklott, hogy nem tudott
               beszélni.</p>
            <p>- A szomszédból... hogy... hogy nincsen-e valami baj... jaj, Istenem, hogy szúr a
               derekam.</p>
            <p>- Na hiszen, - mondta pukkadozva Anna - jó hírem lesz ebben a házban. Holnap már az
               összes lakók beszélni fogják, hogy itt gyilkosság történt és segélykiáltásokat
               lehetett hallani.</p>
            <p>De Titi tovább játszott, zord arccal ült helyén, mint a híres szónok, aki nagysága
               önérzetes tudatában fogadja a tömeg tombolását. Aztán ő is elnevette magát.
               Lassanként lecsillapodott. Leszedték az asztalt. A két úr feketét kapott. Anna
               kinyitotta a kalitkát és kiengedte a madarat. Az rögtön az asztalon termett és
               elkezdte a tárgyakat tanulmányozni. Mikor kockacukrot tettek eléje, buzgón
               nekifogott a csőrével.</p>
            <p>- Mi újat csinált Kiki? - kérdezte Titi.</p>
            <p>- Már elhatároztam, - mondta Anna - hogy naplót vezetek róla, mint szülők szokták az
               újszülöttről. Ma bejött a fürdőszobába, mikor kiengedtem a meleg vizet. Egyenesen a
               mosdó feletti üvegpolcra ment, mert ott a tükör, maga a polc is tükör, ezt ő nagyon
               kedveli. De a forró víz párája belepte a tükröt. Ezt nagy megütközéssel vette
               tudomásul. Lármázott, mérgesen hajbókolt, szidta a tükröt. Közben, ahogy
               forgolódott, a feje hozzáért a tükörhöz és azon a helyen természetesen letörlődött a
               pára. Ez roppantul meglepte. Hosszasan tanulmányozta a kérdést és oknyomozó úton
               rájött, hogy a fejével le tudja a párát tisztítani.</p>
            <p>Játszottak a madárral, beszélgettek. Egyszer csak Lázár úr nem volt sehol. Kitűnt,
               hogy nem tudta nélkülözni ebéd utáni álmát és már mélyen alszik odabent a díványon.
               Lázárné még hősiesen állta a dolgot. De látszott rajta, hogy a szeme majd
               leragad.</p>
            <p>- Hogyan ért haza a moziból?</p>
            <p>- Bizony elég keservesen. Esett az eső, sokáig vártunk a barátnőmmel, hogy majd
               eláll, de nem állt el. Akkor nekiduráltuk magunkat és elszaladtunk a villamosig. Ott
               három zsúfolt kocsi is elment az orrunk előtt, de legalább fedett helyen vártunk.
               Nagynehezen aztán mégis hazavergődtünk. Különben láttuk magát a földszintről, ott ült
               a kirakatban a grófné mellett. Az az asszony csakugyan nagyon szép. Egyike a legszebb
               asszonyoknak Pesten.</p>
            <p>- Igen, nagyon szép. A legszebb rajta a bőre.</p>
            <p>- Az messziről is látszik. Különben, jól mulattak?</p>
            <p>- Én nagyon jól. A grófné kevésbé. Magának tetszett?</p>
            <p>- Volt, ami nagyon bosszantott, volt, amitől el voltam ragadtatva. A feliratokat
               gyalázatosan fordították. Ez annál feltűnőbb, mert hiszen az ember hallja, amit
               beszélnek, nevet is a tréfákon, mert a párbeszédek igazán jók, a magyar feliratokban
               aztán éppen az ellenkezőjét olvassa. Ez eléggé bosszantott. De a kis rajzosfilm,
               attól el voltam bűvölve.</p>
            <p>- Mondja csak, ez fontos. Nagyon tetszett?</p>
            <p>- Nagyon. Általában a rajzos filmet a mai élet egyik üdítő pontjának tartom. Imádom
               benne a játékosságot, ahhoz szól, ami mindegyikünkben gyermeki és tiszta. Az aztán
               külön dolog, hogy állatok vannak benne és engem mindenféle állat már eleve érdekel.
               De miért mondta, hogy ez nagyon fontos?</p>
            <p>- Mert a grófné viszont nagyon leszólta ezt a műfajt. Gyerekesnek tartja. Únja.</p>
            <p>Anna ránézett. Gondolkozott. Aztán lopva Lázárnéra pillantott. Lázárnénak
               hátracsuklott a nyaka a karosszékben. Mélyen aludt.</p>
            <p>- Ez nem helyes, Titi. Maga nem tud angolul, de azt kétségtelenül tudja, mit neveznek
               fair dolognak. Hát engem a grófnéval összehasonlítani nem fair dolog. Ő előkelő és
               történelmi. Én lelenc vagyok. Ő dúsgazdag. Én keservesen keresem a kenyerem. Ő olyan
               drága piperével ápolhatja magát, aminek én még a nevét sem tudom. Ő olyan pazarul
               öltözködik, ahogy akar. Én éjszakákat nem alszom, mert cipőre van szükségem...</p>
            <p>- Ugyan, Anna, hiszen mindig olyan, mintha skatulyából húzták volna ki. Még pedig jó
               skatulyából.</p>
            <p>- Azt maga nem tudhatja, hogy az milyen hősköltemény, ha mi tisztviselőnők nem járunk
               rongyos cipőben és van harisnyánk. De nem jutunk tovább. A grófné gyerekkora óta
               utazott. Én csak olvastam. Beszél négy-öt nyelvet. Én tudok angolul és valamit
               németül. Kérem, ne hasonlítson bennünket össze, ez nem gavalléros dolog. Én nem
               vagyok hajlandó részt venni a versenyen.</p>
            <p>- Anna, maga felindult. Ilyennek még nem láttam.</p>
            <p>- Igazán, - mosolygott rögtön Anna - felindultam. Bocsánatot kérek. Ez nem illik. De
               fenntartom, amit mondtam: nagyon kérem, ne hasonlítson össze bennünket. Férfiak
               ezzel úgy vannak, hogy fogalmuk sincs, mi tesz rájuk olyan jó benyomást. Pedig
               összesen a hölgyfodrász. A grófné bemegy a belvárosi hölgyfodrászhoz hetenként
               kétszer és minden alkalommal ott hagy húsz pengőt. Én itt keresek kis fodrászt
               magamnak, havonta egyszer két pengőért.</p>
            <p>Titi nevetett. Megfogta Anna kezét. És Anna hagyta.</p>
            <p>- Angyalom, maga nekem beszélhet. Én már összehasonlítottam. Ezer grófné nem ér
               annyit, mint maga. Magával folyton közös gondolataink vannak, vele egy sincs. És azt
               jól tudjuk, hogy maga feltűnően csúnya, de nekem jobban tetszik, mit csináljak?</p>
            <p>Anna megbékélten nevetett. És visszatért a napilapra.</p>
            <p>- Mi lesz, ha maga elutazik? Hiszen a tervét nem adta fel, úgye?</p>
            <p>- Nem. Az lesz, hogy akárhol vagyok, onnan küldök hetenként valamit.</p>
            <p>- Jaj, de izgatott vagyok. Hogyan fogok én hétfőig várni? Kiki! Hallom és érzem, hogy
               téped a ruhámat.</p>
            <p>A válla felé nyúlt, hogy megfogja a madarat. De az gyorsan átfutott a nyitvatartott
               marok elől a másik vállára. Odanyúlt, a madár visszafutott. Végül megállapodott az
               Anna háta közepén.</p>
            <p>- Nézze, milyen ravasz gazember. Már kitanulta, hogy ott nem tudom megfogni. Ideje,
               hogy visszamenjen a kalitkába.</p>
            <p>Titi megfogta és levette. A markában tartotta a haragosan vergődő kis madarat.
               Közelvette és figyelmesen nézte.</p>
            <p>- Most mit gondol róla?</p>
            <p>- Azt éreztem, hogy egy darab életet tartok a kezemben. Piheg, fészkelődik és érzem,
               hogy dobog a szíve. Él. Lelke van.</p>
            <p>- Maga hisz abban, hogy lelke van?</p>
            <p>- Semmi sincs természetesebb számomra, mint ez. Mi a lélek? Valami, akár szerv, akár
               az idegrendszer vegyi folyamata, azt már vitassák meg a tudósok: ami határozni tud és
               érezni. Ez a kis madár tud határozni. Kétségtelen, hogy a maga kezdetleges módján
               gondolkozik. Ha emlékszik, hogy valami rosszra vezet, okul és a következő alkalommal
               nem csinálja még egyszer. Ez nyilvánvaló logikai folyamat, amelyet vagy nem lehet
               ösztönnek nevezni, vagy az én gondolkozásomat is annak nevezzük. Aztán érezni tud.
               Örül, haragszik, szeret, gyűlöl, jókedvű vagy rosszkedvű, bánkódik, boldog. Lehet ezt
               lélek nélkül csinálni? Ennek olyan lelke van, mint nekünk, csak kezdetlegesebb. A
               katicabogárnak is van, csak százszorta kezdetlegesebb. Az őszirózsának is van, csak
               milliószor kezdetlegesebb. Lélek nélkül nincs élet. Ezt megölni annyi, mint embert
               ölni. A léleknek nincs rangja, csak képességei vannak. A néger koldust pedig éppen
               úgy nem szabad megölni, mint Breughelt.</p>
            <p>- Úgy van. És a szegény tisztviselőnőt éppen úgy nem szabad megölni, mint... mint
               Duse Eleonórát.</p>
            <p>Hogy hirtelen kivágja magát, nem egészen jól sikerült. Nyilvánvaló volt, hogy a
               grófnét akarta előbb mondani, csak meggondolta. Titi lelkét a hirtelen boldogság
               hulláma öntötte el. Ez az asszony féltékeny.</p>
            <p>- Mondja, Anna, - szólt még halkabban, mialatt Lázárné egyenletesen szuszogott - nem
               vagyok közelebb magához, mint vasárnap?</p>
            <p>- De igen, közelebb van. Nincs nap, hogy közelebb ne volna, egy percig sem akarom
               tagadni. Csakhát...</p>
            <p>- Csakhát?</p>
            <p>- Csakhát az út nagyon hosszú. Mióta kezdek hozzászokni a dologhoz, hogy jó volna
               szeretnem magát? Nem egész két hónapja. És miről van szó? Egy egész életről. Ezt nem
               szabad aránytalannak találnia. Még nagyon, nagyon soká tart, amíg én mindennel
               leszámoltam és azt mondhatom, hogy szeretem. De ha kimondtam, akkor azzal a szóval
               akarok meghalni. Én csak türelmet kérek magától. De azt most már nagyon kérem.</p>
            <p>- Ezt még nem mondta nekem soha.</p>
            <p>- Nem. És most tudatosan mondtam. Nagyon, nagyon vágyom erre az érzésre. De ez nem
               tőlem függ.</p>
            <p>- Ezt ne mondja, Anna. A szerelem arról nevezetes, hogy egy kicsit kormányozható. Ha
               az ember lát valakit, rögtön érzi, hogy ebből baj lehet. El lehet menni az útjából, s
               akkor az ébredő szerelem lassan elmúlik. Az ellenkezője is áll. Ha valaki erősen
               akarja szeretni a másikat, az előbb-utóbb menni fog.</p>
            <p>- Akkor jó. Rajtam nem múlik semmi. Mert én mondom, nagyon-nagyon szeretném. Tudja,
               ezzel úgy vagyok...</p>
            <p>Lázárné csámcsogva felébredt. Úgy tett, mintha ízlelt volna valamit, körülnézett és
               elnevette magát.</p>
            <p>- Szép lett volna, kedvesem, ha én itt elalszom. De nem aludtam el. Tudják mit:
               kártyázni kéne. Römizzünk. Aztán, ha a férjem felébred, majd ő is csatlakozik.</p>
            <p>Beleegyeztek. Lázárné ment a kártyát lábujjhegyen megkeresni.</p>
            <p>- Mit tud a testvéréről?</p>
            <p>- Újság van nála. Nem tudom, hogy örüljek-e neki, vagy bánkódjam. Utazni akar.</p>
            <p>- Hová?</p>
            <p>- Sajnos, Montecarlóba. Van egy barátja, azzal megy.</p>
            <p>- Miféle barátja?</p>
            <p>- Nem tudom. Lóversenyember. Valami volt huszártiszt.</p>
            <p>- És hol veszik a pénzt?</p>
            <p>Anna elborult. Habozott, hogy mondjon-e többet. Aztán úgy döntött, hogy elmondja.</p>
            <p>- Ezen komolyan összevesztünk. Ő mulatságosnak vette az egész történetet. A hátamon
               szaladt végig a hideg, milyen mosolyogva élvezte. Ennek az ő barátjának van egy
               elhagyott, gazdag felesége, aki mindig édesgeti vissza. A férfi elhatározta, hogy
               visszamegy, de keres rajta valamit. Kitalálta tehát, hogy valami kellemetlen
               lóversenyügybe keveredett bele és tizenegyezer pengőre van szüksége, különben baj
               lesz. Az asszony beugrott és fizetett. Most a pénz megvan, de nem tudja az asszony
               előtt indokolni, hogy miért és mivel utazik a Riviérára. De el fognak menni, az
               biztos.</p>
            <p>- Várjon csak. Mikor beszélt maga a fivérével?</p>
            <p>- Ma délelőtt. Itt volt nálam.</p>
            <p>- És a pénzt már meg is kapták?</p>
            <p>- Meg. Józsi meg is adott valamit az adósságából. Csak utóbb mondta el, milyen
               pénzből fizetett. Kínos érzés, mondhatom.</p>
            <p>- Azt nem tudja, hogy mikor kapta meg a pénzt?</p>
            <p>- De tudom. Véletlenül szó volt arról, hogy az az ember mikor ment vissza a
               feleségéhez. Csütörtökön. De miért kérdi?</p>
            <p>Titi elmondta ebédjét a ligeti vendéglőben. Részletesen, sírással és levéllel együtt.
               Anna bámulva hallgatta.</p>
            <p>- Maga utána velem találkozott. És szót sem szólt az egészről?</p>
            <p>- Azt hittem, hogy a fivérét... hogy mondjam... rendőrségi ügy fenyegeti. Úgy
               gondolkoztam, hogy vagy megússza a fiú és akkor magának sohasem kell megtudnia az
               egészet, vagy... nem ússza meg és akkor maga úgyis elég jókor értesül róla. De most
               gondolja el, hogy az a boldogtalan asszony ott sírt-rítt az asztalnál és nem tudta
               elhatározni, hogy együtt maradjon-e azzal az emberrel, vagy ne. Mialatt mi
               rábeszéltük, hogy szakítson, az már visszament a feleségéhez és a pénzt már meg is
               kapta. Egyet nem értek. Milyen anyagi viszony van a maga fivére és az illető úr
               között? Ha ugyan úrnak szabad mondanom az ilyet.</p>
            <p>- Azt nem tudom. Beszélt valami rulett-rendszerről, amelyet együtt dolgoztak ki.
               Holtbiztos, hogy nagy vagyont fognak nyerni. Tehát valahogyan cégtársak, vagy mik.
               Nekem ezt végighallgatni borzasztó volt. Ő azzal kezdte, hogy letett nekem kétszáz
               pengőt. Azt én úgy, ahogy kaptam, még az ő ittléte alatt odaadtam Lázárnénak.
               Lakásbér van benne, meg egyéb fizetni való is. Mikor aztán Józsi elmondta, miféle
               pénz ez, megborzadtam tőle és szerettem volna visszaadni. De Lázárnétól már nem
               kérhettem el újra. Ekkor vesztem össze Józsival. Haragban is váltunk el. Nagyon fáj
               a szívem érte. Istenem, ő az egyetlen élőlény a világon, akihez vérségi közöm
               van.</p>
            <p>- De nekem egyetlenegy sincs.</p>
            <p>- A maga esete más. Magánál elvileg nincs kizárva, hogy elutazik a szülei távoli
               rokonait felkutatni, ha kedve tartja. Mert esetleg vannak. De én mindörökre el vagyok
               ítélve arra, hogy ne legyen senkim, csak ez az egy boldogtalan testvér. Különben nem
               is boldogtalan. Jó kedve van, mindenféléket tervezget. Arról beszél, hogy ha a nagy
               pénzzel visszajön, birtokot vesz, kastéllyal. De olyanhoz ragaszkodik, ahol
               jegenyesor van. Csak ez a fontos neki. A jegenyesor. Szegény.</p>
            <p>Lázárné tett-vett, hol a szobában volt, hol kint. Most éppen kint volt.</p>
            <p>- Én nem értem magát, Anna. Ha valaki ennyire egyedül van, miért habozik az, hogy
               valakihez tartozzék?</p>
            <p>- Mert a teljes egyedüllétet jobban bírom, mint a csalódást.</p>
            <p>- Csalódást? Szóval maga csak a csalódástól fél?</p>
            <p>- Nemcsak attól. De főként attól. Titi, én nem kertelek, megmondom egész őszintén. Ha
               átengedném magamat az érzéseimnek, hogy vigyenek, amerre akarnak, talán rövidesen
               beleszeretnék magába. De ezt nem merem.</p>
            <p>- Más szóval: nem hisz nekem.</p>
            <p>- De hiszek. Csak nem bízom. Hiszen kezdettől fogva folyton ezt magyarázom magának.
               Mi itt a probléma? Elég vagyok-e én magam, hogy az életét kitöltsem, vagy kell a
               nagyvilág is, a társaság, a grófné szalónja, a meghívások, a whisky szódával. Tegyük
               fel, hogy elvesz feleségül. Három hónapig gyönyörűen megy minden. És három hónap
               mulva eljön a nap, mikor elkezd sajogni a szíve az úgynevezett társaságért. Ne vágjon
               közbe és ne mondja azt, hogy házasember is járhat társaságba. Tudom én, mit beszélek.
               Arról a felelőtlenségről beszélek, amelyet a férfiak annyira szeretnek. Nők,
               kurizálás, pezsgő, kirándulás, ma ezzel moziba menni, holnap azzal ebédelni. Ez most
               mind új magának, csak úgy habzsolja, mint a gyerek a habos süteményt. És a természete
               még hozzá olyan, hogy örömről nem tud lemondani. Ennek könnyen lehet rossz vége.
               Akkor énvelem mi lesz? Gazdag ember elvált felesége leszek? Hát azt hiszi, hogy
               engedném magam eltartani? Magától, aki gyűlöl? Mert akkorára meggyűlölne, ne is
               mondjon ellent. Nem, inkább meghalnék. Még egy csalódás örökre nyomorékká tenne. Ezt
               nem merem megkockáztatni.</p>
            <p>Titi elhűlve meredt rá az asszonyra.</p>
            <p>- Ez egyszerűen szörnyű, amit itt kitálal nekem. Eddig itt ültem maga mellett,
               reménnyel a szívemben. Vártam türelemmel, hogy lassan-lassan, de előbb-utóbb
               hozzámmelegszik. Legutóbb még azt mondta, hogy nagyon-nagyon szeretne engem
               szeretni. És most kiderül, hogy maga tartja vissza saját magát. Most egyszerre
               olyanokat mond, hogy „nem meri megkockáztatni”. Hát maga egyszer így beszél, egyszer
               úgy?</p>
            <p>- Drága Titi, legyen jó hozzám és ne haragudjék. Én mindig egyformán beszéltem.</p>
            <p>- Nem. Maga nem beszélt egyformán. Nem azt mondta eddig, hogy igyekszik engem
               szeretni?</p>
            <p>- Ez így is van. Igyekeztem és most igyekszem meggyőzni magamat, hogy bízhatom
               magában. De éppen ez a nehéz.</p>
            <p>- Az Isten áldja meg, miben nem bízik? Ha én azt állítom, hogy szeretem és el akarom
               venni, akkor mi lehet még a baj? „Nem tölti ki majd az életemet”. Hát annyira becsüli
               sajátmagát, hogy nem képes egy férfi életét kitölteni?</p>
            <p>- Drágám, én ezen a ponton egyszer már csúnyán megbuktam. Már keservesen megtanultam,
               hogy nem okvetlenül vagyok elég valakinek. Nézzen magába őszintén. Tegyük fel, hogy
               már elvett. Rhédeyné engem nem fog meghívni, ez kétségtelen. Ha majd ketten megyünk
               az utcán, találkozunk egy barátjával, s az azt mondja: „megyek Rhédeynéhez, te nem
               jössz?” Maga mit fog akkor érezni? Ne nekem feleljen, hanem saját magának, de
               őszintén. Vagy hallani fogja, hogy a lengyel követ és két-három úr tegnap
               tánchelyiségben voltak, roppant mulatságos színésznőket ültettek az asztalhoz és
               reggelig remekül mulattak, maga nem fogja sajnálni, hogy nem volt velük? Erre megint
               ne feleljen. Egy nőnek rendszerint egy másik nővel kell megmérkőznie. Én azt sem
               vállalnám. Mert akiért harcolni kell, arra már nincs is szükségem. Hogyan vállaljam
               ilyen hirtelen, hogy az egész élettel, az egész úgynevezett társasággal megmérkőzzem?
               Itt jön ki az az átok, hogy magának sok pénze van. Emlékezzék vissza, hogy ezzel
               kezdtem.</p>
            <p>- Szóval, mondjak le magáról?</p>
            <p>- Nem, - szólt Anna gyorsan, szinte túlhangosan, úgy, hogy belepirult és elrestelte
               magát, aztán nyugodtabban folytatta - nem, ne mondjon le, ha van türelme. És ha azt
               gondolja, hogy ezt a türelmet én megérem.</p>
            <p>- De az Isten áldja meg, mit csináljak, hogy remélhessem? Osszam szét a vagyonomat a
               szegények között?</p>
            <p>- Ez még nagyobb baj volna, mert élete végéig engem tenne felelőssé minden gondjáért.
               Itt csak kettő segíthet. Vagy engem szeret meg olyan mérhetetlenül, hogy az élet
               minden egyéb örömét nyugodtan eldobja. De ilyen szerelem nincs és én ilyet nem is
               várhatok. Vagy eljön a pillanat, mikor maga ez a színes és mulatságos élet már nem
               érdekli annyira.</p>
            <p>Titi hosszasan gondolkozott. Aztán megint megfogta a kezét. Csak suttognia lehetett,
               mert Lázárné kint járkált az előszobában, s az ajtó nyitva volt.</p>
            <p>- Anna, nézzen a szemem közé. Szeret maga engem?</p>
            <p>Az asszony a szeme közé nézett. Nyugodtan és tisztán, mint aki semmit sem
               takargat.</p>
            <p>- Szeretném, de nem merem.</p>
            <p>- Ilyen közel van hozzá?</p>
            <p>- Ilyen közel.</p>
            <p>Titi sugárzó arccal felállott.</p>
            <p>- Ez nekem elég. Ettől a perctől kezdve ezzel a tudattal fogok élni. Most pedig
               elmegyek. Köszönöm az ebédet.</p>
            <p>Kezet csókolt és várt. Anna nem szólt semmit.</p>
            <p>- Azt sem kérdezi, mikor látjuk egymást?</p>
            <p>- Nem kérdezem, drágám és nem is fogom kérdezni. Nem akarom, hogy kötve érezze magát.
               Akkor lát, amikor akar. Amikor magának jól esik. Nekem nincsen társaságom, nincsenek
               meghívásaim, nincs baráti köröm. A hivatalt kivéve minden időm a maga rendelkezésére
               áll. Akkor veszi igénybe, mikor akarja. Csak kötelességből ne tegye, mert azt nem
               bírom elviselni.</p>
            <p>Lázár még mindig aludt, a cinkográfiai beszélgetést el kellett halasztani. Lázárné
               viszont kapta a táskáját és beszólt Annához, hogy lemegy a cukrászdába süteményt
               venni. Úgy látszott, hogy valami közlendője van. Volt is. Ahogyan együtt mentek le,
               már a lépcsőházban rákezdte.</p>
            <p>- Avért veftek öffe a fivérével, mert magáról volt fó, Balog úr.</p>
            <p>- Rólam? Honnan tud a létezésemről az a fiatalember?</p>
            <p>Lázárné vállát vonogatta. Zavart tartása azt a gyanút keltette, hogy éppen ő maga
               volt az, aki fecsegett.</p>
            <p>- Azt már nem tudom. De pénzről veszekedtek és erre a Józsi azt mondta, hogy „miért
               nem vágsz ki valamit a gazdag udvarlódból?” Hát ezen vesztek össze, kérem.
               Kiutasította, kérem. És nagyon sírt, kérem. Általában, gyakran sír, kérem. Még jó,
               hogy vette ezt a madarat. Ezzel megvígasztalódik.</p>
            <p>A kapuig még trécselt a madárról, akkor egyedül hagyta Titit gondolataival. S ezek a
               gondolatok úgy rajzottak benne, hogy koponyája alig tudta egybetartani ezt az
               elviselhetetlen nyüzsgést. Beült egy kávéházba, hogy szabadjára engedhesse
               töprengését. Elgondolkozva, ráncolt homlokkal kavargatta kávéját és tünődésében
               igazságérzete győzött. Annának igazat kellett adnia. Vizsgálgatta magát és kénytelen
               volt belátni: csakugyan nem szívesen adná oda mindennap új érdekességgel, új, színes
               izgalommal járó mai életét. Vagy, ha odaadná, aztán számon kérné attól, akiért
               odaadta. Azzal sem volt tisztában, mert a társaságos élet erővonalairól fogalma sem
               volt, vajjon, ha Annát elvette, folytathatná-e oly gyors irammal nekiindult
               pályafutását abban a csábító világban, amelyet társaságnak hívnak. Vajjon segítség-e
               a társadalmi előmenetelben egy asszony, vagy tehertétel? Fel lehet tenni, hogy
               segítség, mert egy asszony segítségével házat lehet vinni, kitűnő baráti kört lehet
               szervezni és azt a házat a város egyik vonzó és fontos házává lehet tenni. Anna okos
               asszony, olvasott, jól fest rajta a ruha, modora szerény és nagyon kedves. Másrészt
               azt is fel lehet tenni, hogy bizonyos házak bezárulnának előtte, mert a nagy dámák
               felhúznák az orrukat, hogy egy kis tisztviselőnőt kell bevenniök és megtagadnák tőle
               a barátságot. Rhédeyné valóban nem hívná meg. Nem lehet tudni, mi itt az előnyös és
               mi az előnytelen. Meg kellene kérdezni, aki - a pesti kifejezés szerint „durch und
               durch” - ismeri a társaság lélektanát. Például Totót. Az ennek a társaságnak
               talajából sarjadt, csak ennek levegőjét szívta, csak ebben nőtt fel. S aztán
               meghökkent saját gondolataitól. Vádolni és faggatni kezdte önmagát, mint egy idegen
               ember. „Hát szereted, vagy nem szereted? Ha őszintén szereted, mit teszel függővé
               attól, hogy ennek a grófnénak, vagy annak a bárónénak milyen véleménye lesz Annáról?
               Ott pukkadjon meg valamennyi, ahol van.” De megint csak oda érkezett, hogy
               szmokingban megérkezni előkelő házhoz háromnegyed kilenckor nagyon kellemes,
               ragyogóra öltözött asszonyok között keresni névkártyáját, tündöklően terített
               asztalnál mókázni, országos nevű urakkal „kérlek Titikém”-barátságban lenni,
               hazakíséréskor valamelyik dámához lopva hozzáérni és a sötétben orvul figyelni,
               vajjon elhúzódik-e, vagy sem, ezt mind nagyon rosszúl esnék odadobni. A háziasszony
               ezt mondja telefonon: „ne is rémítsen azzal, hogy el van foglalva, hiszen a vendégeim
               kikötötték, hogy maga ott legyen”. Vagy, ha felhív egy számot és megnevezi magát, a
               női hang ezt mondja: „szent Isten, csak nem akar lemondani?” A moziban összesúgnak a
               háta mögött: «ki ez, aki Rhédeynével van?» Ezek kellemes, nagyon kellemes pillanatok.
               Egy-két elégtétel annyi árvaságért, annyi virrasztva áttanult éjszakáért, annyi
               rongyos cipőért, annyi kabáttalan téli didergésért, annyi húszfilléres, ligeti padon
               elköltött töpörtővacsoráért. Mi hát a teendő? Egyebet nem lehet tenni, mint várni. És
               Annát mégiscsak nagyon szeretni. Mert ő ebben a színes kavarodásban azért
               nélkülözhetetlen. Ő a tisztaság, a nyugalom, a meghittség. Tulajdonképpen két életet
               kellene élni. Milyen mélyen emberi az Aranyember gondolata. És milyen szép kép az
               „Égi és földi szerelem”.</p>
            <p>Miután nem döntött el magában semmit, csak határozat örve alatt tétlen halasztást
               adott magának, áttért gondolataival a rajzolásra. Itt is milyen igaza volt Annának.
               Rettegett a munkától és most örömet kapott tőle. Valóban úgy van, más, amit szeret
               csinálni az ember és más a robot, amelyet kényszerből csinál, mint a taposómalom
               rabszolgája. Visszagondolt arra, amit Gálosnak csinált. Nagyon tetszett neki. De
               vajjon fog-e általában tetszeni és lesz-e visszhangja? Szeretett volna el sem
               mozdulni a kávéházból és ott várni másnap délutánig, huszonnégy órát. De közben le
               kellett feküdni, aludni, más napra kelni és még mindig várni.</p>
            <p>Legjobban szeretett volna utánanézni, melyik nyomdában nyomják a Budapesti Ujságot,
               odamenni, valami igazgatónak, vagy akárkinek bemutatkozni és engedelmet kérni, hogy a
               gépekhez állhasson. Hadd vegye kezébe a legelső példányt, amelyet a körforgó gép
               kiad. De ezt restellte. Másnap már annyira fegyelmezte magát, hogy a rakodópart felé
               robogván, meg sem állította a kocsit, vajjon van-e már lap a rikkancsoknál. Anna
               hivatala előtt állott a kocsi. És mikor Anna kilépett a kapun, sürgetve lépett oda
               hozzá:</p>
            <p>- Gyorsan szálljon be, rohanni kell a kávéházba.</p>
            <p>Anna értette, miért. Mosolygott, ő is lámpalázas volt kissé, annyira részt vett a
               Titi ügyében. Azonkívül kíváncsi. Még semmit sem tudott a rajzról. Besiettek a
               kávéházba.</p>
            <p>- Mindenekelőtt egy Budapesti Ujságot kérek.</p>
            <p>- Azonnal. Kézben van.</p>
            <p>- Mi az, hát csak egy példányt járatnak?</p>
            <p>- Négyet járatunk, nagyságos úr, de mind a négy kézben van.</p>
            <p>- Szaladjon ki a sarokra valaki és vegyenek egyet. Halló! Ne egyet vegyenek, hanem
               kettőt.</p>
            <p>Végre ott volt előttük egy-egy példány. Egyszerre nyitották ki a még festékszagú,
               friss lapot, egyszerre lapozták és egyszerre találták meg. Jó nagy terjedelmet
               kapott a rajz, az oldal negyedrészét elfoglalta. A cinkografus jól dolgozott, nem
               is volt nehéz dolga, annyit Titi is értett cinkografiához, hogy szabatos, biztos,
               egyenletes vonalaival a fotótípiának könnyű boldogulnia, az autotípia már
               bonyolultabb mesterség. Elkezdte rögtön falni a szöveget. Multkori két rajzára
               hivatkoztak s bejelentették, hogy „a budapesti szalónok boszorkányos kezű
               humoristája” hétről-hétre el fogja mondani, amit életben és társaságban mulatságosnak
               talál. „Megnyitó rajzot, - írta Acél - nem küldött a művész, hanem a mellékelt
               tréfás, rajzos levélben jelentette be, hogy nem tud választani a fejében nyüzsgő sok
               téma közül. Az első rajzot a jövő hétre halasztotta, mi tehát ezennel közöljük a
               szerkesztőséghez intézett rajzos levelét”. Boldogan, lüktető szívvel olvasta,
               lélekzetvétele is elnehezedett az örvendező izgalomtól. Most először nézett fel.
               Pillantása a pipacspiros Anna pillantásával találkozott.</p>
            <p>- Titi, mit csinált velem?</p>
            <p>- Miért, - nevetett boldogan - mit csináltam?</p>
            <p>- Maga bolond, így még asszonyt nem is kompromittáltak. Hiszen ezt a rajzot nem tudom
               letagadni. Az arc kísértetiesen jó. Fényképem sincs, amelyik ennyire találó volna.
               Szent Isten, mit fognak szólni holnap a hivatalban? Ezt a lapot egészen biztosan
               körözni fogják.</p>
            <p>- Tagadja le. Nem maga az.</p>
            <p>- Tagadjam le. Mikor itt a maga arca is. És mikor meg szokott várni engem, már
               valamennyien jól megjegyezték az arcát.</p>
            <p>Titi elképpedt. Mindezt nem gondolta végig. Szívébe nyilallott a gyanú, hogy hátha
               most nagyon rosszat csinált. De villámgyorsan követte a furdalást az a kaján öröme
               is, hogy Annát ez csak segíthet hozzákapcsolni. Tant pis pour elle, gondolta magában
               franciául, tant mieux pour moi.</p>
            <p>- Valami bajt csináltam?</p>
            <p>- Mi lesz, ha az uram ügyvédje a válóperes tárgyaláson kiteregeti a bíró elé ezt a
               lapot?</p>
            <p>- Ugyan. Ezzel az ügyvéd nem teszi az ügyét nevetségessé. Hiszen benne van a rajzban
               és százezer példányból láthatja az egész ország, hogy maga tudni sem akar rólam.</p>
            <p>- Csak a szívében vagyok.</p>
            <p>Az viszont igaz. Eszem ágában sincs titkot csinálni belőle. Ha akarja, idehivatom a
               főpincért és élőszóval is megmondom neki.</p>
            <p>- Maga képes.</p>
            <p>- Haragszik?</p>
            <p>- Találja ki.</p>
            <p>Nevettek és melegen kezetszorítottak.</p>
            <p>- Különben, hogyan tetszik a rajz?</p>
            <p>- Elragadó. Mindent értek belőle, de valamennyi részletét még nem is láttam. Ezt soká
               kell tanulmányozni. Várjon, menjünk végig rajta és ahol valamit nem értek, ott
               magyarázzon.</p>
            <p>Belemerültek a rajzba. Minden kicsiny részletet megnéztek és Titi elmondott mindent,
               azt is, amit nem a közönségnek szánt, hanem a maga mulatságának. Például a
               Hullámfürdő alakjai közé odarajzolta a Pethő-családot: apát, anyát és leányát.</p>
            <p>- Ilyen fürdőruhát hordanak?</p>
            <p>- Ilyet.</p>
            <p>- És a családfő nem üti nyakon mind a kettőt?</p>
            <p>- Sőt, gyönyörködik bennük és felhívja rájuk a közfigyelmet.</p>
            <p>- Finom ember lehet. Kért már tőle elszámolást?</p>
            <p>- Ne kínozzon azzal az elszámolással, most a rajzról van szó. A héten ott vacsorázom,
               majd szólok.</p>
            <p>- Azt hiszem, ott sem sokkal több ruha lesz a hölgyeken.</p>
            <p>Titi fején átsuhant a kép: a markazi kastély vendégszobájában karjai közt tartja
               Daisy derekát.</p>
            <p>- Valószínűleg. De ez nem nagyon érdekes. Most a rajzot nézzük. Mit lát még? Nézze
               meg Stein báró képét. Nem a saját képét, hanem amit a grófné fest. Gyönyörű szép
               fiatal repülő-ideálnak festi. Nézze meg a kép szemét.</p>
            <p>- Jé, de mulatságos, a szeme helyén egy-egy kilencágú korona van.</p>
            <p>- Mert csak azt látja, hogy őt egy igazi grófné festi.</p>
            <p>- Az a jó, hogy a szeme mégis hasonlít az eredetihez. Ennek a nőktől menekülő alaknak
               miért van lengyel bundája, de olasz süvege?</p>
            <p>- Ez a lengyel követ. Az anyja olasz volt. Azt még nem is mondtam, hogy volt
               jegyesem, az ő jelenlegi barátnője, visszatér előző szerelméhez és már el is utazott
               Párisba.</p>
            <p>- Hallja, ez a rajz olyan, mint egy lexikon. Meddig dolgozott ezen?</p>
            <p>- Sokáig. Másfél óra hosszat izzadtam fölötte. Tudom, azt fogja mondani, hogy
               csináljam sokáig és mélyedjek el benne. Akkor rossz lesz. Ami tréfa rajzolás közben
               eszembe jut, azt belerajzolom. Ez a rögtönzöttsége adja meg az ízét. Akkor jó, ha nem
               én veszem komolyan, hanem aki nézi. Most mondjon kifogásokat, azok érdekelnek
               igazán.</p>
            <p>- Mondok. A homlokába rajzolt egyes témacsoportok nem egyenletesen vannak elosztva. A
               jobboldala zsúfolt, a másik fele jóval üresebb. A fürdőrajzban ez a nő nem jól ugrik,
               mert ha odaugrik, ahova célozza, koponyájával pontosan a kőre esik. És maga miért bal
               kezében tartja a ceruzát?</p>
            <p>- Az első kettőben igaza van. De a balkéz, az az én saját tréfám. Nevem Balog.</p>
            <p>Anna megint nevetett. Nézte a rajzot és fejét csóválta.</p>
            <p>- Ennek nagy sikere lesz, Titi. Három-négy ilyen rajz után már ezért fogják venni a
               lapot. Annak a főszerkesztőnek kitűnő szeme van. Azt hallottam egyszer, hogy vezető
               állásban a legfontosabb tehetség jól kiválasztani a munkatársakat. Hát ez magát
               pompásan kifogta. És most vallja meg, hogy igazam volt, mikor folyton maceráltam,
               hogy találjon ki valami munkát magának. Nem, nem, ne feleljen nekem. Csak majd saját
               magának, mikor egyedül lesz. Mondja csak, kedvesem, mi történik az eredeti rajzzal?
               Az a lapé marad?</p>
            <p>- Tudtommal nem. Az az enyém. Nem tudom, majd megkérdem.</p>
            <p>- Ne kérdezze. Az a legnagyobb ügyetlenség. Ha már megkérdi, természetesen azt a
               választ fogja kapni, hogy nem a magáé. Hanem jelentse be, hogy hova kívánja
               visszaküldetni. Ez fontos. Tudniillik az jutott eszembe, hogy ezek a rajzok nagyon
               népszerűek lesznek. Egész biztos, hogy egy ilyen báró Stein keresni fogja az
               eredetit. Azt minden héten eladhatja. Kétszeres üzletet csinálhat belőle. Gazdag
               emberek szívesen odavágják érte a százast. És akkor maga havonta aránylag kis
               munkáért kap nyolcszáz, vagy ezer pengőt. Abból már jól meg lehet élni.</p>
            <p>- Angyalom, nálam ez nem keresetre megy. Nem ebből élek. Ezennel magának adom az
               eredetieket. Majd csinálunk belőle albumot és pár hónap mulva visszalapozunk benne.
               Nagyon mulatságos lesz.</p>
            <p>- Szó sem lehet róla, azt nem engedem. Ha tíz ilyen rajzot eladhat ezer pengőért,
               akkor nekem ne adjon ilyen drága ajándékot. Aztán még egyre figyelmeztetem. Egy év
               mulva olyan albumot is csinálhat, amelyet ki lehet adni. Összegyüjtve, könyvben.
               Egész biztos, sok ember megveszi. Akik szerepelnek benne, mindenesetre. Így háromszor
               kereshet ugyanazzal a munkával.</p>
            <p>- Anna, miért nem megy maga kereskedőnek?</p>
            <p>- Azt hiszi, még nem gondoltam rá? Ha majd úgy megy nekem, hogy félre is tehetek
               valamit, össze is gyüjtök annyit, hogy valamibe belefogjak.</p>
            <p>- Én tudok valamit, amihez nem is kell tőke. Szerződtetem magát a cégemhez
               vezérigazgatónak.</p>
            <p>- Biztosítom, hogy nem fizetne rá. Ha már erről beszélünk, Titi, mondja meg nekem:
               nagyon örül most ennek a rajzolásnak?</p>
            <p>- Nagyon. Nem tagadom: nagyon.</p>
            <p>- Szóval olyan jó kedve van, hogy madarat lehetne fogatni magával?</p>
            <p>- Ajjaj, most valami nagy baj következik. Nem, nem, madarat már fogtam, magának is
               adtam. Nem alkuszunk. Mit akar tőlem?</p>
            <p>- Azt akarom, hogy teljesítse három kívánságomat, mint a mesében. Először: követeljen
               Pethőtől elszámolást. Másodszor: a szállóban alkudja ki a napi szobaár helyett a havi
               bért.</p>
            <p>- Hát jó, nem bánom. De csak széles jókedvemben ígérem meg. És mi a harmadik?</p>
            <p>- A harmadik az, hogy vigyázzon rám nagyon. Legyen jó hozzám és gyengéd. Ápolja a
               magába vetett bizalmamat. Mert most már érzem, hogy érdemes.</p>
            <p>Egymás szemébe néztek a két lappéldány felett. Titi érezte, hogy szemét elfutja a
               homály, mint pápaszemet a pára.</p>
            <p>- És most kávéházban ülünk és én nem ordíthatok örömömben, ahogy szeretnék. Tudja,
               most mi volna jó? Felállni erre a márványasztalra, az utcáról is becsődíteni a népet
               és szózatot intézni az emberiséghez. Hogy ettől a pillanattól kezdve az egész világ
               változzék meg és legyen olyan boldog, mint én vagyok. Tökéletesen boldog vagyok? Még
               nem. Majd azon a nagy napon, mikor az enyém lett, kedves Balogné nagyságos asszony.
               De addig is szerezhetne nekem nagy örömöket. Én magának három kívánságát teljesítem.
               Maga teljesítsen nekem egyetlenegyet.</p>
            <p>- Halljuk.</p>
            <p>- Adja fel azt a szokását, amiről még mindig nem tudott meggyőzni és amit én még
               mindig nem tudok másnak nevezni, mint smokkságnak, bocsánat a csúnya szóért. Ne
               számolgassa a húsz filléreket. Fogadja el a cukrászdai meghívásomat, jöjjön el velem
               vacsorázni és üljön bele a taximba.</p>
            <p>Anna fejét csóválta.</p>
            <p>- Legyen méltányos és ismerje el, hogy javulok. Minden lehető módot kieszelek, hogy
               elfogadhassam magától, amit lehet. Abban a pillanatban, mihelyt kitalálok valami
               viszonzást, már sietek szólni. Úgy-e, hogy tegnap egy hete én hívattam meg magam
               ebédre? A mozijegynek is úgy örültem, mint a bolond, mikor megnyertem. Nem maga volt
               az oka, hogy a dolgok szerencsétlenül jöttek össze. És nem beültem a kocsijába,
               amikor idejött? Maradjunk csak így, Titi. Nekem megvan az a bogaram, hogy szeretem
               magam önállónak tudni, aki nem tartozik senkinek semmivel. Ezt az örömet hagyja meg
               nekem, még akkor is, ha ez magának néha kényelmetlen. De nemcsak ez az okom van. Még
               van egy másik is. Megmondom őszintén. Én a maga pénzére haragszom. Az nekem személyes
               ellenségem. Közöttünk áll.</p>
            <p>- Jól van, angyalom, ez magának rögeszméje, mit csináljak, ha ebből nem tudom
               kigyógyítani. Most idehozatjuk a képes lapokat, elsősorban az Esquiret, és maga
               lefordítja nekem a képek aláírásait.</p>
            <p>Odahozták az Esquiret. Egymás mellé helyezkedtek el, a két fej az amerikai tréfák
               fölé hajolt. Lapoztak. Titi a képet magyarázta, mi rossz benne és mi jó. Anna
               lefordította az aláírt tréfát. Némelyiken hangosan mulattak. De Titi ezt elúnta. Csak
               hagyta Annát, hogy a szöveget silabizálja, nem hallgatott oda, hosszasan nézte a
               kedves arcélt. Anna megérezte a pillantást, feléje fordult, kérdő mosollyal nézett
               rá.</p>
            <p>- Mondja, Anna, mikor fog engem megcsókolni? Csak egyszer. Csak egy egész kurta kis
               csókról van szó. Aztán megint várok, ameddig akarja.</p>
            <p>Anna maga elé nézett. Fejét rázta.</p>
            <p>- Nem, szívem. Ha én egyszer elszánom magam, akkor az nem kurta kis csók lesz. Akkor
               már se Isten, se ember. Akkor én úgy odavetem magam testestől-lelkestől, mint az
               öngyilkos. És keresztet vetek. Mert akkor az Isten irgalmazzon nekem.</p>
            <p>- Maga ezt elhatározta?</p>
            <p>- El.</p>
            <p>- Hát szokott erről gondolkodni?</p>
            <p>- Csak erről szoktam gondolkodni. Most nézzük tovább az Esquiret.</p>
            
         </div>
         <div type="chapter">
            <head>XVI.</head>
            <p>Otthon izenet várta, hogy hívja fel Rhédey grófnét. Nyomban felhívta.</p>
            <p>- Láttam a Budapesti Ujságot. Maga nem is mondta nekem, hogy oda rajzol.</p>
            <p>- Péntek óta történt az egész, grófné. Hirtelen jött. Szombaton állapodtam meg
               Gálossal. Remélem, nem haragszik a kis tréfáért?</p>
            <p>- Dehogy haragszom. Azért hívtam fel, hogy megköszönjem az üzleti reklámot. Különben
               kitűnő az egész, gratulálok. Tudja, ez nagyon érdekel engem. Ilyesmit tulajdonképpen
               én is tudnék csinálni. Nagy kedvet kaptam hozzá. Majd valamelyik este megint együtt
               vacsorázunk, esetleg valami színházzal egybekötve, és részletesen beszélünk róla.
               Most még bizonytalan, hogy mikor vagyok szabad, de hívjon fel szerdán. Legjobb a
               reggeli órákban. Vegyen ceruzát és írja fel a titkos számomat. Az nincs benne a
               könyvben és azon mindíg magam jelentkezem. Különben a palota központján elég
               körülményes.</p>
            <p>A grófné bediktálta a számot. Titi felírta.</p>
            <p>- Köszönöm szépen, megvan.</p>
            <p>- Másnak ne nagyon mondogassa, mert sokat zavarnak. Dömsödynét nem felejtette el?</p>
            <p>- Dehogy felejtettem el, grófné. Holnap éppen ott ebédelek. Ha sikerül valamit
               összehoznom, beszélhetek honoráriumról?</p>
            <p>- Nagyon is. Igyekezzék mennél jobban felnyomni. Hangsúlyozza, hogy Stein báró
               kétezret fizet. Ha nagyon erőszakoskodnak, lemehet hatszázig. De ezerhatszázat
               természetesen jobban szeretnék. Nem leszek hálátlan, azt előre mondhatom. Szóval,
               szerdán reggel még egyszer kapok telefont, akkor a színházat is megbeszéljük, még
               egyszer gratulálok, viszontlátásra.</p>
            <p>Másnap reggel Totó telefonált. Ő is melegen gratulált, nem akart várni ebédig, mikor
               úgyis találkoznak. Aztán Stein báró telefonált. Hosszasan és elragadtatva gratulált,
               felesége és leánya elragadtatását is közölte, meghívta Titit vacsorára a következő
               hétre, mert Markazról már beköltöztek a városba, végül az iránt érdeklődött, hogy nem
               kaphatná-e meg a rajz eredetijét. Titi zavarba jött. Mindig kínban volt, ha
               pénzügyekről kellett beszélnie. Alkudni meg éppenséggel nem tudott. Úgy segített
               magán, hogy a szerkesztőségre kente a dolgot. Majd beszél a lappal és meglátja mit
               lehet csinálni. Rögtön utána Gálos jelentkezett. Gratulált. Nagy a siker, mindenkinek
               tetszik a rajz. Titi beszámolt a báró Stein-féle beszélgetésről. Gálos azonnal
               vállalta a közvetítést és vállalta azt is, hogy kiprésel Steinből annyit, amennyit
               lehet. Nem telt bele félóra, Bandrowski telefonált. Tréfásan szitkozódott, hogy Titi
               rávadítja a nőket, mikor úgyis annyi baja van velük, aztán lelkesen dícsérte a
               rajzot, végül ő is az eredeti iránt érdeklődött. Titi most már könnyű lélekkel utalta
               Gáloshoz. Aztán Pethő telefonált, felesége és leánya nevében is, akik már sok
               telefont kaptak, mert mindenki megismerte őket. Hálásan köszönik a kiszerkesztést,
               csak kár, hogy a szövegben nem állott róluk egy-két szó.</p>
            <p>- Legközelebb a szövegben is hozass valamit, Titikém.</p>
            <p>- Kérlek, majd szólok Acél kollégámnak, ezt ő intézi.</p>
            <p>- Tudod, én az ilyesmire nem adok semmit, de ismered az asszonyokat, hát miért ne
               szerezzük meg nekik ezt a kis gyönyörűséget, nem igaz?</p>
            <p>Aztán jött a posta. A Budapesti Ujság vastag borítékot küldött. Csekk volt benne száz
               pengőről, egy ujságírói igazolvány Balog Tihamér, a Vasárnapi Ujság munkatársa
               részére és autóbusz-szabadjegy. Csőstől hullott az érdeklődés és a siker. Gyerekes
               örömében elhatározta, hogy a csekket mindjárt beváltja, a bankba pedig autóbuszon fog
               menni. A portással elmagyaráztatta magának az autóbuszvonalat, amelyet igénybe
               vehetett. Mindig taxin járt eddig, nem ismerte a vonalakat. Megvárta az autóbuszt,
               felszállt és alig várta, hogy a kalauz hozzálépjen.</p>
            <p>- Szabadjegy, - mondta gőgös könnyedséggel.</p>
            <p>Már készült a diadalmas mozdulatra, hogy kivágja a szabadjegyet. De ettől az örömtől
               elesett, a kalauznak sok volt a dolga a jól megrakott kocsiban. A bankban beváltotta
               a csekket. Már el akart menni a százassal, amelyet begyűrt kártyanyeresége még mindíg
               erősen duzzadó százasai közé, mikor eszébe jutott valami.</p>
            <p>- Szeretném ezt betenni takarékkönyvbe.</p>
            <p>Más ablakhoz utasították. Ott részletesebb megbeszélés után betette a száz pengőt
               Budai Anna névre. Neki volt joga kivenni a pénzt, vagy Budai Annának. A könyvet
               zsebretette és a sikerült csíny mosolyával ment ki a bankból. Elhatározta, hogy
               ezeket a száz pengőket sorra be fogja tenni az Anna nevére. És ha nagy álma teljesül,
               nászajándékul átnyujtja a könyvet, mondván: „látja, csak magáért és magának dolgoztam
               egész idő alatt.”</p>
            <p>Dömsödyékhez szándékosan jóval korábban ment fel. Szeretett volna a többi vendég
               érkezése előtt egyedül beszélni Micával. A markazi kirándulás óta nem találkozott
               vele, akkor pedig sután és furcsán váltak el egymástól. Félkettőkor már ott volt a
               vendéglátó háznál. A háziasszony azonban még nem volt készen. Várakozás alatt az
               őszi kert virágait nézegette. Talált egy figyelemreméltó rózsabokrot. Annak még bőven
               voltak virágai. Különös árnyalatú szirmok voltak ezek: a sárga és rózsaszín között
               mutattak átmenetet, kissé a testszínhez hasonlítottak, s mikor a hamvas leveleket
               óvatosan megérintette, Anna arca jutott eszébe, önkéntelenül melléhez nyúlt, ahova a
               takarékkönyvet tette. Felnézett s ott állt mellette Mica. Sápadt volt, szeme
               beesett.</p>
            <p>- Nem félkettőre hívtuk Titi, hanem kettőre.</p>
            <p>- Tudom. Szándékosan jöttem korábban. Meg akarom kérdezni, haragszik-e rám valamiért.
               Lehetett volna Markaz óta telefonálnom is, de az ilyet csak szemtől-szembe lehet
               elintézni. Mi baj van velem, Mica?</p>
            <p>- Semmi a világon. Elhatároztam, hogy maga nem szeret engem és bosszúból vadul
               flörtöltem azzal az amerikaival. Azóta a nevét is elfelejtettem.</p>
            <p>- Maga nem őszinte, Mica. Nem törődött maga azzal semmit, hogy én szeretem-e, vagy
               sem. Jött egy olyan birkózóvállú kamasz külföldi, ráugrott. Nem kell ezt indokolni.
               Nem tartozik nekem felelősséggel. Szeretném magát kedvesen és gyengéden megnyugtatni,
               hogy én mindenképpen nagyon kedvesnek tartom magát és jóbarát módjára szeretem.</p>
            <p>Mica rögtön sírva fakadt.</p>
            <p>- Kérem, ne beszéljen így velem. Minden nagyon hat rám. Tegnapelőtt meghalt a legjobb
               barátnőm, akit a társaságban nem nagyon ismertek. Az egyetlen élőlény volt, aki
               ismert engem. Két éjszaka nem aludtam. Most olyan ideges vagyok, hogy minden
               ajtónyitásra sírva fakadok.</p>
            <p>- Ő, Istenem, teljes szívemből sajnálom. Felejtse el, amit mondtam. Mint az
               amerikait.</p>
            <p>- Eh, az amerikai, - kiáltott Mica indulatosan - hiszen ez borzasztó, ez a
               csillapíthatatlan őrültség, amit csinálok. Mindenkibe belekezdek, mert mindenkinél
               felcsillanok, hogy talán ez az. Nekiesem, mint egy megveszekedett őrült. Aztán
               félúton abbahagyom, mert gyáva kispolgári lény vagyok titokban. És megijedek, hogy mi
               lesz, ha nem az. Elvégre nem próbálhatom végig húsz férfi csókját.</p>
            <p>Keservesen sírt a rózsák között. Titi még vígasztalni sem merte.</p>
            <p>- Felejtse ezt el, - mondta az asszony, mikor összeszedte magát - közönséges
               mozieset. Van ilyen száz, meg száz. Csak én most nagyon ideges vagyok és a lelkemre
               vettem. Majd egyszer úgy el leszek keseredve, hogy végigcsinálom. Most jöjjön fel a
               terraszra, vagy még jobb, ha bemegyünk, mert már hűvös van. Jöjjön. Mindenki a maga
               rajzáról beszél, én még nem láttam, nekünk más lap jár, de Döme látta a kaszinóban.
               Hallom, Bandrowski kitűnő rajta.</p>
            <p>- Sajnálom, hogy nem látta, majd küldök egy példányt. Bandrowski arcát csakugyan elég
               jól tudom rajzolni. Van benne valami jellegzetes olasz-lengyel keverék, amit nem
               nehéz megfogni.</p>
            <p>Felértek a nappaliba. A szobalány ürmöst kínált.</p>
            <p>- Meséljen, hol járt, amióta nem láttam?</p>
            <p>- Itt is, ott is. Megtapasztaltam például a Rhédeyné híres csütörtökjét.</p>
            <p>- Ah, ez érdekes. Beszéljen róla. Kik voltak ott? Civilek is, vagy csak művészek?</p>
            <p>- Az a kérdés, Mica, hogy ki magának a művész és ki a civil?</p>
            <p>- Maga például civil. Ne értsen félre, tudom, hogy jól rajzol. De azért nekem civil.
               Hanem azokról beszéljen, a nagyhajú bohémekről. Azok állítólag nagyon érdekesek.</p>
            <p>- Lehet, de azok nem voltak ott.</p>
            <p>- Hát kik? Asszonyok voltak?</p>
            <p>- Hölgyek oda ilyenkor nem járnak. Várjon, elmondom a neveket.</p>
            <p>Röviden átszaladt a Mica számára teljesen érdektelen neveken, csak úgy,
               kutyafuttában.</p>
            <p>- Mondom, oda hölgyek nem járnak. Hölgyekről nem is beszélt senki. Egyetlenegy
               hölgyről volt szó és azt éppen a háziasszony emlegette. Magát.</p>
            <p>- Engem? Mit mondott? Igazán rólam volt szó?</p>
            <p>- Mondom, hogy magáról. Részletesen kifejtette, hogy maga milyen szép. Tudja,
               portréfestésről volt szó és felemlegettünk különféle arcokat. A grófné a maga arcát
               jelölte meg, mint tökéletes tárgyat egy festőművész számára. Lefestené sajátmaga
               számára szívesen, de annyi a rendelése, hogy nincs elég ideje.</p>
            <p>- Sajátmaga számára? Minek az neki?</p>
            <p>- Tudja, a festők az olyan képeiket, amelyet nagyon szeretnek, nem szívesen adják ki
               a kézből. Volt egy nevezetes festő, Katona Nándor, az igen szűkösen éldegélt, de nem
               vitte rá a lélek, hogy egyetlen képet is eladjon, csak végszükségben. A grófné is úgy
               képzeli, hogy ez neki kedves munkája volna.</p>
            <p>Ámult sajátmagán, hogy milyen folyékonyan hazudik.</p>
            <p>- De mi hasznom volna nekem abból, ha ott lógna a kép?</p>
            <p>- Hát bizony, semmi. A maga helyén még akkor sem ülnék modellt a grófnénak, ha ő
               történetesen ráérne. Fáradságos dolog. Maga fáradna és a szép kép az övé
               maradna.</p>
            <p>Mica elfelejtette bánatát. Hevesen vágyott a társalgást folytatni. De vendégek
               érkeztek. Két társaság egyszerre. Két országgyűlési képviselő feleségestül, Horányi
               és Csillik nevezetűek. Titinek rémlett, hogy mindkettő nevével már igen gyakran
               találkozott az ujságokban, de politikáról fogalma sem lévén, azt már nem tudta, hogy
               ezek az urak hangosan jobboldaliak-e, vagy hangosan baloldaliak. Tartott tőle, hogy
               csupa politikus jön ebédre, s akkor az ő számára a társalgás olyan sivárrá válik,
               mint vegetáriusnak a malacpörkölt. Másnak nagyon érdekes, neki teljesen érdektelen.
               De nyomban befutott Totó, gömbölyűen, dús fehér sörényével, frissen borotválva és
               jókedvűen. A házigazdával együtt érkezett, aki nem is nagyon mentegetődzött a
               késésért.</p>
            <p>- Ma későn fogunk enni, - mondotta - meghívtuk Vincét.</p>
            <p>- Akkor várhatunk rogyásig, - nevetett valaki.</p>
            <p>- Talán együk meg az ebéd egyik felét, - szólt vidáman a másik - ha megjön,
               meguzsonnázzuk a másik felét.</p>
            <p>Titi megtudakolta, hogy ki az a Vince, aki ilyen notórius elkéső. Totó szolgált
               felvilágosítással: Hunyor Vincéről van szó, a főispánról, aki vidékről jár fel és
               annyi dolga van délelőttönkint a különböző minisztériumokban, hogy mindig
               elkésik.</p>
            <p>- Hunyor? Tudod, hol főispán az a Hunyor? Ahonnan én jöttem fel. Zoborhelyen.</p>
            <p>- Nini, csakugyan. Erre nem is gondoltam. Otthon gyakran találkoztatok?</p>
            <p>- Soha. Egyszer bemutattak neki egy hazafias ünnepélyen az Úri Kaszinóban. Aztán egy
               félév múlva ugyanilyen alkalommal megint bemutattak. Aligha fog rám emlékezni.</p>
            <p>Mialatt új ürmöst töltött magának s azt szürcsölte, a főispánról gondolkozott.
               Odalent a vidéki kisvárosban a főispán az ő számára az elérhetetlen előkelőséget
               jelentette. Úgy élt emlékében az angolbajuszos, szálas, monoklis ember, amint
               végigsuhan sötétkék gépkocsiján a kisvárosi utcán, a vezető mellett a sujtásos
               vármegyei hajdú. Az utca népe kalapját emelgeti, ő pedig két ujjával odanyúl a kalap
               széléhez, anélkül, hogy megnézné, kinek köszön vissza. Máskor elhízott, beteges
               feleségével lehetett látni, amint a séta kedvéért gyalog mennek valami látogatást
               visszaadni a polgármesternek, vagy térparancsnoknak, s a járókelők még a
               gyalogjáróról is leléptek a tiszteletteljes kitérés miatt. Az ő házánál élt az a
               svájci kisasszony, aki titokban találkozgatott Polgár Bódoggal, hogy franciául
               beszélgessen vele és kicsikarja belőle a kirakatban látott szép ruhát. Mibe is került
               az a ruha? Az összegre már nem emlékezett. Roppant régen volt ez, évszázadokkal
               ezelőtt, vagyis egy félesztendeje. Most ő itt fog enni egy asztalnál a kiskirállyal,
               kedélyes kérlekalássan-hangon beszélgetni fognak és nem lesz észlelhető közöttük
               semmi levettsüvegű különbség. Horányi képviselő felesége, aki bohóc-arcú, rendkívül
               szélesszájú, csúnya asszony volt, pápaszemet hordott, de a jókedv és jóság úgy
               ragyogott róla, mint a verőfény, odalépett Titihez.</p>
            <p>- Mondja, csakugyan maga az a Balog, aki a Budapesti Ujságba azt a dolgot rajzolta
               tegnap?</p>
            <p>- Én követtem el. Remélem, nem találta nagyon rossznak?</p>
            <p>- Rossznak? A könnyem ugrott ki, úgy nevettem. Ahogy a Stein báró képe ránéz a Rhédey
               Thekláéra és két szeme a nagy mágnásimádattól kilencágú koronává változik, attól
               sikítani lehet. Rögtön vittem az uramhoz mutatni.</p>
            <p>- Nagyon jó kis bolondság, - vélte Horányi méltóságteljes jóindulattal.</p>
            <p>Mica rögtön befurakodott a társalgás nyílásán, hogy a Rhédey-témához férjen.</p>
            <p>- Képzeljék, Balog Titi azt meséli, hogy Rhédeyné szeretné megfesteni a képemet.
               Titi, mondja csak el, mit mondott a grófné. Hadd hallja az uram is.</p>
            <p>Mindenki odahallgatott. Titi is jó erősen aláhúzta a grófné esztétikai elismerését,
               még néhány új részletet is füllentett hozzá. Ekkor a Csillik nevű képviselő, aki
               bizalmatlanságot kifejező orcáján kurtára nyírott borostát viselt bajusz helyett,
               megkérdezte:</p>
            <p>- Méltóztatol ismerni a grófnét?</p>
            <p>A kérdés hangjának árnyalatában bizonyos hitetlenség rejlett. Akár sértőnek is
               lehetett venni. Titi ránézett. De Totó megelőzte és válaszolt helyette:</p>
            <p>- Azt elhiszem, hogy ismeri. Legirigyeltebb mozipartnere a szép grófnénak.</p>
            <p>De erre nem igen figyelt senki. Dömsödy mély bölényhangja vette át a szót. Bizalmasan
               ráütött a felesége hátára.</p>
            <p>- Angyalom, magában az motoszkál, hogy lefestesse magát a grófnéval. Annyi pénzem
               nekem ilyesmire nincs. Mondjad, Titi, mennyit kér a grófné egy képért?</p>
            <p>- Fontosabb, hogy mennyit kap. Stein bárótól megkapja a kétezret.</p>
            <p>- Hát tessék. Az lehetetlen összeg. Már rég kísért nálunk az a gondolat, hogy Micát
               lefestetem, de a kellő érdeklődés után erre hatszáz pengőt irányoztam elő. Azért jó
               festőtől már képet lehet kapni. Nem mondom, Rhédeyné most nagyon divatos és megértem,
               hogy Mica szeretné pukkasztani egy Rhédeyné-képpel barátnőit. Arra a falra ott egész
               jól fel lehetne akasztani, de képért ma nem adunk kétezret, angyalom. Nem olyan
               időket élünk.</p>
            <p>Mica arca elborult. De Totó sietett segíteni neki is, barátja tekintélyét is
               öregbíteni.</p>
            <p>- Nem lesz az a kétezer olyan szentírás. Megkérjük szépen Titi barátunkat, hogy
               szóljon egy jó szót. Neki a grófné mindent megtesz. Kialkudjuk felére. Legfeljebb a
               grófnénak joga lesz mondani, hogy kétezerért festette és mi, hamis tanúk, ezt
               szívesen fogjuk eskü alatt vallani.</p>
            <p>- Angyalom, rászántam hatszáz pengőt. A képet azzal festeted, akivel akarod.</p>
            <p>Mindenki Rhédeyné mellett foglalt állást. Egy közben érkezett házaspár is, sebészeti
               tanársegéd és neje, akik mindjárt megtudták, miről van szó. Bolmánszkyék is
               megérkeztek, ők is pártolták az eszmét. Négyen is beszéltek egyszerre. Csak Csillik
               csavargatta az orrát.</p>
            <p>- Magának mi nem tetszik? - kérdezte Mica idegesen.</p>
            <p>- Isten őrizz, hogy beleszóljak, - szólt beleszólva Csillik - de éppen tegnap járt
               nálam egy szakember, az a bizonyos Mester Frédi, aki valami szívességet kért... Azzal
               hosszasabban beszélgettem efféle dolgokról. Tőle tudom, hogy ez a felfújt
               Rhédeyné-divat erősen múlóban van. Zsidó dolog az egész...</p>
            <p>Ekkor lopva Titire pillantott. Majd Mica felé fordulva folytatta:</p>
            <p>- Nem kell félreértenie. Én a tisztességes és hazafias zsidót megbecsülöm. De az
               ilyen hirtelen felkapottság jellemző a pesti mentalitásra.</p>
            <p>Mica válaszolni akart, de csak haragosan legyintett. Karonfogta Titit és
               félrevonta.</p>
            <p>- Nézze, Titi, - suttogta gyorsan és izgatottan - nekem van félretett pénzem.
               Rászánok belőle még négyszázat. Csináltassa meg ezerért a grófnéval, nagyon kérem,
               tegye meg.</p>
            <p>- Meglesz, - súgta vissza Titi.</p>
            <p>Ekkor érkezett Hunyor Vince. Már a bejáratnál kiáltott.</p>
            <p>- Javulok, hölgyeim és uraim. A multkor negyvenöt percet késtem, most csak
               harmincötöt. Hozhatják a levest. Kezétcsókolom, szép Mica. Kezüket csókolom,
               szervusztok.</p>
            <p>- Balog Titi barátunkkal, azt hiszem, még nem találkozott.</p>
            <p>- Ó, nagyon örvendek, szervusz. Hát uraim, amit tegnap este beszéltek a Vadászkürtben
               arról az ungvári dologról, az a legnagyobb butaság. Most beszéltem a
               belügyminiszterrel.</p>
            <p>A férfiak élénk eszmecserébe merültek. Politizálva foglalták el helyeiket és bár az
               eszmecsere hevét a leves heve enyhítette, csak közügyekről folyt a szó. Titi
               Horányinét kapta az egyik oldalon. Félhangon beszélgetni kezdtek képekről, s kitűnt,
               hogy Loli, ahogy a többiek szólították, jóérzékű, elég művelt asszony. Totó a
               szemközti helyen ült, beleszólt a társalgásba s így a két beszélgetés láthatatlan
               dróthuzalai keresztezték ide-oda a levegőt. Egyszer csak Totó intett Titinek, hogy
               forduljon Hunyor felé. Titi odanézett s akkor vette észre, hogy a főispán hozzá
               beszél.</p>
            <p>- Most hallom, kérlek, hogy te zoborhelyi vagy.</p>
            <p>- Úgy van, méltóságos uram, rajztanár voltam Makra bácsi keze alatt.</p>
            <p>- De öregem, hiszen én téged ismerlek. Az Úri Kaszinóban találkoztunk. Miért nem
               szólsz, hogy te vagy az? Mondja itt a mi szépséges háziasszonyunk, hogy egy-kettőre
               híres ember leszel, ha ugyan máris nem vagy az. Azt a rajzot én is láttam, tegnap
               megvettem a lapot a hatvani állomáson. Remek. Büszke vagyok rád, mint földire. Isten
               éltessen. Hallom, felköltöztél ide állandó lakásra, ebbe a Bábelbe. Hogyan ízlik az
               itteni élet?</p>
            <p>- Köszönöm, nagyon jól. Amíg háború nincs, whisky viszont van, addig nagyon
               kellemes.</p>
            <p>Csillik megint megszólalt. Hangja ecettel és epével volt keverve.</p>
            <p>- Hja, ti bohémek, a ti mentalitástokkal...</p>
            <p>Titi dühös lett. A lenéző hangtól felfortyant a vére. De, hogy megmondhassa, amit
               akart, nyájas nevetés alá rejtette.</p>
            <p>- Bohém volt az öregapád. A bohém kölcsönkér, piszkos a gallérja, este kel fel. Én
               afféle kispolgári pesti háztulajdonos vagyok és reggel kelek. Mondjuk, jókor kelek
               fel.</p>
            <p>Mindenki nevetett. Hogy itt valami megmagyarázhatatlan affér lappang, azt senki sem
               érezte. Csak Titi és Totó érezték. Csodálkozó pillantást is váltottak.</p>
            <p>- Hát bizony, - folytatta a főispán - idefenn egy kicsit mást jelent a kaszinó, mint
               kisvárosban. Én a mi öreg Országosunk levegőjét úgy megszoktam, hogy az a pesti
               otthonom. Csak oda lépj be, barátom, ha fedelet keresel magadnak.</p>
            <p>- Úgy van, - dörgött Dömsödy - be kell lépned az Országosba. Elég barátod van ott,
               majd elintézzük.</p>
            <p>- Nagyon helyes, - szólt Totó - ezt meg kell csinálni. Meg is csináljuk.</p>
            <p>Titi önkéntelenül Csillikre nézett. S az valóban készült a maga megjegyzésére.</p>
            <p>- Manapság már az sem olyan egyszerű. Piszkálják, hogy a jelentkező ki fia-bornya,
               meg az okmányai, meg minden...</p>
            <p>- Bocsáss meg, - szólt Titi - de ez úgy hangzik, mintha legalább is nyúlbőrt jöttem
               volna árulni Pestre.</p>
            <p>A hangulat egy pillanat alatt megmerevedett. Mindenki odafigyelt és feszengett.</p>
            <p>- Kérlek, kérlek, az adataidat nincs szerencsém ismerni. És ha valaki zsidó
               származású, én azt nem tartom éppen megbélyegző dolognak.</p>
            <p>- De öregem, ne vígasztalj engem, mert arra nincs szükségem. Az én szénám apai és
               anyai ágon egyformán rendben van. Legfeljebb annyi baj lehet, hogy valamelyik ükapám
               szombatos székely volt. Valami azt súgja nekem, mintha egyebet hallottál volna. Ha
               igen, csak tedd ki szépen az asztalra, mert érdekel bennünket.</p>
            <p>Csillik eddigi felsőbbsége vacogni kezdett.</p>
            <p>- Istenem, az ember hall ezt is, hall azt is, de nem veszi komolyan. Távol áll tőlem,
               hogy rád valami megjegyzést tegyek.</p>
            <p>Most Totó vette át a szót. Intett Titinek, hogy hallgasson, majd ő.</p>
            <p>- Mit kerülgetitek? A helyzet tiszta. Mester Frédi, az a piszok fráter, megint
               bemutatkozott. Nem nyugszik, amíg még egy pofont nem kap tőlem.</p>
            <p>- Kérlek, kérlek, - sietett Csillik a szóval, párbajképes arcot vágva - neveket én
               nem említettem.</p>
            <p>- Most nem. De előbb említetted, hogy hosszasan társalogtál vele. Mostál kezet utána?
               Te pedig, Titi, szedd össze a papírjaidat. Ha megint ilyen célzásokat kapsz, vágd ki,
               hogy csak úgy ragyogjon.</p>
            <p>- Jól van, majd összes nagyszüleim keresztlevelét mellékelem a kaszinóban a felvételi
               kérvényhez.</p>
            <p>- Az nem fog menni öregem, nálunk nincs kérvény, meg efféle. Tag az lesz, akit a
               választmány meghív. Téged majd meg fog hívni. Az okmányokkal mást csinálsz. Azokat
               bemutatod Rhédey Simon grófnak. Hogy ő megnézi, arról jót állok. És ha valaki
               valamilyen adatra kíváncsi, az forduljon egyenesen hozzá. Csak Mester Frédi ne
               forduljon hozzá, mert azzal Rhédey gróf nem hajlandó hosszasan társalogni, mint ez a
               bámulatosan könnyelmű barátunk. És most kérdezzük meg azt a tündérkirálynőt, aki a
               háziasszony helyén ül, ragaszkodik-e a téma folytatásához.</p>
            <p>Nevettek. A hangulat valamennyire feloldódott. Valaki Rhédeyvel kapcsolatban a
               felsőházat említette, erről megint a politikára tértek át. Az ebéd nemsokára
               befejeződött. Mikor felkeltek az asztaltól, Csillik odalépett Titihez.</p>
            <p>- Remélem, nincs harag?</p>
            <p>- Világért sem.</p>
            <p>- Azért. Hanem tudod, a mai világban csakugyan nem árt, ha a papírjaid kéznél vannak.
               Mit nevetsz?</p>
            <p>- Ennek az egész kérdésnek az ostobaságán nevetek. Ez olyan, mint mikor társaságban,
               ahol csak úriemberek vannak, valaki felfedezi, hogy eltűnt az aranyórája. Senki sem
               teszi fel senkiről, hogy ellopta az aranyórát. Mégis kikutatják egymást. De akkor
               mindenkit ki kell kutatni.</p>
            <p>Csillik arca sötéten elborult.</p>
            <p>- Tőlem lehet, - mondta gyűlölettel.</p>
            <p>Sarkonfordult és elment feketézni egy távolabbi sarok csoportjához. Nemsokára
               feleségével együtt eltűnt. Titi elkeveredett a többiek között. A főispánnal
               beszélgetett Zoborhelyről, közös ismerősöket említettek. Frick Aurélról, a helyi
               szerkesztőről is szó esett. Hunyor már a név említésére dühbe jött. Zsarolónak és
               selyemfiúnak nevezte. Aztán felmerült a Polgár Bódog neve. Titi meglepő ujságot
               hallott: a főispánné rajtakapta Polgárral a svájci kisasszonyt. Azonnal elküldték a
               póruljárt hölgyet. A gyerekek most kisasszony nélkül vannak, az új kisasszonynak
               vízumnehézségekkel kell megküzdenie.</p>
            <p>- Aztán engem ki ne szerkessz azokban a rajzokban, hallod-e?</p>
            <p>De ezt olyan hangon mondta, amelyből mindent hallani lehetett: égett a vágytól, hogy
               vidéki főispán létére pesti lapban kiszerkesszék. Titi azonnal kettőt határozott el
               magában. Először is jegyzőkönyvecskét fog tartani zsebében, feljegyzendő azokat,
               akiknek kiszerkesztését számításba veszi. Másodszor: legelsőnek Hunyort fogja
               feljegyezni, hadd áldozzék valamivel Zoborhely emlékének. Zoborhely nem sok örömet
               adott neki. De ott ismerte meg Annát. Zoborhely szent város a városok között.</p>
            <p>Búcsúzáskor Horányiné vonta félre.</p>
            <p>- Van kedve egyszer eljönni hozzánk, Balog? Egész más társasággal akarom összehozni,
               az magát mulattatni fogja. Az uram nagy színészbolond és valami színész szövetségnek,
               vagy minek, védnöke is. Gyakran hív híres színészeket és primadonnákat. Akar egy
               ilyen alkalommal nálunk vacsorázni? Helyes. A Gellértben lakik, hallom. Majd
               felhívom.</p>
            <p>Aztán Mica húzta oldalt és még egyszer megígértette vele, hogy a festményt elintézi
               Rhédeynével féláron. A társaság szétoszlott. Titi alig várta, hogy egyedül maradjon
               Totóval. Belekapaszkodott karjába, gyalog indultak el a Pasaréti-úton.</p>
            <p>- Mit szólsz ehhez a Mester Frédihez? Nem is értem, miért becézek egy ilyen dögöt
               Frédinek. Tehát mit szólsz Mester Alfrédhoz?</p>
            <p>- Semmit. Előre megmondtam neked, hogy ki fog kezdeni. Valljuk meg, Mester roppant
               ügyes. A mai világban ez a legkellemetlenebb. Ha a hátad mögött összesúgnak és
               sajnálnak, hogy zsidó vagy. Védekezni pedig sohasem tudsz ellene, mert nem mehetsz
               oda mindenkihez, hogy megfogd a kabátgombját: kérem, ez nem igaz, az okmányaim
               rendben vannak. Én a te helyedben várnék, míg alkalom jön, hogy elhallgattasd. Ahogy
               ezt a Csilliket is el tudtad hallgattatni.</p>
            <p>- Miféle ember ez? És mit akar tőlem?</p>
            <p>- Tőled semmit. Ez dühös és meggyőződéses antiszemita. Reggeltől estig csak azon jár
               az esze, hogy kit lehetne leleplezni. És ha akarod tudni a titkát, azt is
               elmondhatom. Az apja érseki jószágigazgató volt, tekintélyes és kitűnő ember. De az
               apja nem az apja. Köztudomású, hogy ő csak papíron a Csillik Lőrinc fia. Vér szerint
               a háziorvosé, akit Steinernek hívtak. Ő ezt sejti. És ezt a benne élő rettenetes
               gyanút kézzel-lábbal, erőnek erejével cáfolja. Ezt a vad ösztönt felöltözteti
               hazafias meggyőződésbe, lángol a fajért és képes volna százezer zsidót egyszerre
               megégetni, hogy azoknak ordítása elnyomja a titkos belső hangot. De nem lehet
               elnyomni. Ha ránéz a fiára, meg kell döbbennie. Én a fiút is ismerem. Igen kedves,
               eszes gyerek, muzsikus. De kiüt rajta vér szerinti nagyapja. Feltűnően szemita orra
               és füle van. Képzeld el, milyen érzés lehet ez az apjának. Akire nem is szabad
               haragudni. Mélyen sajnálni kell, mert borzasztó betegséget hord magában, amelynek nem
               lehet orvossága. Legyünk hozzá türelmesek. Miben maradtál szép Micánkkal?</p>
            <p>- Hogy a grófné festeni fogja. És fogja is. Én még sápot sem veszek, mint Mester.</p>
            <p>- Természetes, hogy nem veszel. Hanem valamire figyelmeztetni akarlak.</p>
            <p>- Előre köszönöm.</p>
            <p>- Ha közlöd a grófnéval, hogy megszerezted a rendelést, szabjál neki egy feltételt.
               Mert te azt hiszed, hogy Mica az arcképre vágyik. Nem. Mica a grófné érintkezésére
               vágyik. Bár férjeik együtt ülnek a felsőházban, ők még nem találkoztak. Mondd meg a
               grófnénak, hogy Micát tegeznie kell.</p>
            <p>- Miért ne tegezné? Ez akkora kérdés?</p>
            <p>- Úgy van, mindkettőnek akkora kérdés!... Mica részéről is gyerekség, hogy ez a
               fővágya, a grófné részéről is gyerekség, hogy az ilyesmiből ügyet szokott csinálni.
               De csak, ha messziről nézzük. Közelről ez másképpen fest. Micának a grófnéi tegezés
               külön súlyt jelent, rangemelkedést a társaságban, vagy legalább is eddigi rangjának
               elismerését. A grófné pedig szűken méri a tegezést, mert ha takarékoskodik vele,
               akkor értékké válik, amivel fizetni lehet.</p>
            <p>- Hogy-hogy fizetni?</p>
            <p>- Értsd szó szerint. A helyesen kamatoztatott grófi rang készpénzt jelent. Mondd,
               hoznak ezek a csütörtökiek pénzt a konyhára? Hoznak. És mit kapnak ellenértékül? Csak
               azt és semmi mást, hogy a grófi meghívásnak örvendhetnek. Hogy a portás beereszti
               őket a nagy kapun és nekik joguk van leülni a nagy szalónban. Ezért adót fizetnek,
               mint a középkorban, befolyást, támogatást, hírverést, vagyis végeredményben
               készpénzt. Ne félj, ezt ők jól is tudják. Ha hajlandók megjelenni egy nem
               arisztokrata házaspár páholyában a bemutató előadáson, ezzel a puszta ténnyel már meg
               is fizették a magok részét, a páholyt nem ők váltják ki a pénztárnál. Az üzlet
               méltányos. A páholyvásárló még jobb üzletet is csinál, mert neki grófokkal együtt
               ülni a kirakatba, többet megér, mint a páholy árának a fele. Ez hallgatólagos
               megállapodás, új fejezete Rousseau Contrat Socialjának. Hozom, viszem. Mondd, mikor
               moziba mentetek, a grófné a saját kocsijával jött érted?</p>
            <p>- Nem, mert délután elromlott a kocsija. Taxival jött értem.</p>
            <p>Totó nagyot nevetett.</p>
            <p>- Ezt előre megmondhattam volna. Kedvenc fogása. Ezzel is lecsíp valamit. Nem
               fogyasztja a benzint, azonkívül nem koptatja a kocsit és tovább tart a gummikerék,
               ügyes menyecske a mi grófnénk.</p>
            <p>- Ez elég kiábrándító, amit mondasz. Hát mind ilyenek a grófok?</p>
            <p>- Nem. Én kétfelé osztom őket. Tegnapiakra és maiakra. A tegnapiak, a feudálisak,
               száz és száz esztendeje abban nevelkedtek és ezt nem akarják levetkőzni, hogy nekik
               köznéptől külön adó jár csak azért, mert ők grófok. Igazgatósági hely a
               részvénytársaságban és kiránduláskor jó hely a kocsiban. Ezért puszta jelenlétükkel
               fizetnek. De vannak a maiak. Ezek dolgozó állampolgárok, mint bárki más. Ahol fizetni
               kell, ott fizetnek, ahol nem győzik, oda nem mennek. Ezek is beleülnek az
               igazgatóságba, de ott szorgalmasok és ügyesek. Amellett jó megjelenésűek, formáik
               vannak, modoruk van és nyelveket tudnak. Ez az utóbbi fajta egészen újkeletű és már
               nem ritkább, mint a másik. Rhédey gróf alapjában véve ilyen mai mágnás. Felesége
               tegnapi. Ma Micának megér ezer pengőt, hogy tegeződnek, akkor ő ezt az ezret be is
               fogja hajtani.</p>
            <p>- Viszont képet is ad érte.</p>
            <p>- Öregem, négyszemközt vagyunk. A grófné nem festő. Nem a képet adja el, hanem az
               aláírását. Az ő képe olyan, mint a szál szegfű a jótékonysági bazáron. Te is jól
               tudod, az eladó is tudja, hogy a szál szegfű nem öt pengőt ér, hanem öt fillért. De
               kifizeted érte az öt pengőt, annyi az ára. Vagyis, ezt ne felejtsd el. Jelszó:
               tegezés.</p>
            <p>Titi szót fogadott. Másnap reggel felhívta a grófnét a megadott számon.</p>
            <p>- Mindent megbeszéltem Dömsödynével, grófné. Ezer pengő áll a házhoz.</p>
            <p>- Brávó. Maga kincset ér, Balog. Ha így folytatjuk, meg fogunk gazdagodni.</p>
            <p>- Én ezen nem gazdagszom meg, grófné. Ezt a szempontot is szeretném tisztázni.
               Beszéljünk nyíltan. Ha segítek a grófnénak, ezt tiszteletből csinálom és ha nem
               szerénytelenség ezt a szót használnom, barátságból. Ezért nekem nem jár semmi. Hanem
               Dömsödynével még van egy kis baj.</p>
            <p>- Ne ijesztgessen. Micsoda?</p>
            <p>- Ő fél belemenni a dologba, mert nem biztos benne, hogy a grófné őt barátságosan
               fogja kezelni. Például lemagázza.</p>
            <p>- Hja, kérem, ez nálam elv. Én csak a saját kasztom asszonyait tegezem. Nem mondom,
               tettem már egy-két kivételt, de ezeket nincs kedvem szaporítani.</p>
            <p>- Persze. Ezt meg is értem. Hát akkor hagyjuk az egészet, grófné. Majd akad más.</p>
            <p>- Nem, nem, ne siessük el a dolgot. Ezen elvégre nem muúlhatik. Nem bánom, legyen meg
               az öröme. Majd tegezem. Ezzel rendben van?</p>
            <p>- Ezzel tökéletesen rendben van. A többit elintézem. Dömsödyné majd felhívja a
               grófnét telefonon és megbeszélik az üléseket.</p>
            <p>- Köszönöm, Balog. Úgy látom, ezentúl magát használom legfőbb tanácsosomnak. Mikor
               beszélünk? A színházat halasszuk el a jövő hétre, az estéim most elég zsúfoltak.
               Nincs kedve ma délután velem uzsonnázni? Most már korán van sötét, jókor abba kell
               hagynom a munkát. Nem akar eljönni a Zserbóba fél hatkor?</p>
            <p>- Boldogan.</p>
            <p>- Helyes. Fél hat, Zserbó. Viszontlátásra.</p>
            <p>Háromtól ötig Annával üldögélt kávéházban. Büszkén mutogatta neki az
               ujságíró-igazolványt és a szabadjegyet. Jókedve volt, sokat nevettek. Megfejtettek
               egy német keresztrejtvényt a Leipziger Illustrierte Zeitungban. A szomszéd asztalnál
               egy köhögős öregember ült, akinek bibircsókos, szemölcsös arca olyan volt, mint a
               turkesztán-dinnye héja. Ez két percenként hatalmasat köhögött, úgy, hogy ijedten
               megrezzentek mindannyiszor. Titi elúnta a dolgot és egyik köhögésre hasonló harsány
               köhögéssel válaszolt. Anna megbotránkozva nevetett. Újabb köhögésre újabb mennydörgő
               köhögés következett válaszul. Ebből valóságos párbaj keletkezett. Köröskörül
               felfigyeltek az emberek és mosolyogni kezdtek. Anna rimánkodott, hogy hagyja abba, de
               közben ki-kitört belőle a nevetés. Titi komor képpel duplázott rá a dinnyearcú öreg
               minden köhögésére. Az emberek már széltében nevettek, csak maga a köhögő ember nem
               vett észre semmit, mint a megcsalt férj. Aztán, Anna nagy megkönnyebbülésére elment.
               Beszéltek még Kikiről, a madárról, amely most rákapott a gyufatartóra. A
               gyujtószálakat szereti egyenként kiszedni és ledobálni a földre. Minden szálnak
               rézsút fordított fejjel utána néz, hogy vajjon csakugyan rendben leesett-e? Aztán
               Titi bocsánatot kért, hogy telefonálnia kell. Az egyik fülkéből felhívta a másikat és
               Vargha Endréné őnagyságát kérte a telefonhoz. A csodálkozó Annának bemutatkozott,
               mint Székács államrendőrségi detektív és elváltozott hangon felszólította, hogy a
               társaságában ülő Balog rablógyilkost tartsa szóval és ne engedje el, míg a rendőrség
               meg nem érkezik. Egyszerre léptek ki a két fülkéből. Anna meglátta, szidta, mint a
               bokrot és úgy nevetett, hogy nekidőlt a falnak.</p>
            <p>Aztán elment a Zserbóba. Kutatva nézett körül. A grófnét nem látta sehol. Végre
               megtalálta, ahol a legkevésbbé kereste: az elárusító pult mögött a balsarokban
               eldugott kis asztalnál.</p>
            <p>- Régóta itt van, grófné? Már mióta keresem.</p>
            <p>- Látnom kellett volna magát, de közben telefonáltam. Én mindig itt ülök, ezt a
               helyet szeretem legjobban. Egy tárgyalást már lebonyolítottam itt; valami prémet
               akarok vásárolni kéz alatt és az eladót ide rendeltem ötre. De már el is ment. Hát
               mindenekelőtt nagyon köszönöm a Dömsödyné-ügyet magának.</p>
            <p>- De kérem, igazán nem volt nagy fáradság.</p>
            <p>- Azt képzelem, hogy könnyen ment. De mégis köszönöm.</p>
            <p>Titi meglepődött. Érdemei egy pillanat alatt összezsugorodtak. A grófné nyomban
               áttért más tárgyra s a rajzról kezdett beszélni. Nem dícsérte túlságosan, de
               elismeréssel helyeselte. A saját szereplését megint megköszönte.</p>
            <p>- Ki az a hölgy, akit a szíve helyére rajzolt? Azt nem tudtam megismerni? Vagy csak
               olyan képzelt alak?</p>
            <p>- Igen, képzelt alak.</p>
            <p>- S az mit jelent? Nem egészen látom az értelmét. S mi az a madár?</p>
            <p>- Istenem, olyan apró móka. Hogy nem kellek a hölgyeknek. Akit a szívembe zárnék, az
               tudni sem akar rólam. A madár semmit sem jelent. Csak éppen odarajzoltam, mert
               eszembe jutott. Sok hölgynek van madara. Ugyanúgy kutyát is rajzolhattam volna.</p>
            <p>- Ezt nem helyeslem. Miért állítja be valaki magát úgy, hogy nem kell a hölgyeknek?
               Aki nézi, az elhiszi. Nem jó politika az emberek fejébe olyan gondolatokat ültetni,
               amelyek ártalmasan üthetnek vissza. Sőt ellenkezőleg. Minden propagandának ez az
               alapja. Látja, amit Bandrowskiról rajzolt, az neki nagyon hasznos. A nők látják a
               rajzot és a fejükbe ragad: „nini, ez a Bandrowski ennyire kell a nőknek? Ezt jobban
               szemügyre kell venni.” Nem látom be, hogy ugyanazzal a rajzzal miért használ másnak
               és miért árt magának. Ez különben akadémikus vita. A mai világban minden épkézláb
               ember minden ujjára tíz nő akad. A szerelem fontossága sokat vesztett. És ez nagyon
               helyes.</p>
            <p>Titit tetőtől-talpig izgatott lámpaláz fogta el. Az egész világnak ide kellene most
               figyelnie: a tandíjmentes, földhözragadt pária a Zserbóban ül Rhédey grófnéval és
               szerelemről beszélget vele.</p>
            <p>- Miért tartja ezt helyesnek, grófné?</p>
            <p>- Mert az életben sokkal fontosabb dolgok is vannak. Az emberek ezelőtt túlságosan
               felfújták a kérdést, amely tulajdonképpen igen egyszerű. Aki éhes, az eszik. De az
               embernek reggeltől estig nem az ételen jár az esze. Az a beteges romantika a múlté.
               Hálistennek, nagyon egészséges kort élünk. Volt egy nagybátyám, ulánus kapitány, az
               szerelmi bánatában főbelőtte magát. Ha vár még három hónapot, rájött volna, hogy az
               illető hölgy nélkül egész jól meg lehet élni. Még ma is vidáman élvezhetné a
               tábornoki nyugdíjat. Ma az ilyesmi egyre ritkább és a jobb körökben nem igen fordul
               elő.</p>
            <p>Titi csodálkozva hallgatta. Amit hallott, nagyon hasonlított Pethő Daisy előadásához.
               Mintha a társadalmi osztályok összeesküdtek volna a szerelem ellen. Nem mert
               ellentmondani. Különben is egyensúlytalanul érezte magát, mert hazudott. Annát
               letagadta. Volt ugyan egy gyáva és képmutató kifogása: úriember nem keverhet hírbe
               egy hölgyet, tehát Anna kilétét le kell tagadni. De jól tudta, hogy ez a kifogás is
               hazugság. Az igazság viszont az volt, hogy egy nagyon szép nő előtt, a férfi önző
               ösztönével, érzelmileg függetlennek akarta feltüntetni magát. Ez pedig árulás, mert
               szeret valakit. De erre megint jelentkezett a férfikifogás: mindennek ő az oka,
               miért nem lesz az enyém? Mialatt ingadozott magában, figyelme másik felével azért
               odavigyázott a grófné szavaira. A grófné folytatta:</p>
            <p>- Az emberek félnek önmaguknak is kimondani az igazságot. Nem sajátmaguknak hisznek,
               hanem a regényeknek. Szeretik bonyolítani és cifrázni azt, ami egyszerű. Nem?</p>
            <p>- A grófné, úgy látom, a szerelmet nagyon egyszerű valaminek tartja.</p>
            <p>- A legegyszerűbbnek a világon. Csak józan ésszel és előítélet nélkül kell megnézni.
               És álszemérem nélkül is. Én például, mint látja, egész nyugodtan beszélek róla egy
               úrral, akit alig ismerek. Éppen így beszélnék róla akárki mással is. Ezzel a témát be
               is fejeztük. Mondja csak, Balog, mennyit fizetnek magának ezekért a rajzokért?</p>
            <p>- Hetenként száz pengőt.</p>
            <p>- Egész jó. Ezt tulajdonképpen én is szeretném csinálni. Ha találok arravaló ujságot.
               És az ötletet maga adja, vagy ők megmondják, hogy mit rajzoljon?</p>
            <p>- Azt én adom.</p>
            <p>- Igen. Szóval, én volnék köteles adni. De azt hiszem, beszélgetés közben az ilyesmi
               mindig adódik magától. Esetleg szövetkezni lehet, valami humoristával, aki szöveget
               is ír hozzá. Hát ezt még meggondolom. Maga elég ismerős a szerkesztőségek körül?</p>
            <p>- Egyáltalában nem, grófné.</p>
            <p>- Én azért valamennyire ismerem azokat, akik képzőművészetről írnak. De azt hiszem,
               ez nem rájuk tartozik. Hát majd kisütök valamit. Most hallgasson ide. Maga meghívást
               fog kapni Schrődernéhez. Ma, mikor festettem, említette nekem, hogy meg akarja hívni.
               Természetesen azért vetette fel, mert tudja, hogy maga újabban az én csütörtöki
               társaságomba tartozik. Ki akarta puhatolni a hatást: mit szólok, ha ő is hívni
               akarja...</p>
            <p>- Nem fogok elmenni, grófné.</p>
            <p>- Csak lassan, csak lassan. Menjen szépen el. De csak azokon a csütörtöki napokon,
               mikor nálam nincs társaság. Az én napjaimon ne menjen, abba nem egyezem bele.
               Különben miért ne menne? Nem is rossz dolog, ha tudjuk, hogy mi folyik az
               ellentáborban.</p>
            <p>- Grófné, semmi kedvem nincs odamenni az ellentáborba. Ott találkoznom kellene azzal
               a Mesterrel. Márpedig ki nem állhatom és nekem kellemetlen vele találkozni.</p>
            <p>- Éppen ez az. Mester most kígyót-békát ránk kiált. Ellenőrzés nélkül. Ezt nem
               hagyhatjuk. Nagyon is fontos, hogy ne hazudozzék ott össze, amit akar. De, ha maga
               fél Mestertől, az más.</p>
            <p>- Én? Félek? Van valaki a világon, akitől én félek? Kérem, ahogy gondolja. Elmegyek
               Schrődernéhez.</p>
            <p>- Na lássa. Ma szerda van. Holnap már bizonyára hívni fogja. Aztán majd beszélünk
               telefonon. Most én fizetek, mert sietnem kell valahova. Az a kis kellemetlenségem
               van, hogy az apróm elfogyott és csak százas van nálam és olyan soká tart, amíg
               váltanak... pedig most már nagyon sietnék...</p>
            <p>A grófné sürgős arccal felállott és kotorászott táskájában.</p>
            <p>- De kérem, grófné, hagyja, majd én elintézem.</p>
            <p>- Nem kérem, azt is meghívtam egy csésze teára, akivel tárgyaltam, az már sok
               volna...</p>
            <p>- Ugyan, grófné, szót sem érdemel, csak bízza rám.</p>
            <p>- Hát, ha olyan szíves lesz, én csakugyan nagyon sietek, viszontlátásra.</p>
            <p>Már sietett is. Az asztaloktól minden fej utána fordult. A szájak mozgásán látni
               lehetett, hogy a nevét mondják. Az ajtóból visszanézett és nyájas mosollyal még
               egyszer búcsút integetett, aztán a karcsú termet eltűnt. Most mindenki az otthagyott
               asztal irányába tekintett, mindenki látni akarta, kivel ült a híres arisztokrata
               hölgy. Titi, mint a pillantások küllőinek kör-középpontja, a megbámult ember
               mesterséges szerénységét öltötte arcára és a számlát kérte. Kitűnt, hogy a grófné
               csak egyetlen szelet pirítóst fogyasztott teájához, az ismeretlen vendég azonban
               megevett két sonkás és két libamájas szendvicset. Mialatt fizetett, elmosolyodott.
               Nem a fogyasztáson, hanem azon, hogy véletlenül neki is csak százasa volt.</p>
            <p>A Schrőder báróné meghívása valóban megérkezett. Még aznap este, vacsora előtt,
               mialatt éppen szmókingjával foglalkozott. A báróné minden teketória nélkül felhívta,
               bemutatkozott, bókokkal halmozta el és meghívta másnap délutánra. Igent mondott. A
               báróné mind az előzetes látogatás, mind a névjegydobás alól felmentette. Aztán
               elment a Dunapalota pincéjébe, ahol Sághy Lacival volt találkája. A két külföldi lány
               már elutazott, de úgy beszélték meg, hogy kettesben elmennek valamelyik
               tánchelyiségbe, megnézni a műsort. Vacsora közben Sághy valamiért tréfásan
               veszekedett a pincérrel, aki a borfiúra tolta a felelősséget, mire ő nevetve
               megjegyezte:</p>
            <p>- Úgy összetartanak, mint a szabadkőművesek. Bocsánat, ez nem célzás.</p>
            <p>Titi ámulva letette a villát.</p>
            <p>- Hogy-hogy nem célzás? Miféle bolondságokat beszélsz te? Én talán szabadkőműves
               vagyok? Hol vetted ezt a bolondgombát?</p>
            <p>Sághy Laci ötölt, hatolt. Magyarázta, hogy tréfált. De miután a megjegyzés kicsúszott
               a száján, kénytelen volt színt vallani. Egy hivatalbeli kollegájával beszélgetett
               Titiről. A Budapesti Ujság rajzáról beszélgettek a lengyel követtel kapcsolatban. Ez
               a kolléga, Kérészy nevű, a következőket mondta: „azt hallottam, hogy a te barátodnak
               vidéken sok kellemetlensége volt a szabadkőművesség miatt, az állását is azért hagyta
               ott.” Sághy Laci nem sok ügyet vetett a pletykára, hiszen ez már képtelenség volt,
               önmagában véve a Titi életkora miatt. De a mondat a fülében maradt. Titi elpirult a
               haragtól. Elmondta Csillikkel történt összeszólalkozását.</p>
            <p>- Látod, még meg sem melegedtem ezen a Pesten, már piszkálnak. Ez a szabadkőművesség
               szemenszedett marhaság. Először, még ma sem tudom pontosan, mi az. Másodszor, a
               magyar szabadkőművességet tudtommal mindjárt a háború után feloszlatták. Én akkor
               nyolcadik gimnázista voltam. Te, Laci, nekem fontos volna tudni, hogy a kollégád
               kitől hallotta, amit hallott. Mikor tudod tőle megkérdezni?</p>
            <p>- Holnap reggel. Ha délelőtt felhívsz, pontosan elmondom a választ.</p>
            <p>Később elmentek mulatni, reggel négyig pezsgőt ittak egy fiatal hölgy társaságában,
               akit Hédinek hívtak. Sághy Laciba volt szerelmes, sokat ivott és rendkívül
               folyékonyan hazudott családja különböző anyagi bajairól. A két férfi azzal mulatott,
               hogy a lányt ellentmondásokba kergette. A lány sírva hagyta el a páholyt és
               visszaizent, hogy szublimáttal megmérgezi magát, de az izenetet maga a pincér is
               nevetve adta át. Ekkorára már a mulató barátok is alaposan felöntöttek a garatra.
               Titi gyors ütemben megivott négy szódás whiskyt a pezsgő után, s otthon a szállóban
               alaposan rászorult a felvonó-kezelő támogatására. Délben erős fejfájással ébredt.
               Felhívta Sághyt.</p>
            <p>- Kérlek, Kérészy nem akar pletykát csinálni, ezért a forrást nem nevezte meg. De már
               beszélt is azzal a forrással. Az illető azt mondta, hogy ő is hallotta valakitől, de
               lehet, hogy egy egész más Balogról van szó, ő nem is mondta, hogy éppen te vagy.
               Hagyd az egészet, ne törődjél vele.</p>
            <p>De egy félóra múlva Sághy hívta őt.</p>
            <p>- Kérlek, Kérészy mégis kibökte a nevet. Az ő tudtával közlöm veled, hogy jól
               sejtetted. Annak a Mester Frédinek járt a szája. Kérészy azt mondja, hogy ő nagyon
               utál pletykába keveredni, de szükség esetén, ha nagyon muszáj, helyt áll. Most már
               csinálj, amit akarsz.</p>
            <p>Bevette ugyan a port a fejfájás ellen, de az nem sokat használt. Az éjszakai mulatság
               közben elszívott rengeteg cigaretta felmarta nyelvét, szemhéja kellemetlenül égett.
               Elhatározta, hogy sétál egyet. Elment gyalog a Váci-utcára, embereket akart látni.
               Mester ellen való dühét is szellőztetni akarta. Sétálók között találkozott Waldeck
               Verával. Köszöntötte és megállott vele. Nővéréről kérdezősködött.</p>
            <p>- Köszönöm, Krisztának semmi baja. Holnap utazik a bátyánkhoz kibékülni. Jókedve van,
               a dologról már nem is beszél. Nini, ki jön itt. Szervusz, Edit.</p>
            <p>Egy csúnya arcú, de kitűnő termetű hölgy állt meg mellettük. Titi a grófné készülő
               képéről azonnal megismerte Schrődernét. Bemutatkozott.</p>
            <p>- Nagyon örülök magának, kedves Balog. Remélem, az én kis köröm is érdekelni fogja.
               Hanem, látja, mindjárt kéréssel kezdem.</p>
            <p>- Parancsoljon. Már előre bátorkodom azt felelni, hogy igen.</p>
            <p>- Akkor rendben van. A kérésem az, hogy hívja fel telefonon Mester Frédit. Azt
               hallottam, valami gyermekes félreértés volt maguk között.</p>
            <p>- Igen, valóban volt közöttünk ilyesféle. Én roppantul sajnálom, hogy vissza kell
               vonnom az igent. Én Mester urat nem hívom fel. Miért lett volna ez fontos a
               bárónénak?</p>
            <p>- Tudja, az én kis meghitt társaságom annyira össze van szokva, olyan harmónikus,
               hogy két ilyen embernek kár a félreértéseket el nem tüntetni. De látom az arcán, hogy
               ez a dolog magát valósággal indulatossá teszi. Én nem képzeltem, hogy ilyen nagy a
               baj maguk között. Bocsásson meg. Szerettem volna, ha a társaság ma délután...
               harmónikusan...</p>
            <p>- Ő is ott lesz? Szívből sajnálom, báróné, akkor nekem le kell mondanom.</p>
            <p>- Jaj, ezt ne mondja, ez borzasztó. Úgy örültem magának és ezt a szép, elragadó Verát
               is éppen most akartam hívni... Mondja, csakugyan, adjon tanácsot, hogy hozhatjuk
               rendbe ezt a dolgot?!</p>
            <p>- Sehogy, báróné. Az az úr azt híreszteli rólam, hogy szabadkőműves multam van és
               származásomat piszkálja.</p>
            <p>- Ó Istenem, arról senki sem tehet, hogy kik voltak a szülei.</p>
            <p>- Úgy. Szóval a bárónénak is mondott effélét?</p>
            <p>Schrőderné elpirult. Hebegő zavarral kereste a szavakat. Válaszának hiánya mindent
               elárult. S ugyanebben a pillanatban Titi elsápadt. A legközelebbi sarok felől Mester
               Frédit látta közeledni. Fejfájása csodálatos módon azonnal elmúlt. Gyorsan megnézte a
               helyzetet. „Csak nyugodtan, csak nyugodtan” - parancsolta magának.</p>
            <p>- Itt jön az illető, - mondta nyugodtan, de rekedten - kérem, menjenek, ne vegyenek
               részt abban, ami itt történik.</p>
            <p>A két hölgy rémülten sietni kezdett. Waldeckné fel is sikoltott. Ekkorra ért oda
               Mester. Kalapok dolgában valami belső zavar lehetett benne, mert most is olyan kalap
               volt fején, amilyet nem hordott senki: pezsgőszínű pincskalap, barna szalaggal. Titi
               eléje lépett.</p>
            <p>- Bocsánat, - mondta - valamit kérdezni akarok.</p>
            <p>Az rámeredt. Megállott. De aztán nyomban elindult megint.</p>
            <p>- Önhöz semmi közöm, - mondta - neveletlen fráter, szemtelen.</p>
            <p>Titi hátrált és egészen közelről eléje lépett, felemelte jobbkezét és ellenfelét
               nyitott tenyérrel teljes erőből pofonütötte. Annak a kalap azonnal leesett a fejéről.
               Az ütéstől megtántorodott. Azután visszanyerte egyensúlyát. Pár pillanatig mereven
               farkasszemet néztek. Többen megállottak nézni. Mester Frédi szemét egyszerre könnyek
               lepték el. Szája vonaglott.</p>
            <p>- Paraszt, - mondta fájdalmas szemrehányással.</p>
            <p>Aztán körülnézett a földön. Meglátta elgurult kalapját. Odalépett. Felemelte. A kalap
               poros lett. Megcsóválta fejét, nézte a kalapot. Most már távolabb állott két
               lépéssel. Sűrű embergyűrű vette körül őket. Titi állt mereven. De érezte, hogy
               térdéből lassan kezd kimenni az erő.</p>
            <p>- Paraszt! - kiáltotta Mester Frédi jóval hangosabban és felháborodva.</p>
            <p>Titi térde egy szempillantás alatt erős lett. Merev lépést tett ellenfele irányába,
               hogy még egyszer megüsse. De erre nem kerülhetett sor. Mester Frédi annak a vásott
               gyereknek kifejezésével, akit a tanító pálcája fenyeget, így szólt:</p>
            <p>- Naaaa!</p>
            <p>Aztán gyorsan megfordult. A gyűrű utat nyitott neki. Elszaladt. Köröskörül hangos
               beszéd volt halható.</p>
            <p>- Mi történt? Pofonvágta. Mi van itt? Kérem, ne tessék elállni az utat. Megpofozták?
               Betörő volt, arrafelé szaladt. Szervusz Pista, mi történt itt?</p>
            <p>Titi is elindult. Nyomban utat adtak neki. Túlságosan merev léptekkel ment, mint a
               gerincbajos betegek. Az első saroknál befordult, nagyon kezdett sietni és bement a
               következő kapualjba. Nem követte senki. Ekkor halálosan fáradtnak érezte magát.
               Hevesen lihegett. Térde most végleg felmondta a szolgálatot, kénytelen volt háttal
               nekidőlni a falnak. Nemcsak tüdeje, gondolatai is lihegtek. Botrány - mondta magában.
               És egy ideig megállott aggyal csak ezt az egy szót ismételte. Botrány, botrány,
               botrány. Erős lelkifurdalást érzett. Mit fog szólni Anna? Mélységes szégyenérzet
               futotta el. De aztán lassanként kilihegte magát. Gondolatai is megnyugodtak.
               Kijelentette önmagának, hogy jogosan cselekedett. Hirtelen dühbe jött, jobb keze
               ösztönösen megmozdult, megint szeretett volna ütni. De most eszébe villant, hogy a
               felelősség jórészt az övé. Annál a kalapos rajznál kezdődött a baj, amelyet tréfából
               Markazon vetett a tömbre. Még mindíg támasztotta a falat és vitázott magával a
               háborús felelősség kérdésén. Hogy ez az ember bőven rászolgált a pofonra, azt nem
               lehetett kétségbevonni. „De én, én, a békés, botránytól irtózó ember, aki úgy
               szeretem magamat jóembernek tartani, én most kegyetlen voltam.”</p>
            <p>Majd kiegyenesedett és kilépett a kapualjból, mint tömeglakásáról a hazafutott
               betörő. Eszébe jutott, hogy a gonosztevők mindíg visszatérnek a tett színhelyére. Ez
               esze ágába sem jutott. Kerülővel, a Városház-utcán keresett kocsit. Hazament. Mire
               odaért, felindulása már eléggé lelohadt. Bement az étterembe és megebédelt. Aztán
               várta a három órát és megkereste Annát.</p>
            <p>- Szent Isten, mi történt magával? Mennyire be van esve a szeme?</p>
            <p>- Jöjjön be valahová, elmondok mindent.</p>
            <p>Elmondott mindent. Anna feszülten hallgatta. Megfogta Titi kezét, mintha az izgalom
               ellen menedéket keresve kapaszkodnék valamibe. És a pofonnál erősen megszorította. A
               történet végével vígasztalni kezdte Titit. Botrányt csinálni az utcán és pofozkodni
               csakugyan nem volt helyes. De aki az egészet végighallgatja, Titit fel fogja menteni.
               Hogy mit fog szólni a társaság? Anna kéjesen felelt: a társaság pukkadjon meg. Mikor
               már eleget beszéltek a dologról, megnézték a lapokat. Az Esti Hírlapot forgatva, Titi
               hirtelen megállott és felkiáltott.</p>
            <p>- Tessék, itt van.</p>
            <p>Hangosan olvasta a „Csendélet a Váci-utcán” című híradást az ujdonságok rovatában. „A
               váciutcai déli korzó járókelői ma egy óra tájban hangos szóváltásra lettek
               figyelmesek. B. T. és M. A. festőművészek a nyilt utcán összevesztek. A vita annyira
               elfajult, hogy B. T. hatalmas pofont mért M. A. arcára. Az eset nagy csődületet
               keltett, a szereplők azonban gyorsan eltávoztak, természetesen két különböző
               irányban. Az ügy előzményei ismeretlenek. A botránynak, hír szerint, lovagias
               folytatása lesz.”</p>
            <p>- Az Isten szerelmére, - szólt Anna - csak nem fog nekem párbajozni?</p>
            <p>- Dehogy fogok. Ez az alak nem most kapott pofont először. De nem szokott provokálni
               senkit. Honnan az ördögből tudta meg a dolgot ez a lap? A kezdőbetűk pontosak. És
               nekem nem is telefonált senki. Ez megfoghatatlan.</p>
            <p>- Ne arról beszéljen. Igérje meg, hogy nem fog párbajozni.</p>
            <p>- Szívesen. Ezennel megígérem. Legfeljebb hírlapi nyilatkozatban kifejezem
               sajnálatomat, hogy Mester Alfréd urat pofon vágtam. Ez nem fontos. Azt jelentse ki
               nekem, hogy a maga szemében nem süllyedtem semmit.</p>
            <p>- Semmit, Titi. Sokat adnék azért, ha ez nem történt volna meg, de ha megtörtént,
               magának is igaza volt és felejtsük el.</p>
            <p>- Még mindig nem szeret?</p>
            <p>- Még mindig nem eléggé.</p>
            <p>Már mosolyogtak. Titi hazament. Egész sor telefonhívás várta. Mindenekelőtt Rhédeynét
               hívta fel.</p>
            <p>- Azért kerestem, hogy gratuláljak. Végre akadt valaki, aki ember a talpán és
               tisztességre tanította a csirkefogót. Most leteszem, mert vendégeim vannak. Pá.</p>
            <p>Aztán Dömsödyéket kellett visszahívnia. Csak az asszony volt otthon. Izgatottan
               kérdezte, hogy lesz-e párbaj, aztán biztosította a ház barátságáról, ez a pletykás
               csirkefogó már rég megérdemelte, amit kapott. Schrőderné már nem adta ilyen pár
               percnyi olcsón. Először is sopánkodott, hogy a bajt akaratlanul ő idézte fel. Aztán
               részleteket kérdezett, nyilván hogy társaságának a szenzációs értesüléseket azon
               frissiben feltálalja. Aztán Pethő telefonált, hogy bármilyen tanácsra vagy segítségre
               van szükség, ő mint tartalékos tiszt, boldogan áll rendelkezésére, mire Titi azt
               felelte, hogy segédei már vannak, két jóbarátja jelentkezését nem tudta
               visszautasítani. Este úgyis találkoznak különben.</p>
            <p>- Az Országos Kaszinó rég keresi, - szólt be a háziközpont - Geszterédy
               őméltósága.</p>
            <p>- Kitűnő, itt vagyok. Halló, szervusz.</p>
            <p>- Szervusz, Titi. Csak annyit mondok, hogy olvastam, az előzményeket pedig Verától
               hallottam. Nagyon helyes. Ha szekundáns netalán kellene, itt vagyok, ölellek,
               szervusz, Titi.</p>
            <p>Még Gálos is hátra volt. Fel is hívta, de nem kapott kapcsolást. „A főszerkesztő
               úrnál fontos konferencia van, senkit sem szabad kapcsolnom.” Az utolsó portáscédulán
               Csillik neve állott, valami párthelyiség számával.</p>
            <p>- Halló, itt Ernő. Öregem, mint férfi a férfinek, kijelentem, hogy neked volt igazad.
               Derék fajmagyar vagy. A magyarok Istene áldjon meg, szervusz.</p>
            <p>Hogy mi okozta Csillik ilyetén gyors pálfordulását, nem derült ki. Titi szmokingba
               vágta magát, hogy Pethőékhez menjen. Már a kilincsen volt a keze, mikor megszólalt a
               telefon. Gálos őméltósága óhajtott beszélni.</p>
            <p>- Titi, kérlek, okvetlen ugorjál fel hozzám, meg kell beszélni azt, amit az Esti
               Hírlap hozott. Ülj kocsiba és gyere. Szervusz.</p>
            <p>Izenetet küldött a Pethő-házba, hogy esetleg késni fog. Sietett a
               szerkesztőségbe.</p>
            <p>- Kérlek, - mondta Gálos - a lap rendelkezésedre áll. Azt iratom, amit akarsz.
               Esetleg nyilatkozhatol. Az ügy nagyon hálás, valóságos nemzeti hős lettél. Ez a
               hitvány alak mindenkit megzsarolt és rettegésben tartott. Most nyilvánosan megkapta a
               magáét. Én mégis azt tanácsolom neked, hogy a sajtóban mennél kevesebb jelenjék meg.
               Kivált a mi lapunkban, ahol otthon vagy. Tudniillik...</p>
            <p>- Köszönöm szépen, a tanáccsal teljesen egyetértek, nem is kell indokolni.</p>
            <p>- Helyes. Acél majd körültelefonálja a lapokat, hogy ezzel az üggyel ne
               foglalkozzanak. Segédek jöttek már?</p>
            <p>- Nem. Nem is igen fognak jönni. Geszterédy Totó is pofonvágta egyszer, akkor is
               elintézték békésen.</p>
            <p>- Igen, de az más eset volt. Nem került lapokba. Ez a fickó most sarokba van
               szorítva, muszáj neki kiállni. Milyen vívó vagy?</p>
            <p>- Semmilyen. Soha nem volt kard a kezemben.</p>
            <p>- Akkor pisztolyra kell menni. Ha két ember éles kardokkal hadonászik, még
               megvérezhetik egymást, de pisztollyal nem esik baj. Nem nagy dolog az egész.
               Beszéljünk arról, ami fontosabb. Először is az eredetit odaadtam Stein bárónak
               százötven pengőért. A követnek rajzolhatsz még egyet, ha kedved van. Másodszor: mi
               lesz a rajzzal? Holnap már neki kell ülnöd. Szombat délig várom a munkát.
               Gondolkoztál?</p>
            <p>- Nem. Nem értem rá. Sürgős pofozkodni valóm volt. De ezzel ne legyen gondod. A rajz
               itt lesz. Holnap bejövök Acélhoz beszélgetni, a többit bízd ránk.</p>
            <p>Végre mehetett Pethőékhez. Ott érdektelen társaságot talált. Megszokta már, hogy ide
               ékszer gyanánt, csalogató gyanánt hívják. Ha az elemista gyermek számológépen tanulja
               megkülönböztetni az egyet a kettőtől, ő ezen a házon tanulta megkülönböztetni a
               társadalom elemi házát a magasabban következőktől. Pethő társasági ítélete nem tudott
               több hőmérőfokot mutatni az apró részvénytársaságok vezérigazgatói, az ingyenélő
               menekültek grófi, a kormányfőtanácsosok méltóságos címénél. Amit kezdetleges
               meghívási gonddal össze tudott hívni asztalához, azt körülbelül úgynevezett „tout
               Budapest” statisztikájának lehetett nevezni. Lipótvárosi szereplők voltak itt, akik
               új szmókingot hordtak, viszont a kopott szmókingok nemesi előneveket és olyan
               álláskereső hízelgést viseltek, amelyet bizonyos gentry-hangú álkedély palástolt. A
               Társaságnak nevezett előjogos budapesti embercsoport vizsgálatában ennél a háznál
               lehetett rájönni a származás, pénz és mutatósság rendkívül tarka viszonyának elemi
               számtani műveleteire. A jelen esetben egy valódi gróf volt a vacsora oka, név szerint
               gróf Festetics Teofil, aki a történelmi család egy szegény ágából származott,
               klinikai főápolónőt vett feleségül, titkári állást viselt egy biztosító társaságnál
               és most valami kis igazgatósági tagságot kapott Pethő számos törpevállalatainak
               egyikénél. Ez az új összeköttetés semmi más célt nem szolgált, mint a különben nagyon
               szerény és kedves Festetics grófné bizalmas barátnőkénti beiktatását. Már az
               általános társalgás legelején kitűnt, hogy Daisy a közeljövőben Bécsbe készül és
               mivel anyja nem hagyhatja itt a háztartást, Festetics grófné utazik vele. Titi
               számára adva volt a rejtvény könnyű megfejtése: az utazás nyilván összefügg az
               egyiptomi üzletben érdekelt Günther báróval, akivel Daisy el akarja magát vétetni.
               Ilyen hadjáratban egy Festetics grófné, mint gardedám, kétségkívül hasznos lehet.</p>
            <p>De a vacsoránál az is kiderült, hogy a vendéghívás, ha célzatos, igen nehéz tudomány
               és a bonyolult kártyajátékok tervszerűségéhez hasonló. Pethőnek csak az lehetett a
               célja, hogy a vacsora körülhízelgett hősévé Festetics grófot tegye. Titit a mellékelt
               mulattató műsor főszereplőjének szánták. A dolog azonban nem így ütött ki. A
               vendégek eleinte nagy és izgatott gyönyörűséget találtak abban, hogy öt perc alatt
               bizalmas viszonyba keveredtek a grófi házaspárral. A férfiak egymásután szőtték bele
               társalgásukba, mintegy véletlenül, egy-egy élményük grófi szereplőjét. Ki egy
               Széchenyit, ki egy Zichyt, hogy a fényesnevű vendégnek megmutassák: nekik az
               arisztokratákkal való érintkezés egészen természetes és megszokott dolog. Az
               asszonyok pedig mohón tegezték és Erzsikézték Festeticsnét, mint a névnapi
               habostortára szabadított kislányok. De a varázs gyorsan elszállt. Festetics Teofil
               finom, tisztességes ember volt, aki a mágnásvilág belső életéről nem is akart
               beszélni, de kevesebbet is tudott, mint a nagy nevek intimitásait szaglászó,
               meglepően tájékozott jelenlevők, Festeticsné pedig jóságos, derék polgárasszonyként
               viselkedett, aki gyakran felelte azt, hogy „tudja a fene” és még csak nem is
               raccsolt, ha pedig egy hölgy az angol vagy francia szóhoz folyamodott, mintha nem
               találná hamarjában kellő magyar kifejezést, megkérdezte, hogy mi az. Igy aztán a
               társaságban gyorsan elnyerték Titi szeretetét és mindenki másnak unalmát. Az
               érdeklődés átcsúszott Titire, a nagy társaságba járó emberre, a Rhédey grófné
               jóismerősére, aki éppen aznap délben a Váci-utcán ütött pofon egy rendkívül
               népszerűtlen embert. Az általános beszélgetés, amely eleinte a grófi családok rokoni
               összefüggései körül tapogatódzott, áttevődött a lovagiasságra. Mindenkinek volt
               valami ifjúkori, vagy akár későbbi lovagias ügye, amelyben a veszedelmes ellenfél
               mindig példás vereséget szenvedett. A vacsora a Festetics Teofil jutalomjátéka
               helyett Titi ünnepévé változott. Ő ezt kellemesen élvezte, maga mellé vette a
               whisky-palackot és ontotta a maga vidám történeteit. Ezúttal a tisztes és ízléses
               Festeticsné miatt a legillendőbb hangon. Később aztán elkezdtek bridzsezni. A
               házigazda külön ültette Titit és whiskyt töltött.</p>
            <p>- Nem beszéltél azóta rólam gróf Bandrowskival? - kezdte a külön társalgást.</p>
            <p>- Nem, - hazudta Titi - nem volt alkalmam. Megy a dolog azzal a
               jogtanácsossággal?</p>
            <p>- Húzódik. De meg is változtak a terveim. Most más irányban érdeklődöm. Sokkal
               fontosabb nekem Stein báró. Összejössz vele?</p>
            <p>- A napokban vacsorázom náluk. Miért?</p>
            <p>- Ejts el annyit előtte, hogy egy nagyobb déli útra készülődöm. Nem tudod hova.
               Valahova délre. Ez nekem elég. Csak úgy fond bele a társalgásba. A multkor Markazon
               olyan zseniálisan csináltad, amire megkértelek, hogy ezt is kitűnően elintézed. Csak
               annyit, hogy valahova délre utazom tudomásod szerint. Fölösleges mondanom, hogy
               viszontszolgálatra bármikor kész vagyok. Nincs valami elintézni való?</p>
            <p>- De van. Éppen meg akartalak kérni valamire. A szállóban el lehetne intézni, hogy ne
               napiárat fizessek a szobáért, hanem állapodjunk meg valami havi bérben. Azt hallom,
               hogy úgy jóval olcsóbb.</p>
            <p>- Kitűnő ötlet. Holnap elintézem. Más nincs? Pénzed van?</p>
            <p>- Köszönöm, van. De szeretném papíron látni, hogyan állok. Nem csinálnál valami kis
               elszámolást, hogy úgy körülbelül tájékozva legyek.</p>
            <p>- Természetes, ezt már mondtad a múltkor. De olyan átkozott sok dolgom van, hogy erre
               igazán nem értem rá. Most már sürgősen megcsináltatom. Más nincs?</p>
            <p>- Köszönöm, ez minden. Hogy állunk a hagyatékkal?</p>
            <p>- Megy minden a maga útján. Az okmányaid Erdélyből megjöttek. De az ilyesmi lassan
               halad. A hatóságok ráérnek. Az ilyesmi hónapokba is beletelik.</p>
            <p>- Hopp, ez fontos. Az okmányok? Nézted őket?</p>
            <p>- Hogyne.</p>
            <p>- Mert én a nagyszüleimről nem tudok semmit.</p>
            <p>- Most megtudhatsz mindent. Apád Székelykeresztúron született. Apja kisbirtokos volt.
               Anyád Désen született, apja vincellér. Mind a négy nagyszülő református.</p>
            <p>- Nem lehetne a nagyszülők keresztlevelét is beszerezni?</p>
            <p>- Az már bajosabb. De elvileg miért ne lehetne. Keresünk valakit, aki leutazik. És
               utazgat faluról-falura nyomozni. Egy hétig, vagy három hónapig, attól függ.
               Pénzkérdés az egész. Hopp.</p>
            <p>Titi kiejtette kezéből a whiskys poharat. Az eltört, a folyadék lassan terjeszkedő
               sötét foltot ejtett a szőnyegen. Szobalány jött, szedegette a cserepeket.</p>
            <p>- A pohárért nem kár, - szólt a házigazda - de az italért kár. Inkább megittad
               volna.</p>
            <p>Ő nem felelt, csak restelkedett. Fejét nehéz kábulat töltötte el. Ujjait ügyetlenül
               dagadni érezte. Mohón szívta cigarettáját, folyton odanyúlt a fekete kávéscsészéhez
               is, amelyet mindig utána töltöttek neki, és erősen itta a whiskyt.</p>
            <p>- Furcsa, - mondta nehéz nyelvvel - hogy nem ismertem a nagyszüleilemet...</p>
            <p>Ki akarta javítani a szót, de lusta volt hozzá. Vigyorogva ránézett Pethőre és
               legyintett. Aztán felegyenesedett a karosszékben. Arca hirtelen közömbösre
               komolyodott. Feltűnő tisztasággal, minden betűt szabatosan kimondva állapította
               meg:</p>
            <p>- Ezt a whiskyt különösen kitűnővé teszi az a körülmény, hogy nagyszerű a szóda
               nálatok.</p>
            <p>Józan és nyugodt kifejezést öltött. De eszébe jutott, hogy amit mondott, az
               ostobaság, mert a szóda minden háznál egyforma. Gondolkozott, hogy ezt mivel üsse el.
               Ismételni akarta magában a helyrehozandó mondatot. S mialatt logikai kapcsolatot
               keresett, elfelejtette, hogy miről gondolkozik. Vállat vont. Nagyot húzott az
               italból. A világ meleg, alkoholos, zsibbadt zsongássá vált körülötte. Később hézag
               támadt ezen a zsongáson s ezen át hallotta, amikor egy női hang így szólt:</p>
            <p>- Hagyjátok, olyan mulatságos, mikor becsíp.</p>
            <p>Ketten motoszkáltak poharánál, a cigaretta megégette ujját, s arra ocsúdott fel, hogy
               ágyában fekszik, homlokán valami daganat sajogva fáj, az ablakon benéz a nappali
               világosság. Megnézte óráját. Az féltizenegyet mutatott. Rögtön tovább akart aludni,
               de ebben a pillanatban csengett a telefon. A portás jelentkezett, hogy két úr keresi.
               Tíz perc türelmet kért, erősen megmosta arcát hideg vízzel. A tükörben látta, hogy
               homlokán erős ütés dagadt nyoma van. Mintha őt ütötte volna valaki fejbe. Gyorsan
               magára kapkodott valamit s a várakozó urakat a társalgóba kérette.</p>
            <p>A várakozó urak olyan benyomást keltettek, mint két végrehajtó. Hivatalos ábrázattal,
               kéznyújtás nélkül mutatkoztak be. Két érthetetlen nevet mondtak. Aztán Mester Alfréd
               nevében elégtételt kértek a felöket ért bántalomért. Titi megnevezte segédeit
               Geszterédy Tamás és Sághy László személyében. Akkor a két úr kifogástalan
               udvariassággal meghajlott. Titi szintén. Mintha valami kínai szertartást végeztek
               volna. Két névjegy maradt utánuk. Egyik: báró Szemerédy László. Másik: lovag
               andornaki és felsőkarapusztai Karrer Géza. Azonnal ment a telefonhoz. Felhívta
               Totót.</p>
            <p>- Hát nem akarod a bajnokot másik segédnek?</p>
            <p>- Nem, köszönöm, nem ismerem személyesen. Ez így nagyon jó lesz. Várjál, beolvasom a
               két névjegyet.</p>
            <p>Beolvasta. Totó nevetett.</p>
            <p>- Ismerem mind a kettőt, nem valami kimondott gyöngyszemek. Képzelem, mit futkosott
               össze az a boldogtalan, míg ezt a kettőt is össze tudta hozni. Másik bárót már nem is
               kapott, csak lovagot. Sághy Lacival ne is fáradj, én felhívom. Este pedig látlak
               Bandrowskinál, majd megbeszéljük a részleteket. Szervusz, sietek, konferencia van
               nálam.</p>
            <p>Titi visszafeküdt, de nemigen tudott elaludni többé. Félig szenderegve tünődött
               részegségén. Valami csodálatos törlőgummit szeretett volna, amellyel a tegnapi estét
               kidörzsölhette volna a világból, hogy újra kezdje az életet attól a pillanattól
               kezdve, mikor a végzetes kortyot lenyelte. De melyik volt az a korty? Mikor kellett
               volna abbahagyni? A megoldás egyszerű: nem szabad a cocktailből inni. Aki azt a
               szeszt éhgyomorra megízlelte, az már egész estére meg van mételyezve.
               Ellenállhatatlanul kívánja a további szeszt. Azaz, nem is ő kívánja már, hanem a
               benne dolgozó cocktail. Ebből ered minden baj. Az orvosság tehát, elhatározni, hogy
               ezentúl étkezés előtt nem iszik. Ezennel elhatározta. S ezzel a döntéssel nyomban
               megnyugtatta lelkiismeretét. Ezentúl minden rendben lesz. S ha az éjjel Pethőéknél
               valami botrányt csinált, amit csak ezután fog még megtudni, most már eleve az is
               rendben van.</p>
            <p>Félálmából a telefon költötte fel. Pethő hívta.</p>
            <p>- Gondoltam, hogy már felkölthetlek. Baj nélkül jutottál ágyba?</p>
            <p>- Azt nem tudom megmondani, - felelt ő nevetve, hogy kedélyességgel próbálja az ügy
               élét elvenni - tény, hogy az ágyamban ébredtem fel. A homlokomon van valami emlék, de
               nem emlékszem, hol szereztem.</p>
            <p>- Komolyan nem emlékszel? Hiszen majd megszakadtunk a nevetéstől, mikor azt mondtad,
               hogy te vagy a faltörő kos és betöröd a társadalom válaszfalait.</p>
            <p>- Ezt mondtam? Nem emlékszem. És mit csináltam?</p>
            <p>- Fejjel nekimentél a falnak. Ha vissza nem tartlak, vagy a házat törted volna össze,
               vagy a fejedet. A vendégek úgy nevettek, hogy majd meghaltak. Még jó, hogy a
               kerítéssel nem történt semmi baj.</p>
            <p>- Miféle kerítéssel?</p>
            <p>- Erre sem emlékszel? Mikor a társaság feloszlott, a kapuban kijelentetted, hogy
               észrevétlenül távozol. Hiába volt nyitva a kapu, a kerítésen akartál átmenni. Ezt már
               nem engedtük, mert a kerítés tetején végig vasnyilak vannak, felnyársaltad volna
               magadat. Húztunk lefelé a kerítésről, de te dulakodtál. Szemesné kezét meg is
               rúgtad. Az előbb beszéltem vele telefonon, kék a csuklója. De azt mondja, annyit
               nevetett, megéri neki. Mit akarok mondani: a pénzedet biztonság okáért megolvastam a
               sofőr előtt és visszatettem a zsebedbe. Négyezerkétszázhúsz pengőnek kell nálad
               lenni, majd olvasd meg. Köszönöm a tegnapi estét, társaságban igazán megfizethetetlen
               vagy. Most aludjál tovább.</p>
            <p>- Aludnám én szívesen, de a sok fekete még most is dolgozik bennem.</p>
            <p>- Akkor végy be valamit. Aludjál, ameddig akarsz. A sok dolgod felől igazán
               alhatol.</p>
            <p>Elbúcsúztak. Titi számot vetett idejével és teendőivel. Végül érintkezésbe lépett a
               portással, hogy szerezzen neki idegcsillapítót, vagy valamit, amitől aludni lehet. A
               portás szerzett: a boy egy kis fehér pasztillát hozott neki. Azt egy korty vízzel
               lenyelte. Aztán rendelkezett, hogy ötkor keltsék fel, mert dolgozni akar. Valóban
               nemsokára elaludt. Ötkor költötték. Nyugodt fejjel ébredt, kényelmesen, lassan
               megfürdött és felöltözött. Egyenesen szmókingba. És leült a rajzpapír elé, hogy fejét
               törje. Százféle dolog is eszébe jutott, mind elvetette. Céltalanul jártatta kezét a
               papíron, telefirkálta mindenféle félig értelmes ákombákommal, akkor leszakította a
               lapot a tömbről, összegyűrte, papírkosárba dobta. Elkezdett firkálni az új lapra. Nem
               tudott kihozni belőle semmit. Aztán lassacskán derengett valami neki. Letépte ezt a
               lapot is, most már komponálni kezdte a gondolatához tartozó csoportokat. Három
               feketét hozatott egymásután az elmulasztott ebéd helyett. Nyolc órakor készen volt a
               rajzzal.</p>
            <p>A nagy és népes rajz alapgondolata az volt, hogy mindenki párbajozik. A papír egyik
               területén viaskodó párok csoportosultak. A középen Hitler és Chamberlain párbajozik
               Godesbergben, Hitlernek kard volt a kezében, Chamberlainnek esernyő. Másutt egy
               magyar parasztlegény viaskodott - kezében fokos - három különböző nemzetiségű
               alakkal. Két hímszarvas egymásnak vetett aganccsal mérkőzött, küzdelmüket közömbösen
               nézte a szarvastehén, amely a földön heverve rúzsozta magát, közvetlen mellette
               zsúfolt autóbusz felhágója látszott, s a legszélen álló torkon ragadva birkózott
               valakivel, aki mindenáron fel akart szállani. A brazil diplomata kártyaasztalnál ült
               szemközt Grandjeannal, mindkettő előtt rengeteg pénz, s mindketten kilencet vágtak
               ki. Két páncélos lovag tornán rúgtatott egymásnak. Imrédy Béla csodaszarvason ült,
               Bethlen István gróf csáklyát szorongatott hóna alatt. S az ilyen kis csoportok
               nemcsak egymás mellé sorakoztak, hanem szeszélyesen keresztül-kasul is szántották a
               rajz egész térképét: fent a balsarokban a nap vigyorogva küldötte nyilait a jobbsarok
               felé, hogy megöljön egy gomolygó esőfelhőt, amely a kép jobboldalán éppen Chamberlain
               fölé került, viszont az alsó jobbsarokban állott a szmókingos Sághy Laci, amint
               pányvát vetett valakire, mint csikós: a kötél végigszaladt az egész rajzon fel a
               felső balsarokba, ahol a hurok most fogott el egy magasba rúgó kis táncosnőt. A
               táncosnő egy egyiptomi piramis csúcsán lejtette figuráját, ennek tövében két ember
               lőtt egymásra beduinnak öltözve tevehátról, egyik Pethő volt, - hadd örüljön a
               kiszerkesztésnek, - a másik álarcot viselt. Aki a rajzot türelmesen végig akarta
               nézni, nézhette akár egy félóráig, még mindig találhatott benne valami eddig fel nem
               tűnt apró részletet.</p>
            <p>Elvitte Gálosnak. Az úgy ült neki, mint ebédnek a turista. Minden részletet apróra
               elmagyaráztatott magának. Acélt is bekérette hozzá.</p>
            <p>- Hát ez itt micsoda? Hiszen ez te vagy. Mi ez? Két madár tolakszik egy kalitka
               ajtajában. Egy rendes madár, másiknak feje a tied. Mi ez? Miféle kalitka ez?</p>
            <p>- Magánügy, - felelte Titi - ezt csak én magam értem. Saját mulatságomra rajzoltam.
               Nem baj, ha olyasmi akad benne, amit nem értenek. Csak találgassák.</p>
            <p>- Hát jó. Nem faggatlak. Mindenesetre agyafúrt fickó vagy, Titi.</p>
            <p>- Agyafúrt? Miért?</p>
            <p>- Ügyesen tudsz beszéltetni magadról. Az ügyedet mindenki tudja a társaságban. Erre a
               rajzra mindenki azt fogja mondani: mi az, párbajoznak?</p>
            <p>- Érdekes. Esküszöm, hogy erre nem gondoltam. Véletlenül jutott eszembe. Bizonyára a
               magam ügyéről, de bizonyisten öntudatlanul.</p>
            <p>- Jó, jó. A rajzot kiadjuk. Csak azon gondolkozom, ne csináltassam-e két hasábos
               helyett három hasábosra? Ez a rengeteg apró ötlet szinte nagyító üveget kíván. Mit
               szólsz hozzá, Acél? Ugy-e? Majd holnap eldöntjük. Különben, mi van Mesterrel?
               Jelentkezett?</p>
            <p>Titi nevetett.</p>
            <p>- Úgy tanúltam vidéken, hogy elintézés alatt álló ügyről nem illik nyilatkozni. Nagy
               dolog, hogy ilyesmit tudok, párbajom még sohasem volt. Csak segéd voltam összesen
               háromszor. Mind a háromszor el tudtam békésen intézni az ügyet.</p>
            <p>- Hát ezt nehéz lesz. Nem faggatlak, majd ha megverekszel, megíratom a hírrovatban.
               Kitűnő reklám a rajzoknak. És a társaságban neked magadnak is. Most pedig hanyagolj
               el engem, mert rettentő sok dolgom van. Hová mégy este?</p>
            <p>- A lengyel követhez.</p>
            <p>- Acél holnap fel fog hívni és megkérdi, kik voltak ott. Szervusz, menjetek,
               menjetek, Klotild jöjjön be, diktálni fogok.</p>
            <p>A követnél sok ismerős volt, de még több ismeretlen. Sok érdekes arc. Diplomaták és
               mágnások is, akikkel eddig nem találkozott. A rajzokra gondolt, szorgalmasan
               kérdezgette, hogy ki kicsoda, és erős figyelemmel véste emlékezetébe az arcokat.
               Szeretett mindenkit saját szemével megnézni, hogy adott esetben ne kelljen csalnia,
               mint ma este rajzolt munkájában: sem Bethlent, sem Imrédyt nem látta soha, arcukat
               kölcsönvette lapokban sokszor látott torzrajzokból, igyekezvén hozzátenni valami
               ötletet sajátjából is. Bethlen Istvánnak nem rajzolta szájába a jellegzetes hosszú
               cigarettaszipkát, azt a ló szájába adta. Attól fújt olyan dühös kis fellegeket
               páncélos orrlyukain a paripa. Akár csak az a kétméteres szőke óriás, aki mellette
               válogatott a tálalóasztal roskadozó lapján. Egyes kis asztaloknál terítettek a
               társaságnak, nem együttes nagy asztalnál. Ez a hatalmas fiatalember, mint erős
               dohányos, vígan fújta a füstöt, mialatt libamájpástétomot és céklát rakott
               tányérjára.</p>
            <p>- Ki ez? - kérdezte Totót félhangon.</p>
            <p>- Ez gróf Dohna, a német követségen szolgál. Ajánlom figyelmedbe, rendkívül kedves
               ember. Várjál, összeismertetlek.</p>
            <p>Dohna gróf már velük is ült le egy kis asztalhoz, ahol rajtok kívül még Waldeck
               grófné foglalt helyet. A szomszéd teremből áthallatszott a bárzongorás vidám
               muzsikája, Waldeck Vera jókedvűen vele dúdolt néhány ütemet és csakhamar zenére
               terelődött a szó.</p>
            <p>- Az a kérdés, - mondta a német ifjú - hogy mit nevezünk zenének. Tulajdonképpen
               visszaélés, hogy azt is zenének nevezzük, amit Lincke csinál és azt is, amit
               Beethoven csinál. Ne értsenek félre, én a könnyű zenét egyáltalában nem nézem le, ez
               eszem ágában sincs, sőt nagyon élvezem. Beethovenre nem tudnék táncolni. De a kettő
               külön dolog. Hóembert csinálni is más, belvederei Apollót is. Ezeknek más-más nevök
               is van: az egyik téli mulatság, a másik szobrászat. De Beethovennek és Linckének egy
               neve van: zene.</p>
            <p>- Nagyon helyes, - fűzte hozzá Totó - régóta megállapítottam magamban, hogy a nyelv
               nem követi elég gyors iramban az életet. Nem nevez külön szóval olyan dolgokat,
               amelyeknek nemcsak műfaja más, hanem célja és lényege is más. Hogy Van Dyck is festő
               és Van Gogh is festő, az rendben van. De hogy Michelangelo is festő és az ifjúsági
               képeskönyv alkotója is festő, az a nyelv hibája.</p>
            <p>- Úgy van, - szólt bele Titi is - ugyanígy áll a dolog a szerelemmel.</p>
            <p>- Hogy érti ezt? - fordúlt oda Dohna.</p>
            <p>- Megmagyarázom. Látjuk az életben a negyedik gimnázistát, aki elpirul és rettenetes
               zavarba jön, ha az utcán, iskolába menet azzal a tizenkétéves lánykával találkozik. A
               fiú belevési a leány nevét az iskolapadba, a leány híres költőkből verssorokat ír ki
               és dacosan elhatározza, hogy apáca lesz. Hogyan nevezzük ezt? Szerelemnek. Aztán
               látunk idős urat, aki belebolondul egy egészen fiatal leányba. Gondoskodik róla,
               gyengédséggel veszi körül, öregsége minden apai érzését erre a kis fruskára
               pazarolja, aki közömbösen engedi magát imádni. Hogyan nevezzük ezt? Szerelemnek.
               Aztán ismerünk finom, elmés, szép asszonyokat, akik mintaszerű családi életet élnek,
               de egyszer csak hirtelen megbolondulnak egy férfi miatt, aki hitvány, ostoba és még
               csak nem is csinos, ott hagyják érte férjüket és nagy gyerekeiket, pedig tudják, hogy
               amit csinálnak, az esztelen és végzetes. Hogyan nevezzük ezt? Szerelemnek. Aztán
               látjuk, hogy egy derék kispolgár együtt él egy hozzávaló nővel. Összetörődtek, minden
               gondjuk közös, ragaszkodnak egymáshoz, senki mással nem törődnek, este lefekvés után
               csak a megtakarított pénzt számolják, egyik gyerek jön a másik után, soha egy
               bolondabb, mámorosabb szót nem mondanak egymásnak. Hogyan nevezzük ezt? Szerelemnek.
               Aztán adva van egy férfi, aki találkozik egy igen előkelő és szép hölggyel. Soha nem
               kerül sor arra, hogy egy bizalmasabb szót mondjon neki, soha el nem árulja vágyát. Ez
               így is marad mindvégig. Hogyan nevezzük ezt? Szerelemnek. És végül van egy férfi, aki
               csak arra az egy nőre gondol, akinél kedvesebbet nem ismer, akinek egy kézsimításáért
               egy hétig boldog, akit éjjel-nappal mindenüvé magával visz, akivel szeretne
               megöregedni, aztán szép csendesen, mosolyogva együtt elmenni, még utoljára meghitten
               egymásra nézni és azt mondani: ezért születtem, hogy ez így legyen. Hogyan nevezzük
               ezt? Ezt is szerelemnek. Amit elmondtam, nem egy érzés különféle változata. Merőben
               más-más érzés valamennyi. Valamennyit más néven kellene nevezni. S azt a szót csak az
               utolsónak fenntartani.</p>
            <p>- Én azt hiszem, van is. Ábránd, házasélet, flört, viszony, nemiség, az mind más,
               mint a szerelem. Mi, németek ezt tudjuk. Liszt végigcsinálta valamennyit. Wagner csak
               a szerelmet.</p>
            <p>- Bocsánat, - szólt Titi - Liszt nem német volt, hanem magyar.</p>
            <p>- Ugyan kérem, hiszen nem is tudott magyarul, ezt olvastam.</p>
            <p>- Nem jelent semmit. Voltak magyarjaink, akik nem beszélték a nép nyelvét, csak
               latinul tudtak. S az, akit mi a legnagyobb magyarnak nevezünk, gyerekkorában szintén
               nem beszélte a nyelvet. Az dönt, hogy ő minek vallotta magát. És soha, egész élete
               alatt nem vallotta magát másnak, mint magyarnak.</p>
            <p>- Kérem, - mondta Dohna, egyik cigarettát meggyújtva a másikon, - velem lehet
               alkudni. Liszt az önöké, de Dürer és Lenau az enyémek.</p>
            <p>A két magyar férfi vállat vont. Egymásra néztek és kitárták tenyerüket.</p>
            <p>- Igaz, - mondta Totó.</p>
            <p>- Igaz, - mondta Titi.</p>
            <p>- Ime, - nevetett Dohna - németekkel is lehet beszélni. Nekünk mindig igazunk van. S
               ez veszedelmes. Mert aki nagyon erős és még hozzá igaza is van, az ellenszenves.</p>
            <p>Aztán felállott.</p>
            <p>- Megyek, megkeresem Madame Grandjeant. Még nem üdvözöltem.</p>
            <p>- Hallja, Dohna gróf, - szólt udvariasan Waldeck grófné - maga egyáltalában nem
               ellenszenves.</p>
            <p>- De igen, - szólt az visszamosolyogva - csakhogy az nekem közömbös.</p>
            <p>Elment. Akkora háta volt, mint a kályhának. Waldeckné utána nézett.</p>
            <p>- Ha most nem volnék szerelmes valakibe a Titi legutolsó fejezete szerint, most utána
               mennék és nem engedném Genevièvehez ülni. Halló, halló Sághy! Ne siessen tovább.
               Üljön ide udvarolni, az urak elhanyagolnak.</p>
            <p>Sághy odaült s kabátja mellső zsebéből kivette az onnan kiálló pohár pezsgőt. Titi
               ezt rögtön megjegyezte. Szívből sajnálta, hogy ezt nem látta tőle előbb. Beletehette
               volna ma este a rajzba.</p>
            <p>- Laci, ülj csak le, - szólt Totó - udvarolj a szép asszonynak, én külön ülök
               Titivel, valami üzleti ügyem van vele.</p>
            <p>Különültek. Totó rögtön a tárgyra tért.</p>
            <p>- Már összeültünk délután. A Mester egyik segédje megváltozott. Szemerédy lemondott.
               Ahelyett jött egy katona. Nem tudom, hol vette. Úgy látszik, fegyver nélkül nem megy
               a dolog. Meg akartam kérdezni, hogy vívni tudsz-e.</p>
            <p>- Dehogy tudok. Fogalmam sincs róla.</p>
            <p>- Akkor mindegy. Bízd csak rám a többit. Én azt ajánlom, hogy essünk túl rajta mennél
               hamarább. Jó lesz hétfő délelőtt?</p>
            <p>- Nekem mindegy. És a költségeid...</p>
            <p>- Azt most hagyjuk. Vívóterem, fegyverek, orvosok, az mind az én dolgom. Ami kell,
               előlegezem, a végén elszámolunk. Most gyere bridzsezni. Verával vagy beosztva és
               ezzel a Dohna gróffal.</p>
            <p>Sághyékat akarták felállítani, de azok már előre indultak. Mentek ők is. A kávét már
               a kártyaasztaloknál szolgálták fel. Ők az emeletre jutottak, a legbelső szobába.
               Titi ezúttal nem kapott whiskyt, hanem egy üveg pezsgőt állíttatott maga mellé. Azt
               sűrűn töltögette. De sok vízzel. A kártya elég érdekesen járt, mulatságos játszmák
               követték egymást. Dohna grófot megtanították a whole-handre, attól kezdve minden
               lehető lapot lepasszoltak, csakhogy gulyást keverhessenek. Egy fillérbe ment a
               játék. Titi állandóan nyert, jókedve volt, s mivel Totónak akkor is jó kedve volt, ha
               vesztett, igen sokat nevettek. Bandrowski, mint házigazda, be is nézett hozzájuk.</p>
            <p>- Mindenki magukat irigyli, milyen jókat nevetnek.</p>
            <p>Aztán kissé nézte a játékot. Bizonyos atyai érdeklődéssel. Bandrowski és Duraga
               számítottak a két legjobb bridzs-játékosnak a budapesti diplomáciai karban.
               Bandrowski a kilencedik hívásnál egyenként meg tudta mondani, kinek milyen lapok
               vannak még a kezében, Duraga pedig kívánatra hat előző játszmát laponként el tudott
               mondani.</p>
            <p>- Cher ami, magát megcsalja valaki.</p>
            <p>- Az lehet. De, hogy van más valaki, aki egészen kétségtelenül nem csal meg, az is
               bizonyos.</p>
            <p>Játszott tovább és nyert. Filléres alapon ment a játék. Éjféltájban abbahagyták, Titi
               besepert negyvenhét pengőt.</p>
            <p>- Én adtam a bált, - nevetett Totó, mint egyedüli vesztő - és most mit csinálunk
               ilyenkor, bál után? Azt hiszem, haza kellene menni egy pár percre aludni. Még egy
               kicsit nézelődünk a hölgyek között, aztán csendesen eltávozunk.</p>
            <p>Az ilyen estélyen úgy lehet ődöngeni, mint vidéken a vásárban. Minden helyen meg
               lehet állani, hol egy percre, hol tízre. Aztán tovább lehet állani. Néhol be kellett
               mutatkoznia, volt, akinek arcán látszott, hogy nem tud róla semmit, de volt, aki már
               hallotta emlegetni. Az emberek olykor összehajoltak és halkan mondtak egymásnak
               valamit. Vagy azt, hogy a Rhédey grófné köréhez tartozik, vagy azt, hogy a korzón
               inzultált egy kellemetlen embert. Mint ahogy igen meleg tavaszi napon szinte látni a
               fű növését, itt szinte negyedóránként érezhette, hogy ismertsége és népszerűsége
               megint ugrott egy fokot előre. Igy lézengett kedvtelve éjfél után egy óráig, aztán
               ismét összeakadva Totóval, elhatározták, hogy most már mennek. A lépcső földszinti
               alján találkoztak Sághy Lacival.</p>
            <p>- Megjártam, - mondta bosszankodva, gyűrött arccal. - Az ingemet is leszedték rólam.
               Megyek haza.</p>
            <p>- Mi az, beültél egy másik bridzsbe?</p>
            <p>- Ördögöt bridzsbe. Amott a harmadik szobában vad chemin folyik. A brazil úgy nyer,
               hogy rossz nézni. A házigazda eddig nyolcezret leadott. Szervusztok. Totó, holnap
               tizenegykor összeülünk az urakkal, érted megyek.</p>
            <p>Sághy elment s ők elhatározták, hogy pár percig nézik a játékot. Bementek a harmadik
               szobába. Ott rendkívül erős cigarettafüst ködében úszott a jelenet, s a szobát a nagy
               játék feszült csendje ülte meg. Negyven pengővel kezdték a bankot. Két leadással már
               százhatvan pengő lett belőle. A színes csontkorongok bankókkal vegyesen hevertek az
               asztalon. Aki zsetonjait elvesztette s nem akart még egy vásárlást megkockáztatni,
               készpénzzel folytatta tovább. Olyan is volt, aki elhatározta, hogy nem játszik, csak
               bedob egy százast és azt vagy megnyeri, vagy nem. Az ilyen százas ott maradt. Egyik
               játékos rendetlen, kusza halmazban tartotta maga előtt a bankók és csontok sokaságát,
               tétkor hanyag kézzel odatolt a nagy csomóból egy kis csomót, de ha kifizetésre
               került a sor, kitűnt, hogy a legkisebb csontig pontosan számon tartotta, hányadán
               áll, a másik játékos viszont folyton dolgozott, kisimítva egymásra helyezte a
               bankókat, a csontokból pedig apró tornyokat épített szép sorjába, mégsem tudta soha,
               hol tart és pénzét mindúntalan meg kellett olvasnia. Az arcok is érdekes tanulmányt
               kínáltak. Volt az izgalomtól öregre gyötört női arc, amelyre ádázul kiült a pénzvágy.
               Volt szakszerű arc, amely szorgosan és fegyelmezetten követte a játék menetét, mintha
               kötelességtudóan űzte volna iparát. Volt az álmosságtól elborult arc is, amelynek
               szeme majd leragadt már, de a kockázat gyönyörteljes izgalmát s a nyereség reményét
               még ilyen félholtan sem tudta otthagyni. Közben járta a játék, a bankadó gyakorlott
               kézzel húzta ki a koporsó szájából a kártyákat, csúsztatván a sima lapokat a posztón
               hol magának, hol ellenfelének. A játék kurta mondatai egyhangúan követték egymást, s
               az eredménykor vagy tovább csúszott a koporsó, vagy a játékosok kotorászni kezdtek
               maguk előtt, hogy a tétet kikészítsék.</p>
            <p>- Adok.</p>
            <p>- Kérek.</p>
            <p>- Kettő a banknak. Hatszáznegyven a bank. Tessék tenni.</p>
            <p>- Száz.</p>
            <p>- Beveszel felével?</p>
            <p>- Tartom a resztet.</p>
            <p>- Ki kapja a lapot? Tessék. Nyolc.</p>
            <p>- Kilenc.</p>
            <p>A pénzt szétszedték. Új hang kezdte.</p>
            <p>- Negyven a bank.</p>
            <p>Akadt egy üres szék, onnan most kelt fel valaki sápadtan és haragosan. Titi leült.
               Kitett maga elé ötven pengőt. Vagy eljátssza bridzs-nyereségét, vagy nyer hozzá
               valamit, aztán hazamegy. Rövidesen már kétszáz pengő állott előtte. Álmos volt és
               fáradt. Dupla, vagy semmi, - gondolta magában. Elvesztette. Legyintett, nevetett és
               felkelt. Állva még kivett egy százast és odadobta tétnek. Ezt megnyerte. Ott hagyta,
               megnyerte. Még egyszer otthagyta. Egyszerre csak nyolcszáz pengő volt előtte. Akkor
               visszaült. Most már kártyázott visszavonhatatlanul. Közben bőven ivott.</p>
            <p>Reggel fél nyolckor úgy kelt fel, hogy minden nála lévő pénzét elvesztette és
               kilencszáz pengővel adós maradt. Ezzel a pénzzel a brazilnak tartozott, aki egész
               éjjel erős szerencsével játszott és összesen huszonkétezer pengőt szedett össze.</p>
            <p>- Ahogy parancsolja, drága barátom, - mondta nyájasan Titinek - igazán nem sürgős. Ha
               akarja, felfüggeszthetjük ezt az ezret, amíg valahol megint játszunk és revancheot
               adok. Nézze, itt van száz pengő, hiszen kocsira sem maradt pénze és kapok összesen
               ezret. Tudja mit, telefonáljon hozzánk holnap, azaz inkább ma este vacsora után.
               Társaság lesz nálunk és esetleg kialakul valami játék. Akkor feljön hozzánk és azt az
               ezret elintézzük. Fölösleges mondanom, hogy kártya nélkül is szívesen látjuk.</p>
            <p>Ez már a harmadik éjszaka volt, hogy túlkésőn és italosan ment haza. Késő délig
               aludt. Mire felkészült, akkor jutott eszébe, hogy szombat van, Anna már rég kijött a
               hivatalból. Most meg kellett keresnie telefonon Totó és Sághy Laci közül is
               valamelyiket. Sághyt megtalálta a kaszinóban. Tőle megtudta, hogy hétfőn párbajozni
               fog. Mindent alaposan meg kell beszélni, célszerű volna most rögtön az Országos
               Kaszinóba jönnie.</p>
            <p>Odasietett. Sághy Lacit a billiárdtól kellett elhívatni. Leültek fekete kávé mellé
               két nagy bőrkarosszékbe a körbefutó erkély utcai oldalán.</p>
            <p>- Hát kérlek, ez valóságos kutyakomédia, nem lovagias ügy. Mi az elején pisztolyt
               akartunk. Az ő segédei eleinte bele is mentek. De akkor értesítés jött, hogy
               Mesternek mind a két segédje megint megváltozott. Mester tudniillik, mint megtudtuk,
               arra kérte segédeit, adják becsületszavukat, hogy a pisztolyok nem lesznek megtöltve.
               A katona felháborodott, megbízóját hitvány fickónak nevezte és köszönés nélkül
               otthagyta. Erre ez a Karrer is lemondott. Új segédeket kellett felhajtania. Ezekkel
               tárgyaltunk ma délelőtt tizenegytől, háromnegyed kettőig. Kardpárbajban állapodtunk
               meg. Bandázs nélkül, lovassági kardok, végkimerülésig, de szúrás nincs megengedve.
               Pisztoly nem lesz. A termet, fegyvereket, orvosokat mi mind elintézzük, te várjál
               bennünket a Gellértben hétfőn délelőtt pont fél tizenegykor, érted megyünk.</p>
            <p>- Köszönöm, pontos leszek. Végrendeletet csináljak?</p>
            <p>- Titikém, ne nevess, a legbámulatosabb dolgok is megtörténhetnek. Vérmérgezést is
               kaphatsz egy karcolástól.</p>
            <p>- Sőt, Mester le is vághatja a fejemet, tekintve, hogy sohasem volt kard a
               kezemben.</p>
            <p>- Az nem jelent semmit. Még neki sem volt soha kard a kezében. Majd ott a
               vívóteremben megmutatjuk, hogyan kell felállani és megfogni a kardot. A többi olyan,
               mint a lutri. Vannak vívni nem tudók, akik ilyenkor huszonnégy óra alatt meg akarnak
               tanulni vívni. Mire kiállanak, olyan izomlázuk van, hogy nem tudják felemelni a
               kardot. Az én tanácsom az, hogy abban a szempillantásban, mikor a rajta elhangzott,
               villámgyorsan, teljes erődből vágj oda. Azzal se törődjél, ha fedetlen maradsz, azt
               csak vívó tudja kihasználni. Csak nagyon erősen üssél, sodord el kardostól,
               koponyástól, mindenestől. Kapjon mennél nagyobbat az a hitvány fráter. Ezt nemcsak
               mint segéded mondom, hanem mint barátod is. Még azt is megérdemelné, hogy egy-két
               hónapig nyomja az ágyat.</p>
            <p>Sághy Laci felháborodása már feltűnő volt. Csodálkozva ránézett.</p>
            <p>- Miért vagy olyan vérszomjas?</p>
            <p>- Én csak annyit mondok, hogy vágj oda neki alaposan, mert megérdemli.</p>
            <p>- Laci, te tudsz valamit, amit én nem tudok. Mi? Ha nem felelsz, akkor így is van.
               Beszélj, kérlek, ami rám vonatkozik, azt jogom van megtudni.</p>
            <p>- Hát jó, megmondom. Előre bocsánatot kérek, ha kínosan fog érinteni. De csakugyan
               úgy van, hogy jogod van megtudni. Ez a piszok fráter valahol rólad beszélt és ezt a
               mondatot mondta: „régi kolozsváriak beszélik, hogy az anyjáról mindenféléket lehetett
               hallani.” Kérlek, ismételten bocsánatot kérek, voltaképpen nagy ízléstelenség tőlem,
               hogy ezt ismétlem. De ezt tudnod kell. Ha megverekedtetek, fel fognak szólítani
               békülésre. Nehogy kezet nyújts neki. És még egyszer mondom, vágj oda alaposan. Ha nem
               tudnád megvágni, előre megmondom, hogy én belekötök és ellátom a baját. Talán nem
               tudod, hogy főiskolai kardvívóbajnok voltam...</p>
            <p>De Titi az utóbbi mondatokat már nem hallotta. Sápadtan meredt segédjére. Hebegni is
               alig tudott megdöbbenésében.</p>
            <p>- Becsukatom.</p>
            <p>- Dehogy csukatod. Még az kellene, hogy bíróság elé vidd. Ha feljelented, mindent le
               fog tagadni. Vagy ha a tanúk megesküsznek, bocsánatot kér. Minden esetre édesanyád
               emlékét fogják hánytorgatni a bíróság előtt. Ez az alak életveszélyes. Ha megtanítod
               móresre, komolyan mondom, hivatást teljesítesz. Ezért mondom és tudatosan lázítalak:
               vágd úgy fejbe, hogy arról kolduljon.</p>
            <p>Titi bambán nézett maga elé. És motyogott. A feketekávés csészét hozzákoccintotta a
               csészealjhoz, mert reszketett a keze.</p>
            <p>- Szegény anyám... tudod, nem ismertem soha... Ki emlékszik kétéves korára?... Mikor
               meghaltak, hároméves házasok voltak... Sokat beszéltek a szomszédok... és Patekné,
               aki felnevelt... Ilyen boldog, kedves gerlepárt nem ismert senki, mint ők voltak...
               ott vannak több mint harminc éve Kolozsvárott a házsongárdi temetőben... eddig nem
               bántotta őket senki... ezért kellett nekem Pestre jönni, hogy egy ilyen aljas
               fráter...</p>
            <p>A hangja elfúlt, szeme nedves lett. Sághy megfogta a kezét.</p>
            <p>- Szedd össze magad, Titi. A pesti pletykát te nem ismered. Rólam azt pletykázták
               egyszer, hogy a nővérem az egyik miniszter szeretője, abból élek. Mellesleg szólva,
               sohasem volt nővérem. Az ilyesmi már vele jár a társasélettel.</p>
            <p>Titi felállott, összeszedte magát.</p>
            <p>- Köszönöm, Lacikám, jól tetted, hogy megmondtad. Ki lesz a vezetősegéd?</p>
            <p>- Én.</p>
            <p>- Akkor arra kérlek, vedd komolyan azt a szót, hogy végkimerülésig. A kódexeket nem
               nagyon ismerem, de azt hiszem, nem lovagiatlan dolog, ha erre kérlek.</p>
            <p>- Dehogy lovagiatlan. Hiszen éppen úgy magad ellen is szól. Bízd csak rám. Én majd
               elvezetem, ahogy kell. Te csak vágj oda, ahogy bírsz.</p>
            <p>- Légy ezek után nyugodt. Kár, hogy kardot adtok és nem taglót. Most megyek az
               ügyvédemhez.</p>
            <p>- Titi, eszedbe ne jusson feljelenteni. Ha az ügyvédedet kérdezed, az rá fog beszélni
               a perre. Mindenkit, minden perre rábeszél, hogy keressen, az a híre.</p>
            <p>- Nem, nem azért megyek. Pénz kell. Szervusz.</p>
            <p>Pethőnél jócskán kellett várnia. Majd szétpattant az idegességtől, mire bejutott
               hozzá. Kétezer pengőt kért. Pethő kitérő választ adott. Először minden áron arról
               akart vele értekezni, hogy Titi beszélt-e már Stein báróval. Visszafojtotta
               idegességét, nagy erőfeszítéssel nyugalmat parancsolt magára.</p>
            <p>- Nézd öregem, - mondta feszülten és fojtottan - ha össze akarod kapcsolni az én
               pénzkérésemet és ezt a kérdést, akkor vedd tudomásul, hogy beletettelek az e heti
               rajzba. Egyiptomi környezetben mérkőzöl egy ismeretlen ellenféllel. Tudom én jól, mit
               kell megneszelnie Stein bárónak: hogy belenyúlsz abba a gyapotügybe, vagy mibe. Ebből
               ő mindent érteni fog. Most adjál pénzt, de mindjárt, mert hétfőn párbajozom, pénz
               kell.</p>
            <p>- Hogyne adnék, Titikém, persze, hogy adok. De hova tetted a pénzedet? Hiszen
               tegnapelőtt még volt pénzed.</p>
            <p>- Az kártyanyereség volt. Ugyanúgy visszavesztettem.</p>
            <p>Pethő pénzt szedett elő. Aztán sajátmaga gépelt valami írást. Odakészítette az
               asztalra és előzékenyen nyújtotta a töltőtollat. Titi aláírta nevét, aztán
               szórakozottan átfutotta az írást.</p>
            <p>- Ki ez a Kaufmann Jenő?</p>
            <p>- Aki a pénzt kölcsönadja. Ez nem az én pénzem, öregem. Ez rámbízott idegen pénz. De
               a magam felelősségére hozzányúlok, mert látom, hogy nagyon kell.</p>
            <p>- Úgy. És drágán adja a pénzt ez a Kaufmann Jenő?</p>
            <p>- Hát bizony, Titikém, ez négyszemközt szólva, uzsorás. Én hétfőn visszaadom neki a
               te számlád terhére, de kétezerkettőszázat adok vissza. Ha ugyan megelégszik annyival
               egy ilyen zsivány. De ha sokallod, nem kell az üzletet megcsinálni. Majd legkésőbb
               kedden szerzek neked pénzt. És ezt a kötelezvényt egyszerűen tépd szét.</p>
            <p>Titi legyintett. Zsebrevágta a pénzt. Felkelt.</p>
            <p>- Hát szóval mégis megverekszel, Titikém, - igyekezett Pethő társalogni - gondoltam,
               hogy ez nem megy máskép...</p>
            <p>- Bocsáss meg, nagyon sietek. A Budapesti Ujságot hétfőn vedd meg.</p>
            <p>Hazaszaladt és szmókingba öltözött. Egyedül vacsorázott szmókingban a szobájában.
               Féltízkor felhívta a Duraga rózsadombi lakását. A brazil jött a telefonhoz.
               Bocsánatot kért, hogy röviden beszél, de éppen most ülnek asztalhoz. Kártya nem lesz,
               a hölgyek táncolni akarnak. Féltizenkettőkor az egész társaság levonul ebbe és ebbe a
               mulatóba, három páholyt már foglaltak. Titi megígérte, hogy ott lesz. Aztán leült
               levelet írni. Elhatározta, hogy holnap nem találkozik Annával. Hogy hétfőn
               párbajozik, azt nem akarta elmondani neki, viszont képtelennek érezte magát arra,
               hogy el ne árulja magát előtte. Jobb lesz majd csak hétfőn látniok egymást.</p>
            <p>Drága Anna, hirtelen annyi minden jött közbe, hogy azt sem tudom, hol áll a fejem. És
               amit el kell intéznem, ahhoz úgy értek, mint a tyúk a harangöntéshez, vagy a hajdú az
               ábécéhez, ahogy tetszik. Nagyon, nagyon nélkülözöm. Hétfőn megvárom a hivatala előtt,
               és ha ráér, megnézzük a kávéházban az új rajzot. Addig is gondoljon rám feleannyit,
               mint én magára, nagyon meg leszek elégedve. Csókolom és kérem a kezét. Titi.</p>
            <p>Ezt csak félig írta betükkel. Másik felét rajzolta. Az „Anna” szó helyére odarajzolta
               Anna arcát, aláírásul odarajzolta a magáét. A hajdút és tyúkot is rajzzal fejezte ki.
               A levelet expressz címezte meg. Odaadta elintézés végett a portásnak. A forgóajtóban
               gondolt egyet és visszafordult. Kiolvasott a tárcájából nyolcszáz pengőt és itthon
               hagyta a portásnál. Aztán nekivágott a nedves éjszakának gyalog, mert mostanában
               olyan ritkán használta a lábát, hogy szükségét érezte a mozgásnak. A társaságot már
               ott találta. Nagy hallóval üdvözölték.</p>
            <p>- Voilà Titi! Venez danser, vite, vite.</p>
            <p>Belesodorták a táncba. Később átadta Duragának az ezer pengőt. Ivott, mókázott,
               táncolt, mulatott. Két óra felé másik helyiségbe mentek át, ott folytatták a
               mulatságot. Sokat táncolt egy fiatal angol lánnyal, aki átutazóban tartózkodott
               Budapesten és egyetlen árva szót másként, mint angolul, nem tudott. Jókedvű, üde,
               folyton kacagó lány volt ez, s ha a páholyban tartózkodtak a tánc közei alatt,
               részletes társalgást folytattak jelbeszéddel. A lány is elmés és furcsa mozdulatokat
               talált ki, a többiek állandóan derültséggel figyelték a különös párbeszédet. Mikor a
               lány jelbeszéddel fejezte ki, hogy skóciai birtokukon sok a birka, a tehén és a ló, ő
               kerékpáron szokta végigjárni a tanyákat, Titi pedig jelbeszéddel kérdezte, hogy van-e
               kecske és baromfi azon a birtokon, tapsot is kaptak. Aztán elvitte Grandjeannét
               táncolni. Mikor visszajött, az angol lányt már hiába kereste.</p>
            <p>- Gladys már elment, mondta Grandjean, - mert korán reggel utazik. Magának hízelgő
               üzenetet hagyott.</p>
            <p>- Éspedig mit?</p>
            <p>- Jó, hogy elutazik, mert ha még egy napot itt marad, menthetetlenül magába bolondul.
               És, hogy ne tanuljon meg angolul, mert így sokkal kedvesebb.</p>
            <p>Öt órakor az egész megmaradt társaság elment reggelizni Grandjeanékhoz. Ő is velük
               tartott. Mohón láttak neki a hideg holminak, a rádión megkeresték Newyorkot és nagy
               érdeklődéssel hallgatták, csak ő nem értett belőle semmit. De közben vidáman ivott és
               evett. És sokáig nézte a Gauguin-képet. Megint reggel fél nyolckor került haza.
               Nagyon megdícsérte magát az óvatosságáért, hogy a nyolcszáz pengőt otthon hagyta,
               mert ha a pénzt magával viszi, biztosan megkereste volna a fizetőpincért valamelyik
               helyiségben, hogy annak az egész számlát kifizesse. Aztán még ujságot olvasott és
               végre félkilenckor aludni próbált. Rögtön érezte is, hogy már szendereg. De ez a
               jóérzés alig tartott tíz percig. Ismét egészen ébren érezte magát. Gondolatai
               zsúfoltan és vérmesen zakatoltak. Felkattantotta a világítást, elszívott egy
               cigarettát. Megkereste az ujságban, amit még nem olvasott el. Aztán aludni próbált,
               ismeretlen édesanyja emlékén töprengve hánykódott jó sokáig. Akkor leszólt a
               portáshoz, hogy küldjön fel néhány reggeli lapot. Azokat mind elolvasta. S megint
               sötétet csinált. Igy gyötrődött álmatlanul tizenkettőig. Idegeit úgy megemésztette a
               sok éjszakázás, hogy a kimerültség nem engedte elaludni. Akkor megkérte a portást,
               hogy kerítsen neki a minapi altatóból, de kettőt. Megfürdött forró vízben, aztán a
               vizet lehűtötte, lezuhanyozta magát, bevette a szert és dideregve, pihenést sóvárogva
               lefeküdt megint. Most már ment az alvás. Egyhuzamban aludt este tízig. Akkor valamit
               enni hozatott, megivott két üveg sört és megint elaludt. Nyolckor telefoncsengetésre
               ébredt, akkorra kérte a költést.</p>
            <p>Nyugodtnak és derűsnek érezte magát, izgatottnak csak akkor, ha jobbkarjában azt az
               erős lendületet érezte, amellyel ellenfelére fog sujtani. Olyan elszántnak érezte
               magát, hogy látta a vele szemközt fénylő kardot kettétörni a csapás alatt, amely
               ellenállhatatlanul zuhan le az emberre. Elhatározta, hogy védekezni nem fog. Ha a
               másik vág, csak vágjon. Ezt a sebesülést odadobja befektetésnek. De mindenáron
               bosszút kell állnia. A fürdőszoba tükrében hosszasan nézte arcát, vajjon hol kapja a
               sebet? Koponyájára, hogy aztán az orvosok csípős szerekkel mosogassák a véres hajat?
               Vagy arcára, hogy a jellegzetes fehér vonal örökre ott maradjon, mint a német urak
               ábrázatán? Vagy állát fogja metszeni a fegyver, hogy majd vastagon bepólyázzák?
               Mindegy. Csak megfizessen annak az embernek.</p>
            <p>Cipői közül kikereste azt, amelynek legkevésbbé volt sima talpa. Öltözködés közben
               kétszer is belesuhintott a levegőbe. Lassan, kényelmesen tett-vett. Lement az
               előcsarnokba és mivel az átaludt nap után a reggelit nem találta elegendőnek, még
               egyszer reggelizett. Aztán odament a telefonhoz és az Anna hivatalát tárcsázta. De
               mikor a szám jelentkezett, gyorsan letette a kagylót. Meggondolta. Elrestelte azt az
               érzelgős gondolatot, hogy még egyszer utoljára istenhozzádot mond hölgyének, mint a
               keresztes hadjáratba induló lovag. Meg aztán hivatalban nem is nagyon szeretik, ha a
               tisztviselők magánügyben telefonálnak. Majd délután háromkor beszél vele, vagy
               sértetlenül, vagy bekötözve. Vagy, ha nagyobb baj történik, még ráér neki
               telefonáltatni.</p>
            <p>Féltizenegykor percnyi pontossággal jöttek érte. Tüntető vidámsággal üdvözölték
               egymást. Beleültek a Sághy Laci kiskocsijába. A párbajról nem beszéltek semmit. Titi
               vitte a szót, elmondta a tegnapelőtti mulatságot s a jelbeszédes angol lányt.</p>
            <p>- Csinos volt? - kérdezte Totó.</p>
            <p>- Nagyon csinos.</p>
            <p>- Te bolond, miért nem mentél utána. Kikísérhetted volna a vonathoz. A kocsiban még
               jól meg lehetett volna ölelgetni. Az lett volna az igazi jelbeszéd.</p>
            <p>Sághy Laci odaszólt a kormánykerék mellől.</p>
            <p>- Tudjátok, ki ez a lány? Mert én tudom. Az írásai a külügyben átmentek a kezemen. Ez
               Miss Gladys Donahue, az apja kormányzó volt Délafrikában. Embertelen gazdag. Ezt elég
               ügyetlenül elmulasztottad, Titi.</p>
            <p>- Mit érek vele, - nevetett ő - így közvetlenül a halálom előtt? Itt a
               siralomház.</p>
            <p>Mert a kocsi megállott. Bementek a ház földszinti folyosóján a vívóterembe. Egyelőre
               öltözőbe vezették. Ott levetkezett derékig meztelenre. A vívóterem tulajdonosa bejött
               hozzá, barátságosan ismerkedtek. Aztán Totó kíséretében bement magába a terembe. A
               terem másik végében meglátta ellenfelét, két segédjével. Idegesnek látszott, folyton
               tennivalót keresett kezének, hol arcát kaparta, hol füle viszketett, hol
               nadrágzsebébe nyúlt. De nem volt övig meztelen, színes selyem pizsamakabátot öltött
               magára. Ezt találta ki kínjában. Az orvosok lócán ültek, egyik műszertáskáját
               nyitogatta, másik nagy palack rózsaszínű tartalmában megmártott vattával
               fertőtlenítette a kardokat. Ekkor a vívóterem tulajdonosa jelent meg, négy urat
               tessékelve.</p>
            <p>- Itt méltóztassatok, uraim.</p>
            <p>Csodálkozva nézegette az idegeneket, megismerte köztük Acél Ádámot. Szóval ezek
               ujságírók. Az estilapok tehát részletesen meg fogják írni szégyenét, vagy
               derekasságát. Mellében kis idegességet érzett, de rögtön mély lélegzetet vett, a kis
               szorongás elmúlt. Nyugodtan maradni, parancsolt magára, a védekezésre nem figyelni,
               csak az első szempillantásban villámgyorsan és erősen odavágni. Lopva odanézett az
               ellenfél elfordult fejére, mintha mértéket akart volna venni. Egészen egyedül
               álldogált ott félmeztelenül, a négy segéd most együtt ült egy asztalnál. Irtak.
               Nyilván jegyzőkönyvet kezdtek meg, ez bizonyára előírás. Felállottak. Sághy
               vívósisakot tett fejére s mialatt Mester levetette a piros pizsamát, ő a kardok
               között válogatott, egyet kivett, Mester Alfréd kezébe adta. Aztán odavezette Mestert
               a terem közepére. Annak arca úgy eltorzult a félelemtől, hogy alig lehetett
               ráismerni. Meg lehetett figyelni rajta, hogy hevesen és igen rendszertelenül
               lélegzik, hol nagyon hosszút, hol nagyon rövidet. Sághy megmutatta neki, hogyan kell
               majd tartani a kardot. Az szót fogadott s mikor Sághy ott hagyta, lehúnyta szemét,
               olyan volt, mint a halott. Akkor Sághy másik kardot hozott. Kezébe adta. Ő erősen
               megragadta a markolatot, forgatta tenyerében, mint arató a kaszanyelet, hogy jó
               fogása legyen. Ő is odakerült a terem közepére, de ellenfelétől pár lépésnyi
               távolra.</p>
            <p>Sághy most maga is kardot vett és odalépett a középre. Kissé távolabb az öreg
               vívómester is megállt figyelni, karddal kezében. Sághy üzletszerű hangon megszólalt
               és mint a leckét mondó tanuló kezdett darálni.</p>
            <p>- ...mert a magyar törvény tiltja a párviadalt, ezért az urak figyelmét felhívom
               párviadaluk következményeire. Mivel az urak megjelenésükkel és kiállásukkal férfias
               bátorságukról már elegendő tanúbizonyságot tettek, az urakat felszólítom, hogy
               béküljenek ki.</p>
            <p>Itt egy pillanatra megállt. Mester arcán valami reménykedő sóvárgás villant meg. De
               Sághy csak egy pillanatig hallgatott, aztán ugyanazon a daráló hangon folytatta:</p>
            <p>- Megállapítom, hogy a békítő kísérlet eredménytelen maradt. Az urak álljanak fel. En
               garde!</p>
            <p>Egymáshoz vezette őket, mint valami színházi ember, aki élőképet rendez. Titi minden
               erejével nyugalmat és figyelmet parancsolt magának. A kardot úgy tartotta, ahogy
               mutatták. Figyelmesen nézte az ellenfél arcát. Arról sátáni gyűlölet és vad rémület
               pillantott feléje. Ő azonban csak úgy nézte, mint egy tárgyat, mint a mutatványsoron
               az erőpróbáló masina tönkjét, hogy pontosan eltalálja. Tenyerével egyet igazított a
               fogáson.</p>
            <p>- Rajta!</p>
            <p>A szó még el sem hangzott, ő már az első betűnél feje fölé kapta a kardot és teljes
               erejéből sujtott. Érezte, hogy a kard valami keményen elcsúszik, ugyanakkor Sághy
               Laciba ütközött, aki valósággal gorombán torpant elébe és majdnem fellökte.</p>
            <p>- Állj!</p>
            <p>Egy kard csörömpölve esett a földre. Ijedten pillantott a maga kardjára, de nem az
               esett le. Marka még keményen fogta. Mesterhez máris odapattant a két orvos. Azok
               karjába omlott, el is esett volna, ha fel nem fogják. Arcának felét erős pirosság
               borította el, a vér álláról vastagon pergett a földre. Támogatva vitték a falhoz,
               ott lócára ültették. Rögtön hozzáfogtak mosogatni. Az eddigi feszült csendbe
               fájdalmas ordítás hasított bele. Titi csak állt a helyén, mindenki ott hagyta.
               Rettentő fáradtságot érzett. De nem tudta, szabad-e most leülnie. Habozott, aztán
               mivel nem törődött vele senki, mégis leült a körbefutó padkára. Azok ott lassan és
               sokáig dolgoztak. Mester állati módon, bugyborékolva üvöltött. Ekkor Totó otthagyta a
               csoportot és odajött hozzá.</p>
            <p>- Hát, öregem, ezt alighanem befejeztük. Szörnyű vágás. A homlokcsonttól le az
               álláig. Kettévágtad az arcát. Az arcán keresztül láttam a fogát.</p>
            <p>- Hogyan vágtam meg? Hiszen én a fejét akartam.</p>
            <p>- Mert a vezényszóra rögtön hátraugrott. De mégsem elég gyorsan. És elfeledte fedni
               magát. Gratulálok, Titi, ez alapos munka volt.</p>
            <p>Pillantása az ölében nyugtatott kardra esett. Annak véres volt a vége. A terem
               padlóján egy helyen lassan feketedő vértócsa állott, s onnan a túlsó falig bő
               vérnyomok mutatták az utat. Az orvosok még mindig dolgoztak, idegtépő lassusággal.
               Most a vívómester jött oda.</p>
            <p>- Ezt nem lehet folytatni. Harcképtelenség. Tiszta munka. Gratulálok!</p>
            <p>Végre hosszú-hosszú munka után az ordítás megszűnt. Az orvosok lábraállították a
               sebesültet, akinek arcából a sok, vastag pólya miatt alig látszott valami. Sághy Laci
               kilépett a középre, mint egy herold és hangosan szólt:</p>
            <p>- Az egyik fél harcképtelensége miatt a párviadalt befejezettnek nyilvánítom.</p>
            <p>Odajött Titihez. Hangosan szólt:</p>
            <p>- Az ellenfeleket felszólítom, hogy nyújtsanak egymásnak békejobbot.</p>
            <p>Aztán meg sem várva a választ, halkan folytatta:</p>
            <p>- Bravó, Titi, ez férfimunka volt. Öltözhetel. Mi megcsináljuk a jegyzőkönyveket.
               Várj meg.</p>
            <p>A segédek az asztalhoz mentek és nekiláttak írni. A négy ujságíró odasietett Titihez,
               mintha drótra rángatva csak együtt tudnának mozogni. Bemutatkoztak, gratuláltak.</p>
            <p>- Mit érzett a vágás pillanatában, kedves mester? - kérdezte a legfiatalabb.</p>
            <p>De Acél nyomban közbelépett.</p>
            <p>- Meg vagy őrülve. Nem nyilatkozunk. Amit láttál, írd meg.</p>
            <p>Ekkor mind felnéztek. Mester Frédi bömbölve elkezdett sírni. Visszaült a lócára,
               egyik orvosnak a vállára borult óriásira bugyolált hóemberfejével, a nyakát is
               átkarolta, úgy zokogott, a másik orvos vígasztalta. Titi megrendülve nézett oda. A
               vívómester legyintett.</p>
            <p>- Semmi az, kérem. Idegösszeomlás. Gyakran látjuk itt az effélét. Kap egy injekciót,
               öt perc mulva megnyugszik és hazaviszik. Tessék menni felöltözni.</p>
            <p>Kiment az öltözőbe, a vívómester kísérte. Acél is bekukkantott, amíg ingét húzta
               magára, aztán rágyujtott.</p>
            <p>- Remekül ment. Most aztán aktuális lesz a rajz. Remek! A főszerkesztő úr úgy
               rendelkezett, hogy mi ne írjunk a párbajról semmit, hagyjuk a többi lapnak. Igy
               ízlésesebb. Hát én szaladok, még egyszer gratulálok, szervusz.</p>
            <p>Mester lassan enyhülő zokogása az öltözőbe is behallatszott. Kezdte sajnálni, jól
               esett volna odamennie és vígasztalnia. De édesanyja jutott eszébe, és ettől részvéte
               rögtön, elmúlt. Mikor elkészült, ott maradt. Nemsokára jöttek segédei. Sághy
               átnyújtott egy összehajtott írást.</p>
            <p>- Ezt tedd a zsebedbe. Mehetünk.</p>
            <p>- Igen, de az anyagiak...</p>
            <p>- Mindent elintéztünk, majd elszámolunk. Kapsz pontos jegyzéket levélben.
               Gyerünk.</p>
            <p>A vívómester kikísérte őket. Elbúcsúztak. A kocsiba úgy ültek be, ahogy jöttek. A
               kocsi órája negyed egyet mutatott.</p>
            <p>- Nem is tudom, fiúk, hogyan köszönjem meg nektek, hogy...</p>
            <p>- Ugyan, ne beszélj - hallgattatták el mind a ketten.</p>
            <p>Mind a kettő szabadságot kapott erre a délelőttre a maga minisztériumában.
               Elhatározták, hogy együtt ebédelnek. Sághy a Dunapalotához vezette a kocsit. Amíg
               ettek, a két segéd megállapította, hogy Mester Alfréd társasági zsarnokságának vége.
               Nem az a nagyobbik baj, hogy vágást kapott, hanem hogy olyan gyáván viselkedett. Ezt
               a lapok alighanem kiszínezve fogják megírni. Mindenki, aki eddig rettegett tőle, most
               fellélegzik. A terrornak vége.</p>
            <p>- Én hiába ütöttem pofon, - mondta Totó - képtelen voltam kard vagy pisztoly elé
               állítani. És a pofon híre nem nagyon terjedt el. Most rajtavesztett. Ezentúl
               „vogelfrei”. Mindenki le mer vele számolni. Megjövendölöm, Titi, ennek óriási
               visszhangja lesz.</p>
            <p>Háromnegyed háromkor bocsánatot kért, elbúcsúzott. Anna éppen jött ki a kapun, mikor
               odaért.</p>
            <p>- Titi, - kiáltott Anna - mit csinált maga?!</p>
            <p>- Honnan tudja?</p>
            <p>- Már benne van a Déli Hírlapban. De nagyon féltem, hogy az ujság nem ír igazat és
               mégis valami baja esett.</p>
            <p>- A hajam szála sem görbült meg. Gyorsan ugorjék be, siessünk megnézni a lapokat.</p>
            <p>Minden eddig megjelent estilap írt az esetről. „Művészek párbaja”, - írta az egyik.
               „Véres kardpárbaj lett a váciutcai pofonból”, - ezt a címet adta a másik. A
               kiszínezett tudósítások „brilliáns vívó” és „félelmesen nyugodt vívó” gyanánt
               ünnepelték. Mesterről szánakozva és látható kárörömmel írt valamennyi. Különösen
               sírógörcsét hangsúlyozták ki. „Mialatt Balog Tihamér, - írta az egyik, - fürge
               lépésekkel sietett ki és pattant kocsira segédeivel, addig a súlyosan megsebesült
               ellenfél, aki a párbaj emlékét egész életében viselni fogja, talán még most is ott
               zokog a vívóteremben.” Ugyanez a lap a párbaj győztesét így nevezte: „Balog Tihamér,
               az előkelő szalónok dédelgetett Titije.”</p>
            <p>A Budapesti Ujság csakugyan nem írt a párbajról semmit. De hozta a rajzot „Mindenki
               párbajozik” címmel. Ugyanúgy nézték, mint a múlt hétfőn, mindegyikük előtt egy-egy
               példány. Anna minden ötletnél nevetett. A nőstényszarvas, amely rúzsozta magát,
               hangos kacajra ragadta. Ez roppant tetszett neki. Nem, hogy a szarvas rúzsoz, mert
               kendőző állatokat már más is rajzolt. De a szarvas arckifejezésétől volt
               elragadtatva. Az elkényeztetett társasági hölgy szemtelen elbizakodottsága volt a
               szarvas arcán és szájmozdulata, amely a szájpirosítóval bajlódó nőket pompásan
               utánozta, olyan megfigyelés volt, amely Anna szerint, az egész rajzot megérte.</p>
            <p>- Csak nézze tovább.</p>
            <p>Anna elérkezett a kalitkáig. Halkan és ujjongva felsikoltott.</p>
            <p>- Hiszen ez maga és Kiki. Mit csinálnak itt?</p>
            <p>- Nem érti? Próbálom elfoglalni a helyét. Én szeretnék élni a maga kalitkájában.</p>
            <p>Anna gondolkozott.</p>
            <p>- Hogyan tudna ilyen nagy ember elférni ilyen szerény és kicsiny kalitkában?</p>
            <p>Titi felelni akart, mikor Anna jellel mutatta, hogy a szomszéd asztaltól szólítják.
               Odapillantott és meglepetve látta a két Jósika-fiút. Felöltő volt rajtok és álltak.
               Látszott, hogy most jöttek be az utcáról.</p>
            <p>- Szabad egy szóra? - szólt az egyik.</p>
            <p>- El vagyok foglalva, fáradjatok ide és mutatkozzatok be.</p>
            <p>A két fiú összeütötte Anna előtt a sarkát.</p>
            <p>- Jósika.</p>
            <p>- Jósika.</p>
            <p>Aztán Titihez fordultak.</p>
            <p>- Kérlek, itt mentünk el a kávéház előtt és meglátunk ülni az ablakban. Az ujságokban
               olvastuk a dolgot. Muszáj volt bejönnünk és gratulálnunk. Éppen ideje volt, hogy ezt
               a rongy alakot valaki megtanítsa kesztyűbe dudálni. Nekünk is volt bajunk vele. Az
               édesatyánk társaságban rendreutasította. Erre elkezdte terjeszteni, hogy
               édesatyánknak, aki különben köhögős ember, tüdőrákja van. Akkor felkerestük és azt
               mondtuk neki, hogy ha ezt nem hagyja abba, akkorát rúgunk bele, - bocsánat, - hogy a
               Dunába esik. De nem provokált, pedig másnap nem mentünk el hazulról. Te ügyesebben
               csináltad.</p>
            <p>Ez abbahagyta és a másik folytatta:</p>
            <p>- Eddig is szimpatikus voltál nekünk, de ezentúl meg éppen számíthatsz ránk.
               Bocsánatot kérünk.</p>
            <p>Elköszöntek, elmentek.</p>
            <p>- Látja, - mondta Anna - nemzeti hős lett. Lehet egy nemzeti hőst kalitkában
               tartani?</p>
            <p>Titi neheztelt. Elmondta az egész ügyet minden részletével, elejétől kezdve. A
               részleteket igen meggyőzően csoportosította. S elérkezett ahhoz a részlethez is,
               amelyet Anna még nem ismert. Mester galád és elvetemedetten hazug megjegyzéséhez
               édesanyjáról.</p>
            <p>- Maga az én helyemben nem ezt tette volna?</p>
            <p>- Feltétlenül. De én ilyen helyzetbe nem juthattam volna. Mert én azokat az előkelő
               köröket, ahol az ilyen alakok teremnek, nem kerestem soha.</p>
            <p>Titi bosszúsan rázta fejét.</p>
            <p>- Nem értjük egymást.</p>
            <p>Most Anna érintette meg meleg mozdulattal a Titi kezét.</p>
            <p>- Angyalom, most mondja nekem először, hogy nem értjük egymást.</p>
            <p>Ő elrestelte magát és kezet csókolt. Nevetni próbált.</p>
            <p>- Hagyjuk ezt az egész butaságot. Térjünk vissza a rajzhoz. Nézze az egész rajzon
               keresztül ezt a pányvát...</p>
            
         </div>
         <div type="chapter">
            <head>XVII.</head>
            <p>A másnap reggeli lapok is tele voltak a párbajjal. Némelyik nem elégedett meg a dolog
               puszta hírüladásával, a lap más helyén elmélkedést fűztek hozzá. Volt, amelyik a
               párbajmánia új fellendüléséről értekezett, s volt, amelyik egész Európa idegességét
               látva az egyes társadalmak jelenségeiben, a világ békevágyát hangoztatta. Titi nevét
               mindenesetre az egész sajtó megforgatta. Mikor hazament, egy színházi lap riportere
               és fényképésze várták. A riporter beszélgetést folytatott vele multjáról,
               származásáról, munkájáról, Kolozsvárról. Csak a párbajról nem, mert erről az ügyről
               Titi nem volt hajlandó nyilatkozni. Azt a kérdést is feltette a hírlapíró, hogy
               hogyan kerül be az ember az előkelő társaságba. Titi ezt a választ diktálta:</p>
            <p>- Ennél nincs egyszerűbb. Az ember megvárja, míg odahívják. Mikor odahívták, benn
               van.</p>
            <p>A fényképész asztalhoz ültette és két felvételt csinált róla robbanó magnéziumláng
               mellett, amelytől majdnem meggyulladt a szállodai szoba függönye. Az első képen
               tollat adott a kezébe. „Balog új rajzán dolgozik.” Aztán a telefonkagylót kellett
               kézbevennie. „Balog igent mond egy grófi meghívásra.”</p>
            <p>A gratulációk elárasztották. Olyan nevektől is kapott levelet, amelyek kilétéről
               fogalma sem volt. Egy távirat ezt mondta: „Szívből gratulál a férfias kiálláshoz,
               Béla.” De, hogy milyen Béla, azt még csak nem is sejtette. Akadt a nagy postában
               névtelen levél is, hat oldal terjedelmű. Ennek írója, névtelen hölgy, sűrűn teleírt
               oldalakon át becsmérelte Mester Alfrédot, aki az ő életét tönkretette, mert élete
               egyetlen szerelmét szétrobbantotta. Zoborhelyről is érkeztek levelek. Zahár hosszú
               írásban hízelgett és haladékot kért a házbér első részletére. A Budapesti Ujsághoz is
               érdekes levél érkezett Frick Auréltól, a Zoboralja szerkesztőjétől. A szerkesztő
               beküldte a róla rajzolt Balog-torzrajzot és cikket is írt mellé, amelyben érzelmes
               visszaemlékezéseket közölt mély és bizalmas barátságukról. A rajzot nem közölték, a
               cikket eldobták. De senki olyan melegen nem gratulált, mint Rhédey grófné. Már hétfőn
               délután telefonált, azonban nem találta otthon. Visszahíváskor viszont ő nem
               tartózkodott a lakásán. De másnap reggel sikerült beszélniök, s a grófné ezzel
               kezdte:</p>
            <p>- Hallgasson ide. Maga úgy megállta a sarat egy nekem fontos ügyben, hogy ezért
               jutalmat érdemel. Sokáig gondolkoztam, hogy mivel mutassam meg a köszönetemet. Végre
               kitaláltam. Én magát ezentúl Titinek fogom szólítani.</p>
            <p>- Ó, grófné, én nem is tudom, hogyan...</p>
            <p>- Hagyja csak, Titi, hagyja. Most mondja el részletesen a dolog lefolyását, hadd
               élvezem.</p>
            <p>Titi elmondta a párviadalt tőle telhető részletességgel. A grófné a telefondrót másik
               végén olykor kéjes apró kiáltásokat hallatott, mintha bikaviadalon uszítaná a
               viadort.</p>
            <p>- Jól van, Titi, - mondta a történet végén - ezért egyest kap. Most pedig
               megbeszélünk valami színházat. Mikor van szabad ideje?</p>
            <p>- Azonnal megnézem a könyvecskét, grófné.</p>
            <p>Annyi volt a meghívás, hogy már nem tudta emlékezetére bízni kötelezettségeit. Piros
               bőrfedelű könyvecskét vásárolt, amelyben minden napnak meg volt a maga oldala reggel
               nyolctól, este nyolcig, rovátkákra beosztva. A könyvecske, amelyet finom
               hártyapapírra nyomattak, még vékonyabb lett azzal, hogy az év már eltelt hónapjait
               borotvapengével kivágta belőle. A kihuló lapokat ellágyulva forgatta ujjai között:
               valamelyik az a nap volt, mikor Annát legelőször meglátta, s egy másik lap azt a
               napot képviselte, mikor megérkezett gazdag emberként Budapestre. A megmaradt lapokba
               pontosan bejegyezte minden dolgát, például egészen január elsejéig minden második
               csütörtökön öt órára beírta a Rhédey nevet. Most megnézte a könyvecskét,
               megállapodtak a legközelebbi, mindkettőjüknek alkalmas estében és Titi oda is beírta,
               hogy Rhédey. S mikor szemlét tartott a könyvecskében, ijedten látta, hogy most már
               túlsok ebédmeghívást fogadott el. Ilyen napokon nem mehetett el három órakor a
               rakpartra, hogy ott a hivatalból távozó Annát megvárja.</p>
            <p>És a meghívások egyre sokasodtak. Ha olyan házhoz ment el, ahol eddig még nem járt,
               ott egész sor új emberrel ismerkedett meg. S az ilyen ismerkedésnek rendszerint új
               meghívás lett a vége. A párbaj utáni három napon mindúntalan megszólalt telefonja, ha
               otthon volt, mikor pedig hazajött a városból, a cédulák egész marékja várta a
               feljegyzett telefonizenetekkel és felhívandó számokkal. Most már megállapíthatta
               magáról, hogy „bekerült a társaságba”. Egyetlenegy estéje nem maradt szabadon. Volt
               olyan este, amelyet meg kellett feleznie, mert kétfelé is hívták és egyik háziasszony
               sem akarta elfogadni a lemondást. Egyik helyen megvacsorázott, még bridzsezni is
               leült, aztán tizenegy, féltizenkettő tájban feltűnés nélkül, senkitől sem búcsúzva
               eltűnt, odanyomta a kabátfelsegítő inas kezébe a két pengőt és taxit rendeltetett
               vele. A kapuban alig kellett várnia, már jött a kocsi. Sietett a másik helyre. Ott
               már összehangolódott, megkedvesedett társaságot talált. Nagy hallóval fogadták,
               megkérdezték, honnan jön, el kellett mondania, kik voltak ott és fel kellett
               sorolnia mind a vacsora összes fogásait, mind a városban szállingózó új híreket,
               amelyeket ott hallott. Mivel minden budapesti réteg házaihoz járt, s mivel ennélfogva
               másjellegű háztól jött, nagy érdeklődés fogadta, amit beszélt.</p>
            <p>Elment vacsorázni azokhoz a Horányiékhoz is, akikkel Dömsödyéknél ismerkedett meg, s
               akik azzal kecsegtették, hogy náluk a művészvilág híres neveivel fog találkozni.
               Valóban nem kevesebb, mint négy országos primadonnát ismert ott meg egy bokrétába
               kötve. Ez a ház arról volt nevezetes, hogy itt kétszer terítettek vacsorára. Először
               kilenc órakor tálaltak. Aztán féltizenkettőkor az olyan színházi vendégeknek, akik
               aznap este felléptek s csak ilyen későn tudtak jönni. A mulatság ennélfogva igen
               későn ért véget. A hang itt szerfölölt mulatságos volt és még az olyan társaságokénál
               is kényesebb, ahol különböző pártállású politikusok jöttek össze. A művésznők közül
               rendesen akadt kettő, akik a barátnői szeretet hangján elkezdték egymást csípkedni.
               Társalgó modoruk, amely a legelmésebb párbeszéd-írók nyelvén nevelkedett annyi próba
               és előadás alatt, csak úgy duzzadt a rejtett aknától, a célzások kontrájától és
               rekontrájától s a párviadalt igazán csak az élvezhette, aki tisztában volt
               kulissza-világuk minden apró összefüggésével, mint ahogy a nehéz muzsikát csak tanult
               zenész élvezi igazán. Gyakran utánozták egymást meghökkentő élethűséggel, az
               utánzónak még arcvonásai is kísértetiesen az utánzott arcává formálódtak és furcsa
               volt, hogy az utánzott egyáltalában nem ismert magára. Kellemetlen tartozékként adták
               meg a társaság jellegzetes légkörét azok a polgári hölgyek, kik némely híres művésznő
               iránt gyanúsan túlzott rajongást mutattak. Ezek rendesen jelenetet csináltak,
               duzzogtak, ingerülten vitatkoztak, vagy hirtelen hazamentek. Ezt is el kellett
               fogadnia annak, aki leült közéjük, mint a pesti élet egyik színét. Az egész furcsa
               volt és kedves. És ha valamelyik országos nevű primadonna vacsora meghívására Titi
               könyvecskéjébe pillantva, sajnálattal nemet mondott, eszébe jutott a vidéki kávéház,
               ahol egy féléve még úgy lapozgatta ezek képeit a színházi hetilapban, mint egy nem is
               létező, színes ábrándvilág ábrázolását.</p>
            <p>Most már lassanként megismert egy-két művészotthont. A falakon a háziasszonynak
               sorban negyven képe különböző szerepekből. Ezüst babérkoszorúk bevésett nevekkel.
               Világhírű külföldi csillag dedikált képe budapesti vendégszereplése napjaiból,
               túlzottan lelkes és bizalmas szöveggel, amely könnyedén dobálta a „csodálatos” és
               „zseniális” jelzőket. Vastag album kivágott és beragasztott kritikákkal. A híres
               kutya, amelyet a képeslapokból nevén ismert az egész világ színházkedvelő közönsége.
               Könyvtár, amelyben a könyveket semmiféle egységes válogatás gondolata nem vezette:
               detektívszemét mellett ritka Molière-kiadás. S a művésznő hálószobája, annyi szomjas
               egyetemi hallgató és fiatal iparos éjszakáinak titkos s valóságfeletti álma, igazi
               színpad, egyetlen szereplővel, felfokozott díszlet, tündérkirálynő alakja köré
               tolongó iparművészet, az éjjeliszekrényen gyümölcs és tubusban altató.</p>
            <p>Megismerte a jómódú polgári otthonokat. A budai oldal valamelyik modern villájában,
               vagy az új Lipótváros sajátos ízű Bábeljében. Ápolt, színes csempéjű lépcsőház, a
               kapu alatt világító lakótábla. Fehér ajtók a lakásban, papírvékony falak, tolható
               ajtók, mindenütt ugyanaz a csipkefüggöny, ugyanaz a pácolt faárnyalat, ugyanaz a
               brokát-huzat az egyik szobában és mélypiros plüss a másikban. Mindenütt jó modern
               magyar képek, olykor egy Rippl-Rónai, Csók, Fényes, Iványi-Grünwald, vagy Aba-Novák.
               S mindenütt egy nagyra tartott, de csúnya olasz formájú kép, amelyről a házigazda azt
               mondta, hogy legközelebb elküldeti a Szépművészeti Múzeumba megnézetni, mert
               némelyek szerint Palma Vecchio és óriási vagyont ér. Ezek az otthonok nagy
               üvegcsilláraikkal, az előszobában lógó hiányos sorozatú rézmetszeteikkel,
               berendezéskor egyszerre vásárolt könyvtáraikkal, közmondásokat mutató olasz
               hamutálcáikkal és azzal a nagy állólámpával, amelynek sárga selyemernyőjén alul
               gobelin-himzésű karikák sorakoztak, azt a hitet keltették a szemlélőben, hogy van egy
               titkos vállalat, amely ezeket az otthonokat ugyanazon mintára gyártja Ford-művek
               gyanánt és óránként egy-egy ilyen otthont állít elő futószalagon, pontosan követve a
               zongora terítőjén álló tárgyak előírását, amelyek világosan mutatják, hogy azt a
               zongorát nem nyitja ki soha senki, mert helyette ott a mindenütt egyforma rádió s
               annak zenéje helyett ott vannak valamelyik külföldi állomás hírei, amelyek közlési
               idejét mindenki tudja, s a hírek elhangzása után pontos sorrendet vesz a vita: első a
               cseh összeomlás, második a világháború lehetősége a Maginot-vonal problémájával,
               harmadik a zsidókérdés.</p>
            <p>Aztán megismerte azokat az ódon lakásokat, ahol miniszteriális családok laknak, a
               Sándor-utcában, vagy a budai Fő-utcán, vagy a Vár valamelyik kis utcájában. Itt
               dísztelen lépcsőházban kellett járni, többnyire felvonó nélkül, kőporral súrolt
               rideg lépcsőfokokon, barnára festett és felhólyagzott ajtók felett kellett keresgélni
               a lakás helyes számát a rossz világítás mélabús homályában. De már az előszobában más
               világ levegője csapta meg a látogatót. Szarvasagancsok díszlettek a falon,
               kísértetszínű koponyáikon a falu és a kelet fekete betűivel. A hatalmas szekrény
               tetején disznóbőr-táskák és óriás uborkásüvegek, amelyek ideszorultak ki az
               éléskamrából. Mellette Garay Ákos egy lovasrajza keretben, aztán Pajtás Ödön színes
               sorozata a huszárkaszárnya vidámságairól. Az úriszobában testes cserépkályha, egy
               régi aratási koszorú, köröskörül öröklött régi bútorok, amelyeknek ragasztott törései
               és itt-ott hiányzó darabkái ugyanolyan előkelőséget mutattak, mint a tépett
               ezredzászló. A falon óriási zöld posztón vadászfegyverek, vívósisak, régi fringiák,
               görbe keleti szablyák, lovaglóostorok és vadásztőrök. A szülőfalu díszpolgári
               oklevele. És az ősök. Kezdetlegesen festett dámák és nemzetes urak, méltóságteljes
               szakállak, erősen beszorított pruszlikok, valami beházasodott császári tiszt fehér
               kabátja. Az üveges könyvszekrényben a teljes Jókai, mint legújabb szépirodalmi
               beszerzés, egyébként a Corpus Juris kötetei, a Vasárnapi Ujság hajdani évfolyamai és
               három nemzedékkel előbb kelt latin auktorok. Pipatórium, amelynek legszebb darabja
               tajtékból faragott vadászatot ábrázol, évtizedek óta kiszívott színe a meggypiros és
               a fekete között. Szivarkészlet nagy nikkel-patkóval és őzaganccsal. Családi
               fényképalbum, amelynek minden fényképét már csak a nagymama tudja elmondani, de
               vacsora előtt, mert tálaláskor már eltűnik. Szivarfüst, bőr és kölnivíz szaga.
               Állókeretben Kossuth Lajos képe saját aláírásával, Turinból keltezve. Faliszekrény
               házipálinkával, amely kulcsra jár s a kulcs a házigazdánál van, nem a háziasszonynál.
               De nem ezzel kezdődik a kínálás, cocktaillel meg éppen nem, hanem sörrel, nem pezsgő
               járja asztal után, hanem bor, amely részletesen megvitattatik és Szent János áldásául
               megint csak sörrel végződik. Rádió nincs a háznál, telefonozni gyakran csak a
               szomszéd lakásból lehet. Ha még fent vannak.</p>
            <p>Megismerte a nagy bankvagyonok otthonait a Benczur-utcában, az Andrássy-ut külső
               házaiban, vagy a Vilma királynő-úton. A portást, aki tudatosan hordja a ház
               vagyonának rangját. Az előszobában sürgő-forgó fehérbóbitás szobalányokat, akik
               ruhatári számot tépnek az érkezőnek. A bent kitáruló pazar termeket, berakott
               díszpadlókat, márványlépcsőket és gobelineket. A falba épített és külön lánggal
               világított műkincseket, a Ruysdaelt, a Hondecootert, az Ingrest, a Grecót, a
               Munkácsyt, a Paál Lászlót. A két, sőt néha három nemzedék óta gyűjtött porcellánokat.
               Az indiai veretű ajtót, amelyet valóban Indiából hoztak és beépítettek két terem
               közé. A dinasztia-alapító gyáros, vagy bankvezér képét a múlt század végéről
               díszmagyarban, kitüntetéssel. A külföldön vásárolt fehér márványtorzót. A hatalmas
               könyvtárat, teljes Rousseauval, teljes Goethével, teljes Balzackal, teljes Prousttal,
               Somerset Maugham eddig megjelent köteteivel, képzőművészeti díszalbumokkal, híres
               szőnyeggyüjtemények pompás kiállítású monográfiáival. A modern nappaliban a Párizsból
               való újkeletű, egészen alacsony üvegasztalt, a háziasszony Batthyány Gyulától való
               arcképét, a szanaszét heverő nehéz ezüst cigarettadobozokat, a fiatal nemzedék
               teniszversenyekről és galamblövészetről való ezüstkupáit. A hosszú folyosót,
               amelyből szállószerűen nyílnak nevelőnő, gyerekek, francia tanár szobái, varrószobák,
               fürdőszobák, mennyezetig érő ruhásszekrények útvesztő terepű helyiségei. A terített
               asztalt, amelyen tündöklik az ezüst és a kristály, s a hosszon futó asztaldísz
               képzőművészeti látványát megsajnálja a szemlélő, mert vacsora után virágait lesöprik.
               A fogásonként változó borokat, az elegáns külsejű ételeket, amelyeket szobrászat és
               festészet összetett érzékével tálalt a szakács. A tisztára kefélt kártyaasztalokat,
               négy sarkukon a posztóba mélyített sárgaréz hamutányérokkal, a bontatlan, vadonat új
               kék és piros kártyacsomaggal, a tömbre készített ezüst ceruzával. A rádiócsodával,
               amelyet Newyorkban maga vett a házigazda, amely tizenkét lámpájával könnyedén és
               bámulatos tisztán fogja az egész világot, de egyszersmind beszélőgép és ha elindítják
               a fiatalság táncához, önmaga cserél tizenkét lemezt egymás után.</p>
            <p>S ismervén ezeknek az egymás felett és egymás mellett élő rétegeknek otthonait, sőt
               már egy tizenhárompróbás arisztokrata házat is, lassan kezdett képet kapni emberek
               összefüggéséről, régi haragjaikról, kaleidoszkóp gyanánt változó szerelmeik színes
               forgatagával, mulatságos történeteikről, rágalmaikról és a nyilvánosság piacára
               kifordított titkaikról. Kezdte ismerni a budapesti chronique scandaleuset, mint
               Polgár Bódog mondta volna. Már tudta, hogy az öreg bankelnök hatalmas vagyont
               veszteget a fiatal gyáros feleségére, a férj tudtával jelenik meg elsején a
               konyhasoron és személyesen adja kézbe az egész személyzet fizetését a szakácstól
               kezdve a kisegítő inasig. És tudta azt is, hogy ugyanez a gyárosné megszakította az
               érintkezést testvéröccsével, mert táncosnőt vett feleségül. Tudta, hogy a
               Boticelli-arcu szép asszony négy gyermeke négy különböző apától való, csak a
               névszerinti apához nincs köze egyiknek sem. Tudta, hogy a szőke arisztokrata hölgy
               titokban súlyos fogadásokat köt a lóversenyen, és hogy veszteségeit fedezze, évente
               kétszer elutazik Sanct Moritzba, mert ugyanakkor egy londoni áruháztulajdonos is
               odautazik. Tudta, hogy a bárónét, mikor férje hirtelen Bécsbe repült, felhívta a klub
               huszárja, hogy oda expressz levele érkezett a méltóságos úrnak, a báróné hazahozatta
               a levelet, felbontotta s ebből megtudta, hogy férje az ő nővérével folytat viszonyt.
               Hallotta, hogy melyik előkelő hölgynek van titkos rulettklubja és melyik az a
               nőgyógyász, akinek telefonszámát az ismerős családok lányai megsúgják egymásnak.
               Minden nap hallott valamit, mitől hüledezve elszörnyedt. Szerette volna mindezt
               Mester Alfréd-féle mesterséges híresztelésnek tartani, de ha a szereplőkkel
               találkozott és együtt látta őket, a mende-mondákat minden kis jel igazolta. Jóhiszemű
               szemérme, amellyel feljött Budapestre, lassan kopni kezdett. Kivihetetlennek érezte,
               hogy örökösen ő legyen az egyetlen, aki megbotránkozik, mialatt mindenki más a vállát
               vonja. Mikor egy társaságbeli asszonyról azt hallotta, hogy az már a nászúton, sőt a
               harmadik napon megcsalta férjét, erélyesen tiltakozott az ilyen pletyka ellen: ez
               lehetetlen. Aztán egy estélyen ez a hölgy egy kissé több pezsgőt ivott a kelleténél s
               ugyanezt sajátmaga beszélte el magáról. Férjétől már elvált és Titi, mikor szemügyre
               vette, már nem háborodott fel lelke mélyéig, hanem megállapította, hogy ez a nő igen
               csinos, különösen szép lába van, amit viselkedése és ülésmódja miatt lehetetlen észre
               nem venni. Mennél több örömet mennél gyorsabban és bármi áron: ez a felírás állott
               annak a társaséletnek kapuján, amelybe belépett. S kezdett hozzászokni ahhoz a
               gondolathoz, hogyha mindenki tolakodva rohan az örömök büfféasztalához, miért álljon
               ő hátul és miért maradjon éhesen? Ha visszagondolt eddigi budapesti élményeire, már
               nagy távolságból nézte azt a Titit, akinek becsületérzését kínosan zavarta, hogy
               megcsalta Yvonne-nal azt a grófot, aki kedves és jó volt hozzá. Most már hasonló
               helyzetben lelkiismerete kevésbbé berzenkedett volna. Kezdte megtanulni ennek a
               társaságbeli életfelfogásnak saját közmondásait. „Was ich nicht weiss, macht mich
               nicht heiss.” Amit nem tudok, az nem bánt. Csalni tudok, csak a másik meg ne tudja.
               Yvonne agyba-főbe csalta a derék grófot, de az nem tudott meg semmit, tehát az
               erkölcsi világrend külső képén nem esett semmi csorba. Így gondolkozott körülötte az
               egész világ. A kivételek, akiket ujján olvashatott meg, általában unalmasoknak
               számítottak.</p>
            <p>Az új élet kikezdte a szerelmi odaadásról alkotott eddigi felfogását is. Hogy egy
               férfi és egy nő egymáséi legyenek, azt eddig szinte szent misztérumnak tartotta.
               Lélekig érő szerelem nélkül ezt nem is tudta elképzelni. Most maga körül nem ezt
               tapasztalta. A mély érzés legkomolyabb foka, amellyel találkozott, annyi volt, hogy
               a szalónban egy férfi utána nézett egy nőnek, visszafordult társaihoz és így szólt:
               „teljesen meg vagyok szédülve ettől a macskától.” De akik választékos hangot
               használtak, azok is ilyesféléket mondtak: «nem látom be, miért hagyjam ki?» Egy híres
               színésznőtől pedig ezt a mondatot hallotta Horányiéknál: „a csók nagy dolog. Én
               magamat könnyebben odaadom, mint a számat.” Ezek a szokatlan mondatok eleinte
               meghökkentették, de meghökkenése lassan-lassan eltompult. Tudta magáról, hogy a
               kínálkozó örömnek nagyon nehezen tud ellenállni. De az érzést nem tartalmazó
               kalandban eddig valami olyat látott, ami a szentségtöréshez hasonló. Olvasta volt egy
               Bunin nevű orosz író könyvét, amelynek „A szerelem szentsége” volt a címe. Ennek
               hősét úgy felkavarta az a szenny, amit egy undok kalanddal ejtett önmagán, hogy
               öngyilkos lett. Akkor el volt ragadtatva ettől a könyvtől. Most már kezdte
               megtanulni, hogy a kalandot a szerelemtől külön válassza. A szerelmet szentnek
               tartotta lelke mélyén most is. De a kalandról most másként kezdett gondolkozni.</p>
            <p>És másként kezdett gondolkozni Annáról is. Eleinte mély tiszteletet érzett Anna
               hófehér tisztasága iránt. A maga túlerős örömvágyának tudatában önkéntelen hódolattal
               nézett fel a megalkuvást nem ismerő női tisztességre. Őszinte bámulattal adózott
               annak a gondokkal küzdő asszonynak, aki a mély szerelem kellő mértéke nélkül még
               felesége sem akar lenni egy gazdag embernek. Most a világ, amelyben élt, ezt a
               tiszteletet és bámulatot kezdte ki. Most már vitatkozott magában Annával. Ez az
               asszony őt minden jel szerint valamennyire már szereti. Az urától válófélben van, nem
               tartozik senkinek felelősséggel. És ha egyelőre egész életére nem akarja lekötni
               magát, miért nem veti bele magát fejjel egy érzés boldogságába már csak azért is,
               hogy kipróbálja? Minden napért kár, amelyet ilyen meddőn töltenek el egymás mellett,
               ugyanabban a városban. Ez oktalanság is Anna részéről, hiszen ismeri az életet, eszes
               asszony, meg kell fordulnia fejében annak a gondolatnak, hogy kérője aligha él
               szerzetesi életet. Miért engedi ezt? Miért nem jön hozzá azonnal, vagy ha ennek még
               nem látja idejét, miért nem veszi el őt mindenki mástól a saját csókjával. Ő bizony
               nyúlni fog már minden lelkiismereti kérdés nélkül a kínálkozó kalandért. Eddig is
               nyúlt érte, az igaz. De lelkiismerete mindíg hangosan tiltakozott ellene. Ezentúl
               majd nem tiltakozik. S ezt jó volna Annával alaposan megbeszélni.</p>
            <p>Rá is terelte a szót a tárgyra, mikor megint kettesben ültek a kávéházi
               asztalnál.</p>
            <p>- Angyalom, kényes kérdést szeretnék magához intézni.</p>
            <p>- Ha igazán jóbarátok vagyunk, semmilyen kérdés nem lehet kényes.</p>
            <p>- De ez az. Mondja, maga egyáltalában nem féltékeny? Én annyi szép nővel jövök össze
               naponta. Nem vagyok férfiszépség, jól tudom, de visszataszító sem vagyok. Annyi szép
               nő között pedig akadhat, akinek éppen üres az élete. Nem félt maga engem?</p>
            <p>- Nem. Akit félteni kell, azt már el is vesztette az ember.</p>
            <p>- És ebbe belenyugszik az első gondolatra? Nem háborítja fel az a lehetőség, hogy egy
               másik nő...</p>
            <p>- Talán felháborítana, ha gondolnék rá. De én keserves iskolán mentem keresztül.
               Ráneveltem magam, hogy ilyen gondolataim ne legyenek. Ezt meg lehet csinálni. Erős
               önfegyelem kérdése.</p>
            <p>- Látja, most rajtakaptam. Azt ígérte, hogy segíteni fog érzésének, hogy
               kifejlődhessék. Ehelyett ellenem dolgozik.</p>
            <p>- Nem én, Titi. Nem én dolgozom maga ellen, hanem saját maga.</p>
            <p>- Én? Hogy mondhat ilyet? Mivel?</p>
            <p>- Szerettem volna nem beszélni erről, de ha már szóba hozta, jobb tisztázni. Minden
               úgy történik, szép lassan, ahogy én megjövendöltem.</p>
            <p>- Mit jövendölt maga?</p>
            <p>- Megmondtam egyszer réges régen a Dunaparton, hogy a maga pénze közénk fog állani.
               Így is történt. Maga nem veszi észre, hogy a legutóbbi időkben sok minden
               megváltozott közöttünk? Ha nem vette észre, vegye észre. Magát jóval jobban
               lefoglalja a társaság, mint azelőtt. Kevesebb ideje marad számomra. Ezt egyáltalán ne
               tekintse szemrehányásnak. Igen természetes, hogy szórakozik. Tegye is. Ez is úgy
               folyik le, ahogy előre megmondtam. Túl kell esnie a jóllakáson, addig másra nem
               figyelhet. Ezt ki kell várni. Jól van, kivárom. Míg magának ez a farsangja tart,
               addig kettő történhetik. Vagy teljesen elkapja az örvény s akkor én úgyis teljesen
               elveszítem, vagy kitombolja magát, megcsömörlik és akkor, ha az érzése erős, minden
               rendben lesz.</p>
            <p>- Anna, az Isten szerelmére, maga ötéves tervet csinál, mint a szovjet?</p>
            <p>- Nem lesz az öt esztendő, ha ebben a tempóban folytatja.</p>
            <p>- Furcsa dolog ez nagyon. Még jól emlékszem arra a dunaparti beszélgetésre. Akkor
               másképpen beszélt velem erről a kérdésről, mint most. Akkor, hogy ezt az utálatos
               kifejezést használjam; gönnolta nekem a játékot, a hajszát, az élet élvezetét. Most,
               mikor erről beszél, valami ellenséges árnyalatot érzek a hangjában. Meg tudja ezt
               magyarázni?</p>
            <p>- Hogyne. Akkor még nem szerettem magát. Most már kezdtem szeretni...</p>
            <p>- „Kezdtem”? Miért mondja ez múlt időben? Már nem kezd szeretni?</p>
            <p>- Jól van. Mondjuk, hogy ebből a kérdésből még mindig jócskán maradt. Ennélfogva azt
               kellett észrevennem, hogy veszedelmes vetélytársam van.</p>
            <p>- Kire gondol?</p>
            <p>- A társaságra, kedvesem. Az úgynevezett „tout Budapest”-re. Az életre. Amit naív
               regényekben a Nagy Életnek neveznek, nagy kezdőbetűkkel. Akkor a Dunaparton még
               közömbös volt nekem, hogy Miss High Life nevű tündért jobban szereti, mint engem. De
               most már nem közömbös. És látom, hogy napról-napra azt szereti jobban.</p>
            <p>- Jól van. Vegyen el tőle.</p>
            <p>- Nem, kedvesem, én nem mérkőzöm.</p>
            <p>- Úgy. Ezt rangján alulinak tartja?</p>
            <p>- Az én rangommal összeférne. De a szerelem rangjával nem fér össze. Az én hitem
               szerint a szerelem két teljes lélek teljes közössége. És nem másfél léleké. Aki
               habozik köztem és más között, az nem szeret egészen. Már pedig én csak egészen tudok
               szeretni, egész szerelmet pedig csak egész szerelemért adhatok.</p>
            <p>- Vagyis, fogjam a kalapomat és menjek az útjából örökre, csak azért, mert egy-két
               házhoz meghívnak vacsorára.</p>
            <p>- Dehogy. Menjen el vacsorázni és mikor már jóllakott, jöjjön vissza. Ha még mindíg
               van kedve visszajönni.</p>
            <p>- És addig?</p>
            <p>- Addig várok, mint Solvejg maga. Engem megtalál akkor is. És addig is, amikor akar.
               Amit mondtam, most először mondtam a dolog tisztázása végett, de utoljára is. Sohasem
               fogom számonkérni, ha egy hétig nem láttam, hogy mit csinált. Maga nekem semmiféle
               kötelezettséggel nem tartozik. Csak a szívének. Ne tegyen mást, csak azt, amit a
               szíve kíván. Ha jól esik jönnie, jöjjön. Ha jobb dolga van és únja, egyetlen betűnyi
               szemrehányást sem teszek soha.</p>
            <p>- És azzal nem törődik, hogy kinek, vagy kiknek karjába kerget közben?</p>
            <p>- Édes Titi, ami magából az enyém, azt nem veheti el tőlem senki. Amit elvehetnek,
               úgysem az enyém. Azt csak vegyék el. Ismétlem, hogy én már megtanultam a nő
               legnagyobb tudományát. A nő legnagyobb tudománya, hogy a tudatából száműzze, amiről
               nem akar gondolkozni. A nőnek egyetlen fegyvere van. A teljes bizalom. Amit most
               mondok, azt jól jegyezze meg magának, mert egy életre szól. Én magára bíztam a
               sorsomat. Bízom benne, hogy igazán szeret. Bízom benne, hogy nem csak egyszerűen
               tetszem magának. Bízom benne, hogy nem egy viszonyt akar végigpróbálni velem, vajjon
               jól megy-e, vagy rá lehet únni. Nem, ez mind egészen más kérdés. Én abban bízom, hogy
               igazán szeret. Majd elém áll egy szép napon és azt mondja: Anna, itt vagyok egészen.
               Azt én érezni fogom, hogy teljesen őszinte. S abban a pillanatban tudni fogom, hogy
               miért születtem a világra és isten miért rendelkezett úgy, hogy ne pusztuljak el,
               mint kitett gyerek, az utcán. De ha nem fog így elém állani, akkor csalódtam. Még
               nagyobbat, még véresebbet, mint először. Harmadik csalódásra már aligha fog sor
               kerülni. Ne kapja fel a fejét, nem öngyilkossággal fenyegetődzöm. Nem fogom magam
               megölni. De be fogom látni, hogy a szerelmet nem nekem találták ki. Élni fogok a
               szerelem reménye nélkül. Jó könyvek is vannak a világon, jó muzsika is van, a könyvet
               meg lehet kapni kölcsönkönyvtárban is, a rádió elég olcsó. Ez az én ötéves tervem,
               kedvesem. Sőt, ha akarja, ötven éves. Egész kezdetlegesen kifejezve: menjen, tombolja
               ki magát, szívesen megvárom. Csak High Life kisasszonnyal nem akarok osztozni.</p>
            <p>- Vagyis, választásom az, hogy vagy bridzsezni járok, vagy magával találkozom.</p>
            <p>- Szó sincs róla. A barátságát boldogan megosztom. Csak szerelmét nem. Maga pedig ez
               idő szerint szerelmesebb a társaságba, mint belém.</p>
            <p>- Várjon csak. Maga azt mondja, hogy lelkesen szereti a munkáját. Én hát osztozzam.
               Csak maga nem osztozik.</p>
            <p>- Ne osztozzék maga sem. Ha maga mellett élhetnék, semmiesetre sem akarnék hivatalba
               járni. Ellátnám a házát. Háziasszony volnék szerelemből. Súrolnék, takarítanék,
               foltoznék, akár cselédlány nélkül is. Mert ez mind azt a férfit jelentené, akit
               szeretek. És ezt mind alázatosan vállalnám. Magának nem kellene osztoznia. Csak
               nekem. A munkájával. Abba igen, abba belemennék. Habozás nélkül vállalnám, hogy a
               munkája előbb jön és csak azután én. Vagy mondjuk úgy, hogy mindketten előbb a maga
               munkáját szeretnők és csak azután egymást. Én így képzelem azt, hogy valaki asszony.
               Csak ilyen tudok és csak ilyen akarok lenni. És anya akarok lenni. Ha Isten ezt nekem
               egyszer megadja, akkor boldogan szorulok a harmadik helyre. Első a gyerek, második a
               hivatás és csak aztán jövök én.</p>
            <p>Titi hallgatta, hallgatta és bárhogyan restelte, nedves lett a szeme. Mondani akart
               valamit lelkesen és elszántan. De Anna nem engedte.</p>
            <p>- Most ne mondja ki azt, amit akar. Maga nagyon fogékony és érzelmes lélek. Könnyen
               meghatódik. Hiszen művész és sokkal fogékonyabb, mint más. Ilyen megindult
               pillanatban a leglelkesebb őszinteséggel képes odavágni olyan kijelentést, amelyről
               másnap már belátja, hogy kivihetetlen. Most azt mondaná, hogy igazam van, ördög vigye
               el az egész társaságot bridzs-estével és cocktaillal együtt, holnap kezdjük
               beszerezni az okmányokat és sürgessük a válásomat. De már holnap eszébe jutna, hogy
               nagyon rosszul esik lemondani Rhédeyné csütörtökjéről. Nem, Titi. Hallgasson szépen
               rám. Győződjék meg róla, hova tartozik valójában. A társaságba-e, vagy mellém.</p>
            <p>- Tessék, itt van. Most megint elront mindent. Miért ne tartozzam magával együtt a
               társaságba? Jöjjön hozam feleségül, házat viszünk. Van elég pénzem hozzá.
               Megvárhatjuk együtt is, míg kiábrándulok a társaságból, ha magának csak ez kell.</p>
            <p>- Nem, ez nem jó! Ezt végiggondoltam. Mellettem nem tombolhatná ki magát. Még tíz
               esztendő múlva is elvágynék hazulról és meggyűlölne, hogy kolonc vagyok a nyakán.
               Talán el tudnék képzelni maga mellé olyan feleséget is, akivel ezt végig tudná
               csinálni. De én csak átok volnék a maga számára. Én nem vagyok „mondén”, mint mondani
               szokás. Nekem semmi más öröm nem kell, csak akit szeretek. És neki se kelljen más,
               csak az, hogy engem szeret. Fejezzük ezt be, Titi, a legmelegebb barátságban. A
               helyzetet pontosan tisztáztuk. Most várjunk szépen és bízzunk a jövőben.</p>
            <p>- Jól van. Mit csináljak, tehetetlen vagyok. A rabulisztikájával nem bírok. Csak egy
               kérdésre feleljen. Szeret?</p>
            <p>Anna nyiltan a szeme közé nézett. Minden különös hangsúly nélkül, majdnem
               érdektelenül felelt:</p>
            <p>- Igen. És ez nagyon kényelmetlen felelet magának.</p>
            <p>- Miért kényelmetlen?</p>
            <p>- Mert ha kevésbbé szeretném, nem volna szó életről, halálról. Így arról van szó. De
               most már ezt csakugyan hagyjuk. Kiki megbízott, hogy átadjam üdvözletét.</p>
            <p>A madárról beszélgettek. Kiki engedetlen, házsártos és lusta. Felrepülhetne az
               asztalra, mikor odakívánkozik, de ehhez rest. A padlón topog és csipogva követeli,
               hogy Anna nyújtsa le érte mutatóujját. Arra ráugrik, onnan gyorsan felszalad vállára,
               onnan aztán kényelmesen elröppen az asztalra. Újabban pedig felvette azt a szokást,
               hogy mindent ledob a földre, ami csőre ügyébe esik. Úgy tesz, mit a kisgyerek, aki
               mindent kihajigál a bölcsőből. Gyujtószálat, kulcsot, posztót, gyűszűt felkap,
               odatipeg vele az asztal széléhez és leejti csőréből, aztán félrehajtott fejjel
               feszülten figyeli a koppanás neszét. Ha koppan, megelégedetten tipeg vissza és új
               tárgyat keresgél, amit ledobhasson.</p>
            <p>Titi úgy tett, mintha egyszerűen belenyugodnék Anna döntésébe. De nem egyszerűen
               nyugodott bele, hanem valami bosszúsággal. Ha Anna azt akarja, hogy tombolja ki
               magát, hát majd tombol. Még aznap este elszántan leitta magát Bolmánszkyéknál. Nagy
               baj nem lett belőle, mert a társaság nagyon jól mulatott a becsípett tréfáin, csak
               annyi kellemetlenség érte, hogy száját alaposan összeégette, mert fordítva vette ajka
               közé az égő cigarettát. Másnap Rhédeynét hívta fel, hogy a megbeszélt színházi estén
               kívül még egy másik napon együtt is uzsonnázzanak. És általában véve minden
               meghívást elfogadott. A könyvecskében olykor két délutáni tea is szerepelt, hétkor
               az újabban divatozó cocktail-partik egyike, olykor három is egy napon, s ha mindenütt
               felhajtott két pohárkával a fortélyos italból, vacsorára már káprázó szemmel és
               veszedelmes hangulatban érkezett. Számos háznál az volt a divat, hogy a vacsora csak
               ürügyül szolgált olyan tizenegykor kezdődő kirándulásokra, amelyek három-négy
               tánchelyiségen is végigmentek, hogy valahol bablevessel végezzék, vagy záróra után
               valahonnan cigányt vigyenek haza.</p>
            <p>Ez így ment nap, mint nap, s a meghívások egyre szaporodtak. Rendesen együtt hívták
               meg Totóval. Majdnem minden este együtt voltak. Ő is elfogadott meghívásokat a Totó
               nevében, Totó is átvett az ő részére is érvényes megbeszéléseket. Titi és Totó, - ez
               már szójárássá lett a meghívások világában. Barátságuk meleggé és bizalmassá mélyült.
               Őszintén megszerette ezt a színleg felületesen mulatságos és szórakoztató, alapjában
               rendkívüli műveltségű és előkelő lelkű embert, aki sajátmagáról nem szeretett
               beszélni és legkitűnőbb tulajdonságai csak véletlenül derültek ki. Ezekben a
               napokban hozta lázas izgalomba a kedélyeket a Komáromban megindult tárgyalás. A
               csehszlovák köztársaság elindult a szétmorzsolódás útján. Titi most kivételesen
               falta a lapok első oldalait, amelyeket eddig egyszerűen átlapozott. De most minden
               betűt elolvasott, mert keresve keresett valami utalást arra, hogy előbb-utóbb
               Erdéllyel is történik valami. Egy este Dohna gróffal és a Tallián nővérekkel
               üldögéltek vendéglőben és izgatottan tárgyalták, hogy a csehek képtelenül
               viselkednek, a szlovákok mozgolódnak és ruszinföldön kihirdették a statáriumot.</p>
            <p>- Nem lehetetlen, - mondta Totó - hogy nélkülem mégy a pénteki jótékony bazárba,
               Titikém. Minden pillanatban várom a behívómat.</p>
            <p>- Te katona is voltál?</p>
            <p>- Négy évig.</p>
            <p>- Egész világháború alatt?</p>
            <p>- Úgy van. Balvállam máig sem heverte ki a pikaszúrást. Térdemmel is történt egy kis
               sajtóhiba a lucki áttörésnél. Ott maradt a lovam, amelyiket legjobban szerettem
               életemben. Elmondhatatlanul kedves állat volt. Magam lőttem agyon. Ez még nagyobb
               seb volt, mint a másik kettő.</p>
            <p>- Totó, ez meglep. Sohasem beszéltél még arról, hogy végigszolgáltad a háborút.</p>
            <p>- Nem szokás erről beszélni.</p>
            <p>- Hoztál haza valami kitüntetést is?</p>
            <p>- Erről meg éppen nem szokás beszélni.</p>
            <p>De a kérdés Dohna grófot is érdekelte. És Totó a faggató kérdésekre nehezen kinyögte,
               hogy nagy ezüstje, kis ezüstje, koronás érdemkeresztje és vaskeresztje van. De hogy
               ezeket hogyan szerezte, azt már semmiképpen sem volt hajlandó elmondani. Pedig Dohna
               grófot ez nagyon érdekelte volna. Valósággal toporzékolt a vágytól, hogy bevonuljon.
               Ha azonban kérdést intéztek hozzá, hogy mit hallani az eseményekről a diplomáciában,
               kurtán felelt:</p>
            <p>- Amit elmondhatok, az olvasható a lapokban. A tragédia az, hogy egyes országok nem
               olvassák lapjainkat, vagy nem hiszik el. Németország borzalmasan erős. Egész biztosan
               a legfelszereltebb katonai hatalom a világon. De ha ezt őszintén megmondjuk, a világ
               azt hiszi, hogy üres kardcsörtetés. És ebből még nagy baj lesz.</p>
            <p>Többet nem mondott, s illendőségből nem is faggatták. Inkább ő faggatta Titit erdélyi
               emlékeiről. Titi szívesen beszélt. Csak úgy ömlött belőle a szó, az ifjú diplomata
               feszülten figyelte. Totó tréfásan szólott:</p>
            <p>- A gróf úgy figyel, mintha mindent fel akarna jegyezni, mikor hazamegy.</p>
            <p>- Pontosan úgy, - bólintott Dohna - és fel is jegyzem. Hogyan volt ez, Balog, mi volt
               a magyarnyelvű cégtáblákkal?</p>
            <p>A szó elterelődött Totó katonai múltjáról. Titinek csak másnap jutott eszébe a dolog.
               És a tisztelet, amelyet a baráti vonzalmon felül érzett folyton bolondozó, mókás
               cimborája iránt, megint nagyot nőtt benne. Totó volt élete első igazi barátja.
               Nyomorúságos diákéveiben önkéntelenül tartózkodott társaitól, mert mindenkinél
               szegényebb és kopottabb lévén, sebzett lelke minden közeledésben gúnyt és lenézést
               szimatolt. Tanár korában emberileg csak Makrához, az igazgatóhoz érezte magát közel,
               de az sokkal idősebb volt nála és szeretett családja életében elbújni, mint a csiga.
               Most rátalált erre az emberre, akivel mindenről tudott beszélni, akinek soha öt
               percig sem volt rossz kedve, s akitől a társasélet külsőségeiben is, a dolgok úri
               megítélésének elveiben is igen sokat tanult. Már volt kifejlett szótára arra, hogy
               társaságát ne kelljen nélkülöznie. Ha új házhoz hívták, így felelt:</p>
            <p>- Sajnos, megígértem egy kedves barátomnak, Geszterédy miniszteri tanácsosnak, hogy
               vele töltöm az estét. Ha valahogyan ezen tudnánk segíteni...</p>
            <p>A válasz rendesen mohó sürgetés lett, hogy a híres Totót is boldogan látnák vendégül.
               Rögtön felhívta a pénzügyminisztériumot. S megesett, hogy ezt a választ kapta:</p>
            <p>- Óvás, öregem. Ahhoz a házhoz nem megyünk. Majd megmondom, miért nem. Telefonon nem
               lehet. Mondj le.</p>
            <p>Ezt a rendelkezést vakon elfogadta. Nyugodtan rábízhatta magát Totó ítéletére, mert
               az úgy ismerte Budapest társaséletének minden részletét, hogy a telefonkönyv, az
               anyakönyv, a közgazdasági kompassz és az adófizetők jegyzéke is eltörpültek mellette,
               mert ő az adatokon kívül még más minden fontosat is tudott, így aztán akárhol voltak,
               estéiket rendesen együtt töltötték. Mindenről beszéltek, mint bizalmas barátok, csak
               szívügyeikről nem. Titi megtanulta azt a szigorú kaszinói felfogást Totótól, amely
               nődolgokban a sír némaságává merevedett. A társaságban mindenki tudta, hogy Totónak
               viszonya van Waldeck grófnéval, ezt mindenki részletesen meg is tárgyalta, csak ők
               ketten nem beszéltek róla soha. És Titi sem beszélt Annáról egyetlen szóval sem.
               Pedig olykor jól esett volna töprengéseit a baráti lélek előtt kirakni az
               asztalra.</p>
            <p>Töprengései két megállapítást szűrtek le számára. Először azt, hogy Annának nagyon is
               igaza van. Nem volna nagyon okos túlságosan siettetni ezt a házasságot. Feltett célja
               változatlan maradt: Annát el kell venni feleségül. De csakugyan nem most rögtön. A
               szabadság, ha sok öröm van, amire használhatja az ember, igen kellemes állapot. Jött,
               ment tetszése szerint. Ha valahol nagyon unalmas lett, összenézett Totóval és
               észrevétlen odébb állottak. Ha valahol kellemes volt, Totó a másnapi hivatal miatt
               elment ugyan, de ő ott maradt, ivott, kártyázott, mókázott, udvarolt akár reggelig.
               Gyöngyélet volt ez és Anna helyesen ítélte meg: ezt csak egyedül lehetett
               végigcsinálni. Másrészt úgy találta, hogy Annának teljességgel nincs igaza abban a
               kérlelhetetlenül szigorú életfelfogásban, amelyet a szerelmi odaadásról vallott. A
               társasélet előtte felvonuló ezer fejezete mind azt mutatta, hogy egy független nő
               odaadása, kivált, ha csakugyan szeret valakit, nem olyan életet és halált eldöntő
               kérdés. Már-már kezdte azt a kritikát fogalmazni magában, hogy Annán meglátszik az
               apáca-nevelés, felfogása merev, rideg és kissé régimódi.</p>
            <p>Idejéből legtöbbet Rhédeyné vett igénybe, összeköttetésük gyorsan vált igen szorossá.
               A grófné már elkezdte Mica arcképét festeni, amelynek rendelését ő közvetítette. Most
               más jelöltek következtek és Titi azok rábeszélését is szívesen vállalta. Arról, hogy
               ebből maga is hasznot húzzon, hallani sem akart. De a grófné nem is nagyon erőltette.
               Köszönetét tüntetően mutatta ki, mások előtt feltűnően drága Titinek szólította és ha
               üzleti dologról szó esett a csütörtöki délutánokon, ilyesfélét mondott:</p>
            <p>- Majd tanácsot kérek Tititől, nélküle nem csinálok semmit.</p>
            <p>Gyakorlatban ez a tanácskérés úgy alakult, hogy a grófné panaszkodni kezdett: milyen
               kár, hogy az illető műkereskedőt nem keresheti fel a maga ajánlatával, mert ha ő
               teszi az ajánlatot, az üzletileg nagyon előnytelen. Ilyenkor Titi azonnal
               felajánlotta, hogy majd odamegy s elintézi. Majd az illető fogja tenni az első
               lépést. Lassanként valóságos titkári és ügynöki ügyköre alakult ki a grófné körül.
               Egyre több megbeszélni valójuk lett, egyre többször hívták egymást telefonon, egyre
               többször találkoztak. És a szakma világában már sokat emlegették ezt a barátságot.
               Még homályos célzások is estek, amelyek a grófné iránta való rendkívüli bizalmát
               tették szóvá. Az ilyen célzások hevesen megdobogtatták szívét, mert lehetőnek
               mutatták a lehetetlent. Soha még a grófné kezét sem érintette meg, soha még a grófné
               a tüntető köszönet melegségén kívül másféle közelségnek nyomát sem mutatta.</p>
            <p>Egyszer a Nemzeti Színházban voltak és közeli kicsiny vendéglőbe mentek utána
               vacsorázni. A pincér nem ismert rá a grófnéra.</p>
            <p>- A nagyságos asszonynak már rendelt uborkát a nagyságos úr.</p>
            <p>Titi úgy elpirult, mint a pipacs, a grófné nagyot nevetett.</p>
            <p>- Miért pirul el? Szégyenli, hogy feleségének néztek?</p>
            <p>- Borzasztó ilyet mondani, grófné, - dadogta ő - azért pirultam el, mert maga veszi
               szégyennek, az én hibámon kívül.</p>
            <p>- Miért szégyelném? Ez a pincér engem kispolgári nőnek nézett. És egy kispolgári nő
               miért szégyelje, hogy maga a férje?</p>
            <p>- Az nem... de a grófné számára ez a gondolat... bocsánatot kérek...</p>
            <p>- Miféle gondolat? - nevetett Rhédeyné.</p>
            <p>- Ne kínozzon, grófné. Tudja jól, hogy mire gondolok.</p>
            <p>- Nem tudom én. Ha arról beszél, hogy a pincér szerelmi kapcsolatot tételezett fel
               köztünk, ebben semmi sértő nincsen. Neki is van szeme és aligha úgy képzeli, hogy én
               bolondultam magába, hanem, hogy maga bolondult belém. Az pedig nem sértő. Akkor
               volnék megsértve, ha a pincér nem tételezné ezt fel.</p>
            <p>- Ó, grófné... becsületszavamra mondom, hogy gondolatban sem sértettem meg azt a mély
               tiszteletet, amely...</p>
            <p>- Az már disznóság.</p>
            <p>- Tessék?</p>
            <p>- Ha gondolatban sem tekintett nőnek, az disznóság. Talán csúnya vagyok? Mi?</p>
            <p>- A grófné tudja, hogy a legszebb asszony Budapesten.</p>
            <p>- Tudom. És maga nem férfi?</p>
            <p>- Ha a grófnéról van szó, nem lehetek elég vakmerő, hogy eszembe jusson, hogy...</p>
            <p>- Ez az. Erre mondtam, hogy disznóság. Magának csak jusson eszébe. Imádjon és vágyjék
               rám, mint a bolond, akármennyire reménytelen is. De vágyjék. Én azt szeretem. Ha
               valaki nem veszi észre, hogy nő vagyok, az nekem olyan, mintha a királynak a
               seregszemlén egy ezred nem fogad szót.</p>
            <p>Titi ideges volt a kínzástól és kétségbeesve hördült fel.</p>
            <p>- Kérem, grófné, legyen hozzám irgalmas és ne játsszék ilyen dolgokkal. Ha magamfajta
               ember megvallaná, hogy titokban... hogy nem is egyszer jutott eszébe... hogy... nem
               is merem kimondani... az ember azt a kockázatot veszi, hogy kiutasítják egy ilyen
               előkelő házból.</p>
            <p>- Ha támadó kezd lenni és vakmerő és túlmegy az illendőség határán, akkor ez a
               kockázat megvan. De miért ne gondolhatna rám, ahogy akar? Gedanken sind zollfrei, -
               mondta mindig az atyám. Maga csak őrüljön meg értem és legyen szíves ideadni azt a
               sót. Én úgy találom, hogy az előadás nagyon jó volt a Nemzeti Színházban, nem
               gondolja?</p>
            <p>- Kitűnő. Különösen az utolsó felvonás.</p>
            <p>- Na, az éppen nem nagyon tetszett. Mikor bejött az a proletár népség, az nem volt
               jó. Mi lehet azokban érdekes? Az ember ott kezdődik, hogy fürdőszobája van.</p>
            <p>Aztán a darabról beszéltek tovább. Titi örült, hogy a számára kínos témán átestek.
               Hiszen maga a grófné nevezte a dolgot reménytelennek. Mikor két nap mulva fenn járt a
               várban a Mica készülő képét megnézni, hosszú eszmecserébe keveredtek. Titi kifogásolt
               egy vonalat a száj rajzában. Papírra is vetette, hogy ő a Mica arcára hogyan
               emlékszik.</p>
            <p>- Nincs igaza, Titi. Először is egy arcot mindenki másképpen lát. Ha nem így lenne,
               megtenné a fényképezés is. Erre kell a festőművész. Én így látom. Maga úgy látja. A
               modell maga el van ragadtatva. Éppen ma mondta: „soha még így senki meg nem látta az
               arcomat, mint te.” Mert természetesen szorgalmasan tegez. Nincs mondata, amelybe
               legalább egy tegezést bele ne tenne. Egyszóval magának nincs igaza.</p>
            <p>- Ahogy parancsolja. Nem én festem a képet, hanem a grófné. A modell arca különben
               nagyon szép.</p>
            <p>- Kétségtelenül. Hallom, többen voltak, akik ezt észre is vették. Egy ismerősöm
               alaposan bele is keveredett. Míg én el nem határoztam, hogy ennek véget vetek. Az
               illető úr tagja volt az én csütörtök délutáni társaságomnak és idegessé tett, hogy
               néha a szép Dömsödyné miatt elmaradt. Tehát segítettem a bajon.</p>
            <p>- Hogyan?</p>
            <p>- Ó, az ilyesmi elég egyszerű. Kétszer ránéztem. Egy nő tud így ránézni valakire, ha
               kell. Azért volt szükség két ránézésre, mert először nem hitt a szemének. Másodszor
               hitt. Azonnal belémőrült. Kicsit könnyelműen csináltam, mert aztán nekem is
               megtetszett. Kevésen múlt, hogy baj nem lett belőle. Azt hiszem hallott róla. Kocsárd
               volt, az az iparművész. Reinhardtnál is dolgozott, most Hollywoodban van. Ma is
               szokott írni nekem. Nézzen csak rám.</p>
            <p>Titi bután odafordította arcát. Úgy érezte, hogy most kifejezése rendkívül ostoba. A
               grófné meglegyintette.</p>
            <p>- Érdekes, - mondta könnyedén - kicsit emlékeztet rá. Most kegyelemben elengedem,
               mert vidéki telefont várok.</p>
            <p>Három nap múlva nagy esemény következett. A grófné meghívta Titit a műterembe
               vacsorára.</p>
            <p>- Csak még az uram egy rokona lesz itt, Nostitz gróf, aki szintén fest. Mást nem
               hívok. Könnyű hideg vacsorát kapnak. De vegyen szmókingot. Háromnegyed kilenc, legyen
               pontos. A pontatlanság sértő, figyelmeztetem.</p>
            <p>Titi háromnegyed előtt tíz perccel érkezett. A Szent György-téren megállította a
               kocsit, s mivel nem esett az eső, onnan gyalog ment. A másik vendégnek még nyoma sem
               volt, s a grófné, aki pontosságra figyelmeztette, negyed órát késett. De aztán mégis
               belépett. Fekete ruhát viselt, borszínű és ibolya dísszel.</p>
            <p>- A ruhája gyönyörű, grófné, - kezdte Titi, mert már megtanulta, hogy ezt nem szabad
               elmulasztani.</p>
            <p>- Az idei divatos színek. Nem rossz kis ruha, csak a szoknyája hosszú. Butaság ez a
               mannequin-mérték. Azt mondják: negyven centiméter a földtől. De én alacsonyabb
               vagyok, mint egy mannequin. Holnap visszaküldöm. Hát kedves Titi, ketten fogunk
               vacsorázni, Nostitz grófnak torokgyulladása van. Remélem, megelégszik az én
               társaságommal.</p>
            <p>- Ó, Istenem, számomra ez a legnagyobb kitüntetés...</p>
            <p>Bementek a műterembe. Titi mindjárt a Mica képét nézte. És meglepetve látta, hogy a
               száj körüli vonás, amelyben a grófné nem adott igazat neki, ott van a képen. Pontosan
               az ő odavetett rajza után. Meg lehetett ismerni, mert ő, a karrikaturista ösztönével
               kissé eltúlozta a vonást, mint jellegzeteset. Ugyanúgy volt a készülő arcmáson.</p>
            <p>- Nézi a képet? Nem változtattam rajta semmit. A száj úgy jó, ahogy én csinálom.</p>
            <p>Titi mégegyszer odanézett. Nem lehetett kétség, az egész arc ettől a vonástól
               valamelyes életet kapott és teljesen megváltozott. De úgy tett, mintha nem venne
               észre semmit. Magában megbocsátóan mosolygott. Ha az asszonyok a bridzsben csalnak,
               ha írás közben kevesebbet jegyeznek az ellenfélnek, vagy impassz közben oldalt
               pillantanak, ezt nem szokás észrevenni. Leültek vacsorázni. Rántottát kapott sajttal,
               virslit, sonkát és édességet. Míg a felszolgáló komornyik bent volt, keveset
               beszéltek. A grófné felvetette a Mester Frédi nevét, vajjon mi van vele.</p>
            <p>- Azt hallottam, hogy még mindig a szanatóriumban van. Valami ideggel is baj történt,
               azzal van a bonyodalom. Nem tudom mi az, orvosi dolgokhoz nem értek.</p>
            <p>- Hát csak kapjon vérmérgezést és menjen rá.</p>
            <p>- Isten őrizz, grófné, képzelje, mit éreznék, hogy megöltem.</p>
            <p>- Hát jó, ne haljon meg, de kínlódjék még két hónapig. Mondjuk, három hónapig. Ha
               kijön, megint újra kezdi.</p>
            <p>- Nem hiszem, grófné. Valaki beszélt vele. Azt mondják, olyan kicsi és olyan szerény,
               hogy nem lehet megismerni. Festeni akar.</p>
            <p>- Az szép lesz. Hiszen olyan rossz festő, mint a bűn. Schrőderné nem hívta azóta a
               szabad csütörtökre?</p>
            <p>- Nem hívott. Hiszen én nem vagyok író. A képet kifizette?</p>
            <p>- Éppen ezért kérdem. Nem fizette. Valakit rá kell küldenem.</p>
            <p>- Bízza rám, grófné, majd keresek valakit. A Magyarország Művészete szerkesztőségével
               beszéltem. Holnap telefonálnak.</p>
            <p>- Köszönöm. És volt a Munkácsy-studióban?</p>
            <p>- Voltam. De az igazgató elutazott Debrecenbe, a Déry-Múzeumban van valami dolga.
               Holnapután itthon lesz, akkor felkeresem. De Bolmánszkyval nem lehet csinálni semmit.
               Annak a részvénytársaságnak, amely az arcképét megfesteti, a vezérigazgatója intézi a
               dolgot, annak fia pedig festő, most jött haza a római Magyar Intézetből.</p>
            <p>- Értem. Akkor ennek befellegzett. Majd keresünk másikat. Feketét parancsol? Én nem
               iszom, de ha maga megszokta vacsora után, csináltatok.</p>
            <p>- Dehogy, a világért sem. Legalább jól fogok aludni. Köszönöm, nem kérek.</p>
            <p>- Helyes. Vigye ki az asztalt, Ferenc. Több szükségem nincs magára, lefekhetik. Maga
               pedig üljön ide mellém, most kedélyesen fogunk beszélgetni.</p>
            <p>A pamlag sarkában vackot csinált magának párnákból, oda befészkelte magát, lábát is
               maga alá húzta. Nagy marék elbűvölő női szépség lett így belőle, amelyet egy óriás
               tenyerébe markolhatott volna. Vörös és lilaszínű fekete ruhája beleolvadt a színes
               párnák sokaságába, csak fehér arca világított a kelmeszínek virágcsendéletéből, s
               abban valószínűtlenül nagy szeme tündöklött. Titi megilletődve fogadott szót,
               illedelmesen helyet foglalt a pamlag másik oldalán.</p>
            <p>- Mindenekelőtt beszéljünk az új rajzról. Egyetmást nem értettem benne.</p>
            <p>- Ott volt a címe: „Kártyaasztal”. Olyan asztalt rajzoltam, amelynek lapján a
               kártyázók rendetlen összevisszaságban otthagyták a lapokat.</p>
            <p>- Helyes. De mit játszottak azok a kártyázók, ha francia kártya is van a lapok
               között, magyar kártya is, sőt tarokklap is?</p>
            <p>- Ebben ne keressünk logikát. Egy csomó odahajított kártya. Költői szabadság. Nincs
               oka.</p>
            <p>- Hát ez nem nagyon kielégítő magyarázat. De mindegy. Várjon csak, mit is akartam még
               megkérdezni. Nézze csak, menjen át a nagy szalónba, a szekrényen ott az
               alabástrom-óra mellett van az a lapszám, hozza be.</p>
            <p>Titi fürgén ment a lapért. Tetszett neki, hogy ilyen otthonosan jár-kél a palotában.
               Otthonosan tapogatta ki a villanykapcsolót, megtalálta az ujságot és ment vissza.
               Pillantása hirtelen megakadt a sarokba gubancolódott női alakon. Annak most térdig
               látszott két kitűnően rajzolt lábszára a testszínű harisnya selymes villogásával.
               Holott határozottan emlékezett, hogy az előbb még a cipő orra is eltűnt a ruha és a
               párnák alatt. Mi történt közben? Fészkelődött? Hirtelen eszébe jutott Totó egy
               mondása: „tanuld meg, hogy minden nő, minden pillanatban pontosan tudja, mennyi és
               hogyan látszik ki a lábából.” De ez most lehetetlen. Hogy a grófné szándékosan
               változtatta meg ülésmódját, mialatt ő kint járt, az teljesen lehetetlen.</p>
            <p>- Mutassa csak azt a lapot. Üljön közelebb, nézzük együtt. Ez a joker, azonnal
               felismerhető: Totó. De miért joker?</p>
            <p>- Mert minden társaságba illik és mindenki örül neki.</p>
            <p>- Igaz. Ez a káró dáma Dömsödyné. Igen, igen, ezt akartam mondani. Ennek nem nagyon
               örültem. Miért csinál nekem konkurrenciát? Maga jól rajzol, azt elismerem, de
               várhatott volna ezzel a rajzzal, míg én befejezem a képemet. Így azt a látszatot
               kelti, mintha a rajztudásával már előre le akarna győzni engem.</p>
            <p>- De grófné, az Istenért, hogyan tehet fel rólam ilyen szándékot?</p>
            <p>- Nem is tettem fel. De más felteheti. Én tettem le a garast, a téma most az enyém.
               Ha a képemet elszállították, rajzolhatja rogyásig. De addig tapintatosabb volna nekem
               hagyni. Tudom, hogy kisajátítani nincs jogom. De barátság is van a világon. Erre
               máskor vigyázzon.</p>
            <p>- De kérem, grófné, maga miatt rajzoltam! Nézze meg, mi van a káró dáma alján. Egész
               pici betükkel.</p>
            <p>- Mutassa. „Rhédey Thekla pinxit.” Alig lehet elolvasni. Ez elkerülte a figyelmemet.
               Így már rendben van. Kedvelt hívünknek ezennel megbocsátunk. És miért van itt egy
               olyan kör bubi, ami egy embernek az alsófele?</p>
            <p>- Nézze, itt messzebb van egy másik kör bubi, a felső fele. Dohna gróf. Mert olyan
               hosszú legény, hogy nem fér rá egy kártyalapra.</p>
            <p>- Nem rossz. És ez micsoda? Ez a makk ász?</p>
            <p>- Téli tájon ég a rőzsecsomó, és egy öregúr kezét melengeti rajta. De az nem rőzse,
               hanem a trianoni szerződés. És a lángjánál Kánya melengeti a kezét. Most fordítsa meg
               a lapot. Ugyanaz a tűz, de Benes jajveszékel felette, mert megégette az ujját.</p>
            <p>- Nagyon jó. A többit körülbelül ki is tudtam venni. Sztálin a legjobb, mint
               tökfilkó. De miért van a kör királyné helyén egy madár? Magának ez a madár
               rögeszméje. Miért tesz bele minden ilyen rajzba egy madarat?</p>
            <p>Titi kissé eltűnődött a válaszon. Egy pillanatig arra gondolt, hogy mi volna, ha a
               grófnénak elmondaná Annát és szerelme eddigi történetét. De erről rögtön letett.
               Akármilyen elérhetetlen volt a grófné, férfihiúsága nem engedte, hogy lefoglalt
               szerelmesnek bizonyuljon előtte. Inkább ravaszul hazudott.</p>
            <p>- Az a madár a kék madár. Ismeri Maeterlinck Kék madarát? Ez az. A boldogság. Ezt
               mindenüvé odarajzolom, mert szeretném elérni.</p>
            <p>A grófné nevetett.</p>
            <p>- Kicsit regényesen keresi a boldogságot. A költők nagyon szép dolgokat eszelnek ki,
               de a gyakorlati életben kár utánuk menni. Az a boldogság, amit ők találnak ki, nincs.
               Legfeljebb viszonylagos megelégedettség lehet, ha az embernek rendben van a szénája.
               Boldogság nincs. Csak boldog pillanatok vannak. Esetleg boldog órák. Ha nagyon
               bőkezűnek fogadom el az életet, akkor nem bánom: lehet boldog három hét, amilyet
               Ellinor Glyn leírt. Ez minden, amit az élettől kaphatunk. Az ember igyekezzék ezt
               megszerezni magának. Ha nem három hetet, akkor egy órát. Ha nem egy órát, akkor egy
               pillanatot. És ha azt átélte, akkor mondja azt, hogy jaj, de szép volt és folytassa a
               köznapi életet. Egy a fontos, nem szabad szentimentálisnak lenni.</p>
            <p>Ebben a pillanatban megszólalt a telefon. A fehér csontkészülék áramvonalas
               hallgatójával ott volt a grófné keze ügyében. Felvette a kagylót. Bizalmas ismerős
               hívhatta, mert a hallózás és bemondás helyett rögtön így kezdte franciául:</p>
            <p>- Oui. Alors?</p>
            <p>A hívó hang sokáig beszélt, a grófné mozdulatlan arccal hallgatta. A készülékből
               kihallatszott a franciául beszélő férfi-bariton, de érteni nem lehetett. A bariton
               befejezte a hosszú mondókát. Kis szünet következett.</p>
            <p>- Et mes conditions? - kérdezte a grófné.</p>
            <p>A hang ismét mondott valamit. Most már rövidebben. De nem is fejezhette be egészen. A
               grófné közbekiáltott:</p>
            <p>- Ah, diable! Fichez-moi le camp!</p>
            <p>És rögtön letette a kagylót. Ajkát lebiggyesztette és vállat vont. A telefon ismét
               megszólalt.</p>
            <p>- Kérem, Titi, ott van a kandalló mellett a telefon-átkapcsoló. Azt a kis rezet tolja
               át a másik oldalra. Úgy, köszönöm.</p>
            <p>A csengetés megszűnt. Titi visszaült helyére és nem mert szólni... A grófné azt
               kérdezte valakitől, hogy „Mi lesz a feltételeimmel?” Aztán rákiáltott arra, aki
               nyilván nem vállalta a feltételeket, hogy menjen a pokolba. Ez lehetett egy közeli
               ismerős arckép rendelése is. De lehetett más is. Például szakítás. Titi hallgatott és
               a csendben erősen vert a szíve.</p>
            <p>- Úgy van, - szólt végre a grófné - ahogy mondtam, nem szabad szentimentálisnak
               lenni. Majd ha egyszer nagyon jóban leszünk, elmondom magának, hogy minek volt most
               fültanuja. Most nem mondom el. Szóval a boldogságról beszéltünk. Hát igen. Arra a
               néhány jó pillanatra szükség van az életben. Szerezze meg magának minden áron. Kevés
               nagyobb hazugság van, mint az önzetlenség. Amit így hívnak, az többnyire gyávaság és
               élhetetlenség.</p>
            <p>- Ezt könnyű mondani, grófné. De mit csináljon, aki tisztában van azzal, hogy
               elérhetetlenre vágyik?</p>
            <p>- Szamárság. Elérhetetlen nincs.</p>
            <p>- Mindent el lehet érni?</p>
            <p>- Mindent. Pár éve egy perzsa közkatona, aki nem tudott írni-olvasni, elhatározta,
               hogy ő lesz a sah Perzsiában. Ma ő a sah Perzsiában. Mindent el lehet érni, de nyúlni
               kell érte. Volnék csak férfi, majd megmutatnám én maguknak. Sőt, nem is kell, hogy
               férfi legyek. Így is meg tudom mutatni, hogyan kell. Pedig nő vagyok.</p>
            <p>- Egy nőnek... azt hiszem... mégis nagyon nehéz lehet...</p>
            <p>- Ördögöt nehéz. Ha nekem kell valami az élettől, odamegyek és elveszem. Mi van ezen
               nehéz?</p>
            <p>- Bocsánat, grófné, de ha megengedi, általánosságban beszélek. Tegyük fel, hogy egy
               hölgynek megtetszik egy úr. Akkor mit csinál a hölgy? Nem tehet egyebet, minthogy
               vár, amíg az úr megérzi a dolgot... és...</p>
            <p>- Szó sincs róla. És nem muszáj általánosságban beszélni. Ha velem az történik, hogy
               megtetszik nekem egy úr, akkor én bizony nem várok, mint piruló szende, hanem
               egyszerűen azt mondom neki: hallja, maga tetszik nekem. Ilyen ember most nincs. De ha
               volna, minden teketória nélkül megmondanám neki.</p>
            <p>- És ha az illető, tegyük fel, másba volna szerelmes?</p>
            <p>A grófné arcán kemény gőg jelent meg. S a gőgös babaarc kegyetlen is volt, nagyon
               szép is.</p>
            <p>- Drága barátom, én attól nem félek. Én senkitől sem félek. Ha azt akarom, hogy
               valami kezdődjék, akkor kezdődik. Ha azt akarom, hogy vége legyen, akkor leteszem a
               kagylót és vége van. Én a jövő hét vége felé elmegyek pár napra egy ismerős
               vadászkastélyba a Mátrába. Ott maradok egy-két napig. Egyedül jövök vissza, magam
               vezetem a kocsit. Gyöngyösön megállok uzsonnázni. Tegyük fel, hogy kellemesnek
               találnám, ha valaki akkor ott volna és velem uzsonnáznék. Biztos, hogy az ott
               volna?</p>
            <p>- Biztos, - felelte Titi remegve.</p>
            <p>- No lássa. De én egyedül fogok uzsonnázni.</p>
            <p>E pillanatban kopogtatás hallatszott s az öreg inas lépett be. Némán megállott az
               ajtóban. A grófné nyomban felkelt a párnák közül és odament. Pár szót váltottak. Az
               inas meghajtotta magát és eltűnt.</p>
            <p>- Én magát most elengedem, Titi. Az uram most jött meg a kaszinóból és hosszabb
               beszédem van vele. Isten áldja meg, holnap hívjon fel. Sietek.</p>
            <p>Eltűnt. Titi lassan indult kifelé. A sötét udvaron egyetlen emeleti ablakban látott
               világot. Bizonyosan ott beszélget gróf Rhédey Simon a feleségével. S ebben a
               pillanatban szeretett volna felkiáltani, mert valami megvilágosodott előtte, mint az
               ablak. Aki telefonált, az nem lehetett más, mint a marchese. A grófné állítólagos
               jelenlegi viszonya. Igen, igen, a dolog egyre magától értetődőbb. Volt köztük tegnap,
               vagy ma valami hosszú vita, a grófné feltételeket szabott, különben vége mindennek.
               A férfi végül azt mondta, hogy majd gondolkozik a dolgon és este telefonál.
               Megszólalt a telefon. A grófné felvette a kagylót. „Nos?” - kérdezte udvarlójától. Az
               pedig hosszasan elkezdte magyarázni, hogy ő nem tud a grófné nélkül élni, mert így
               szereti, meg úgy szereti, ahogy azt már a férfiak szokták. Erre a grófné, miután
               türelmesen végighallgatta, azt kérdezte: „És mi lesz a feltételeimmel?” A férfi
               hímezett, hámozott, kifogásokat keresett, magyarázott. A grófné ezt megelégelte. „Eh,
               menjen a fenébe.” És letette a kagylót. Igen ez csak így lehetett, az elképzelés
               olyan meggyőző, mint mikor egy hézagos téglasorból ókori templomot rekonstruálnak.
               Szóval a marchese-dolog csakugyan igaz volt. A Kocsárd-dolog is igaz volt. Hiába
               mondja a grófné, hogy „egy hajszálon múlt a baj”, ezzel csak szépíti a történteket.
               Tehát nem elérhetetlen. Nemcsak egy marchese érhette el, hanem egy polgári származású
               iparművész is. Titi lépdelt az utcán és megrázkódott a belső izgalomtól. S aztán
               azokat a furcsa szavakat kezdte újra átélni és elemezni, amelyeket a grófné a
               gyöngyösi uzsonnáról mondott. Légből kapott példa volt ez, vagy valami kis terv volt
               mögötte? Máris van talán valakije, akivel Gyöngyösön szándékozik uzsonnázni?
               Gondolatai úgy felkavarták, hogy izgalmára valami tompítást keresett. A Dísz-téren
               kocsiba ült és mulatóhelyre vitette magát. Jeges whiskyt kért és mohón ivott. Két
               páhollyal odébb ismerős arcot látott, egy hozzá hasonló magános ivót. Biztosan tudta,
               hogy jól ismeri, csak éppen fogalma sem volt róla, hogy kicsoda. Nyájasan átintettek
               egymásnak. Páholyába két táncosnő kéredzkedett. Éhesek voltak és szomjasak.
               Megkínálta őket imbisszel és pezsgővel. Azok hálásan igyekeztek fecsegni mindenről,
               akármiről, hogy mulattassák. Ő pedig elszántan itta tovább a whiskyt. A lányokat
               únta, nem hallgatott papagályszerű csevegésükre, ivott és a grófnén gondolkozott.
               Később az ismeretlen ismerős megjelent a páholy bejáratánál. Titi hellyel kínálta.
               Néhány mondat után rájött, hogy kicsoda: egy könyvkiadóvállalat egyik vezetője, aki
               járt a grófné délutánjaira, mert ő döntötte el, hogy a kiadócég kikkel illusztráltat.
               Barátságosan társalogni kezdtek, a két lány illedelmesen hallgatott.</p>
            <p>- Szívből gratulálok, a rajzaidnak igen nagy sikerük van. Éppen tegnap mondta a
               sógorom, hogy ördöge van annak a Gálosnak, nem lehet bírni a konkurrenciáját. A
               sógorom, tudni illik Ferenczy Aladár, a Magyar Lap felelős szerkesztője, biztosan
               hallottál róla.</p>
            <p>- Hogyne, hogyne. Nagyon ismert ember.</p>
            <p>- El van a rajzaidtól ragadtatva. Valósággal szenved, ha hétfőn megnézi a konkurrens
               lapot. Mondd csak, nem lehetne szó arról, hogy valamilyen módon... kedvezőbb
               feltételekkel...</p>
            <p>- Hogy hagyjam ott Gálost? Nem, kérlek, azt nem tehetem. Ezt ő találta ki számomra.
               Nem volna szép tőlem.</p>
            <p>- Persze, persze. Csak éppen megkérdeztem. Tudod, a sógorom már rég gondolkozik
               ugyanezen. De azok a rajzolók, akik számbajöhetnének, erős szerződésekkel vannak
               kötve. Aki pedig szabad, az neki nem jó.</p>
            <p>- Én tudnék neki valakit. De az drága.</p>
            <p>- Ki az? Esetleg meg lehet alkudni.</p>
            <p>- Valaki, aki első szóra kétségtelenül nemet mond. De én rá tudnám venni. Társadalmi
               szenzáció volna.</p>
            <p>- Ki az, mondd meg már.</p>
            <p>Titi a lányok előtt nem akarta a grófné nevét mondani.</p>
            <p>- Az nem más, mint csütörtöki háziasszonyunk.</p>
            <p>A kiadó jóideig meglepetten hallgatott.</p>
            <p>- Remek ötlet, - mondta aztán - ez a sógoromat nagyon fogja izgatni. De van
               egyáltalán humora a... az illető hölgynek?</p>
            <p>- Nincs. Nem is azt kell vele csináltatni. Hanem apró rajzokat olyan társadalmi
               eseményekről, amelyekhez csak ő juthat el. Arisztokrata esküvő, bál a Park-klubban,
               gödöllői vadászat, mit tudom én. A lap igen nagy sikert csinálhat vele.</p>
            <p>- Te, ez egyre jobban tetszik nekem. Nem volnál hajlandó egy kicsit beszélgetni a
               sógorommal?</p>
            <p>- Dehogynem. Nagyon szívesen. Hívjon fel holnap tizenegy tájban telefonon. Az illető
               hölgyet vállalom. De előre megmondom, nem lesz olcsó. Hiszen ismered.</p>
            <p>- Mégis, mire taksálod? Csak úgy körülbelül?</p>
            <p>- Nem tudom. Egy kis rajzért talán megelégszik ötvennel, ha rábeszélem.</p>
            <p>- Ez menni fog. Holnap kapsz telefont. Tudod, mi jutott eszembe? Hogy Mester Frédi
               most mit keresne ezen az üzleten. Annak ugyan jól elláttad a baját. Mondd, igaz, hogy
               elájult, végigesett a földön és térden csúszva rimánkodott, hogy fejezzék be a
               párbajt?</p>
            <p>- Szó sem igaz. Hiszen a lapok megírták.</p>
            <p>A lányok figyelni kezdtek. Nagy tisztelettel jöttek rá, hogy ez az úr, akit csak Titi
               néven ismertek, azonos a párbajhőssel. Ő szerénykedett és ivott tovább. Mikor érezte,
               hogy most már csak erősen ingadozva tud kimenni a helyiségből, fizetett. A lányok
               kezébe nyomott tíz-tíz pengő társaságpénzt és valahogyan kivergődött. A portás
               nyomban a karja alá nyúlt, atyai gyengédséggel segítette a kocsiba és a pengőért
               mélyen leemelte kék sapkáját.</p>
            <p>Másnap egy órakor kettesben ebédelt Ferenczy szerkesztővel és egy-kettőre
               megállapodott vele. A grófné telefonján a személyzet jelentkezett. Üzenetet hagyott,
               hogy igen fontos üzleti ügyben találkozniok kell ötkor a Zserbóban. Aztán ment
               Annával találkozni. De az ebéd miatt a három órát elkéste. Ment tovább az Anna
               lakására. Eszes Dánieltől megtudta, hogy odafenn „csak Lázárné nagysága gyakorol
               jelenlétet”. Felment hozzá.</p>
            <p>- Nincs itthon fegény. Most neheven tudja beoftani av idejét, mióta külön munkája if
               van.</p>
            <p>- Miféle külön munkája?</p>
            <p>- Művéf úr nem tudja? Jaj, moft elfóltam magam.</p>
            <p>Némi nógatásra a cinkografusné elmondta, mi történt Annával. Elkövette a hivatalban
               az egyetlen hibát, mióta ott van, de ezt drágán kellett megfizetnie. Ő állítja ki a
               pénztár számára a személyi lapokat a levonásokról és előlegekről. A hivatalból vidéki
               állásba ment egy Frank nevű tisztviselő. Anna íráshibából elfelejtette beírni, hogy
               Franknak a felmondási összegből kettőszázhúsz pengő előleg levonandó. Frank óvakodott
               szólni, hogy többet kapott és elment. Nyomtalanul eltűnt. A kétszázhúsz pengőért Anna
               felelős. Megállapodott, hogy negyven pengőjével levonják havi fizetéséből. De ezt a
               negyven pengőt pótolnia kell. Talált egy ügyvédi irodát, ahol este hattól nyolcig ezt
               a pénzt megkeresi, mert gépírott oldalanként keres. Ezért háromkor haza se jön néha a
               hivatalból, tejcsarnokba megy enni valamit.</p>
            <p>- Háromnegyed ötig ráérnék. Ne várjak rá mégis?</p>
            <p>- Nem érdemef, ne teffék. Majd megmondom, hogy a művéf úr kerefte.</p>
            <p>A taxiban arra gondolt, hogy Anna most kávét és vajaskenyeret ebédel, ő pedig megy a
               grófnéhoz a Zserbóba. De aztán lelkiismeretét erőszakkal hallgattatta el. Annának
               végre is egy szavába kerülne, hogy gazdag feleség legyen. Miért ilyen csökönyös? De
               lelkiismerete az erőszakos érvre nem hallgatott. Alig várta, hogy már ott legyen a
               Zserbóban és figyelmét elterelje erről a fájdalmas értesülésről. A grófné ott ült
               rendes helyén, az eldugott sarokban.</p>
            <p>- Remélem, pénzt hozott, Titi.</p>
            <p>- Úgy van. Meddig ér rá, grófné?</p>
            <p>- Fél hétkor otthon kell lennem.</p>
            <p>- Addig elintézzük. Most még teázni is lehet. Aztán megyünk a Magyar Lap
               szerkesztőségébe, ahol le fog szerződni rajzolónak. Csak apróságokat rajzol. Kijön
               belőle havi négy-ötszáz pengő.</p>
            <p>- Titi, maga varázsló. Hogyan csinálta ezt?</p>
            <p>- Az mindegy. Gyorsan igya meg a teáját.</p>
            <p>Ferenczy Aladár vaksi kis öregember volt, orra nyergén olyan vastag üvegű és domború
               pápaszem ült, hogy a mögötte kéklő szemgolyót ijesztően eltorzította, íróasztalán
               szinte semmi papirost nem lehetett látni, csak mérnöki rendbe rakott vonalzókat,
               ollókat, ragasztót, piros tintát és mindenféle egyéb irodai felszerelést. Az előkelő
               látogató beléptére felállott. De nem hajlongott, kezet nem nyújtott és általában úgy
               viselkedett, mint a bíró, aki előtt a tárgyaló felek megjelennek. Ugyanígy tárgyalt
               is, mint egy akta, de mint egy tömör, tárgyilagos és okos akta. Tíz perc alatt
               rendben is voltak. Megállapodtak abban, hogy a grófné hetenként két időszerű rajzot
               szállít, sőt a szükséghez képest többet is. Ha azonban a lap azzal bízza meg, hogy
               valamelyik munkatárs tudósításához helyszíni vázlatokat rajzoljon, ezeket a rajzokat
               csak egy teljesítménynek számíthatja és nem számlázhatja külön. Kap
               ujságíró-igazolványt, amely a rendőri kordon átlépésére jogosítja, kap szabadjegyet
               a közlekedési eszközökre, különleges kiadásait megtérítik.</p>
            <p>- És mikor kezdem a működésemet?</p>
            <p>- Amikor kegyelmes asszony parancsolja.</p>
            <p>Ezzel felállott a kis öregember és meghajtotta magát. Ők eltávoztak.</p>
            <p>- Holnap délben maga szabad? Vagy van valami ebédmeghívása?</p>
            <p>- Holnap otthon eszem valamit, grófné, nem megyek sehova. Nagyon sok a dolgom.</p>
            <p>- De mindenesetre eszik. Hát nem egyedül fog enni. Magánál ebédelek a szállóban. Pont
               kettőkor ott vagyok. Ezt át kell beszélnünk. Készen leszünk egy félóra alatt.
               Tanácsot fog adni nekem, ha már bele vitt ebbe a dologba, mivel kezdjem, hogyan
               kezdjem. Vigyázzon, mert ezt maga kezdte. Most már felelős értem. Ha útba esik,
               letehetem valahol. Kerülnöm nem lehet, mert nagyon sietek.</p>
            <p>- Köszönöm, grófné, járkálni akarok, gyalog megyek haza.</p>
            <p>De nem hazament, hanem Pethőhöz. A mai lapokban olvasott valamit, ami
               nyugtalanította. Egy apróbetűs hírecske az ügyvédek valami fegyelmi testületének
               ítéleteit közölte, és Pethő Andort dorgálásra ítélték. Nem igen volt tisztában azzal,
               hogy mi az a dorgálás, annak milyen súlya van és hányadán áll már most ügyvédjével.
               Pethőnél nagyon sokan várakoztak az előszobában. A lakás felé került. A nők nem
               voltak otthon, de a személyzet soron kívül becsempészte. Pethő nem engedte szóhoz
               jutni. Írást tett elébe. E szerint Tulcsikné minden néven nevezendő jogigényéről
               ezernyolcszáz pengőért lemondott.</p>
            <p>- Látod, mondtam én neked, hogy csak bízd rám az egészet. Tulcsikné egyelőre benne
               marad a lakásában, de most már bért fizet érte. A házat pedig eladjuk.</p>
            <p>- Eladjuk?</p>
            <p>- Természetesen. Az arra lett volna jó, hogy átalakíttasd és lakjál benne. De miután
               ehhez nincs kedved, kiadni pedig a mai házbérek mellett nem nagyon gazdaságos,
               ennélfogva el fogjuk adni. Majd én keresek rá jó vevőt. A vételárat jól tudjuk
               gyümölcsöztetni. Csak legyen vége ennek a hagyatéki eljárásnak.</p>
            <p>- Mikor lesz már annak vége?</p>
            <p>- Azt nem tudom, öregem. Nem vagyok jós. A dolog a maga rendes medrében folyik
               tovább. Az ilyesmi elég lassan megy. De hiszen ez neked nem is sürgős. Én itt állok
               mögötted. Még valamit. A múltkor az okmányaidról beszéltél. Azokat megnézheted.
               Tessék, itt vannak. Az eredetieket nem adhatom ki, azok aktákhoz vannak csatolva, de
               ezek hitelesített fényképmásolatok. Mindegyikből adok két példányt, ezeket
               elviheted. Tedd a zsebedbe, otthon majd tanulmányozd. Különben mi ujság nálad?</p>
            <p>- Nálam semmi különös. De veled mi van? Főként azért jöttem most, mert olvastam azt a
               dorgálást, féltem, hogy valami kellemetlenséged lesz.</p>
            <p>Pethő gúnyosan nevetett és legyintett.</p>
            <p>- Ugyan. Ezért? Mi kellemetlenségem lehetne? Tudod, mi az a dorgálás? A semmivel
               egyenlő. Túlbuzgó voltam egy kliensem dolgában, mert a rám bízott ügyet minden áron
               el akartam intézni. Egy ügyvédnek ezért inkább dícséret jár. Ne törődjél vele, én sem
               törődöm.</p>
            <p>S mivel Titi zavartan hallgatott, Pethő hangot változtatott. Közömbösre és hűvösre
               fordította a szót.</p>
            <p>- De ha ez bármiféle bizalmatlanságot kelt benned, én egy percig sem varrom magam a
               nyakadba. Megvárjuk, míg az elszámolás meglesz, tisztázzuk az anyagiakat, aztán más
               ügyvédhez fordulsz. Én ezt egyáltalában nem veszem rossz néven, attól még nagyon jó
               barátok maradhatunk. Megadod a pénzemet és nincs harag. Keríts valahonnan
               ötven-hatvanezer pengőt. Isten őrizz, hogy a bizalmadat erőszakoljam.</p>
            <p>- Mennyit?</p>
            <p>- Nem tudom pontosan, az iroda most dolgozik az elszámolással. De magad is
               kiszámíthatod. Havonta adtam négyezer pengőt, az tizenhatezer. Külön kiutaltam a
               szabószámládat. Kifizettem a Zahár házának vételárát. Átiratási költség, miegymás.
               Kifizettem az Ilona-utcai átalakítási terveket. Kifizettem Tulcsiknét. Sok
               készkiadásom volt. Aztán eddigi ügyvédi munkám. Embert utaztattam Erdélyben az
               okmányaid miatt. Add össze magad. Nem is jön ki hatvanezerből. Ha ezt a pénzt
               leteszed, azonnal visszaadok minden megbízást. Párbajozni sem akarok veled, olyan
               őrült nem vagyok. Az elszámolást, ha majd kész lesz, megnézetheted akárkivel.</p>
            <p>- Ugyan, kérlek, erről szó sincs. Természetes, hogy azt nem vonom kétségbe. De hiszen
               a vagyon június óta hozott is valamit, nem? Most már novemberben vagyunk.</p>
            <p>- Persze, hogy hozott. Vitt is. Befektetés, tatarozás, mindenféle. Ez megint külön
               elszámolás kérdése. Az idei esztendő különben nagyon rossz. A jövedelmek súlyosan
               megcsappantak. A vagyont csak akkor lehet rendbehozni, ha az ember kézbe kapja a
               hagyatékot és az egészet más alapokra fekteti. Akár én csinálom, akár más. Akár te
               magad.</p>
            <p>- Nem, nem, az ki van zárva. Én üzleti dolgokban analfabéta vagyok. De arról szó
               sincs, hogy bizalmatlankodnám. Csak éppen nem voltam tisztában azzal, hogy mi az a
               dorgálás. Aggódtam miattad. Ha ilyen jelentéktelen dolog az egész, már nem is
               szóltam semmit. Nemhogy bizalmatlan volnék, hanem köszönöm, amit eddig tettél.</p>
            <p>- Kérlek, Titikém, szót sem érdemel. Az elszámolást mindenesetre csináltatom. Ha a
               hagyatéki eljárásban van valami esemény, azonnal értesítlek. De egyhamar nem lesz.
               Az utazási tervedből egyelőre nem tudsz megvalósítani semmit.</p>
            <p>- Nem, nem, arról most úgy sincs szó. Hát, örvendek, öregem, hogy az aggodalmaim
               alaptalanok voltak. Tudod, laikus ember nem tudja megmérni az ilyen hivatalos
               dolgokat. Ha nincs baj, annál jobb.</p>
            <p>- Ja, igaz, elintéztem a szobád dolgát. Csináltam havi megállapodást. Igen csinos
               summát takarítok meg neked. Akármi kell, csak fordulj hozzám.</p>
            <p>Elbúcsúzott. Titi előtt tisztán kitárult a helyzet. Menthetetlenül ki van
               szolgáltatva ennek az embernek. Honnan vehetne most hatvanezer pengőt? Ha már a
               vagyon birtokában volna, bizonyára nem volna nehéz ilyen kölcsönt keresni. Legutolsó
               esetben eladna valamit. De így akármilyen pénzforráshoz fordul, az első kérdés, hogy
               mi a fedezet. Neki pedig csak reménye van, fedezete nincs. Legfeljebb egy másik
               ügyvédet lehetne találni, aki ezt a Pethőt kifizetné és a dolgokat ugyanilyen
               rendszerben folytatná tovább. De hol keressen ilyet? Nincs más hátra, mint megvárni a
               hagyatéki végzést, akkor aztán lehet gondolkozni, hogy Pethő megkapja a pénzét és
               szép csendesen elváljanak. Vagy talán nem is kell elválni. Pethő elszánt fickó és
               kapzsi. De igen ügyes. Minden helyzetben tud segíteni. Annának azonnal szerzett
               állást, a házat mégis csak megvette, a szabószámlát kifizette. Sokba kerül, igaz, de
               a kényelem megéri. És most, a dorgálás után bizonyára vigyázni is fog, hogy újabb
               kellemetlenségbe ne keveredjék. Így érvelt önmagával és nem sok munkájába került
               önmagát meggyőznie. Megkönnyebbülve állapította meg, hogy minden maradhat a
               régiben.</p>
            <p>A grófné pontosan betoppant az étterembe két órakor.</p>
            <p>- A legnagyobb tanácstalanságban vagyok, - mondta, mikor elkezdte a társalgást - mit
               rajzoljak? Hogyan csináljam? Fogalmam sincs arról, hogy mit kívánnak tőlem.</p>
            <p>- Bocsánat, grófné. Mikor ujságoltam, hogy rajzolni fogok lapba, maga rögtön azt
               mondta, hogy nagy vágya volna az ilyesféle munka. Akkor tehát bizonyára tudta, hogy
               mire vágyik.</p>
            <p>- Nincs igaza. Mert azt tudtam, hogy mire vágyom. De még nem kellett meggondolnom,
               hogyan fogom csinálni. Most itt állok a kérdés előtt és tanácstalan vagyok. Maga vitt
               bele, most segítsen.</p>
            <p>- Hogyne segítenék. Boldogan teszem. Intézzen hozzám kérdéseket, majd felelek.</p>
            <p>- Az első, hogy mit rajzoljak?</p>
            <p>- Pontosan tudok felelni. Keressünk olyan társadalmi eseményeket, ahova a Magyar Lap
               nem jut el, de a grófné eljut. Mondjuk meg őszintén: a hangsúly itt azon van, hogy a
               grófné egy olyan kört tud megmutatni az embereknek, amelyet csak messziről nézhetnek.
               Magyarán szólva, itt a közönség sznobságára kell építeni. Az pedig nem rossz alap,
               mert Magyarországon mindenki sznob. Például egy zártkörű főúri esküvő. Nincs
               mostanában valami ilyen?</p>
            <p>- Hogyne volna. Holnapután délben. A Dürrhein-fiú veszi el Eötvös Melindát. Kaptam is
               meghívót. Szigorúan zártkörű. Még fényképészt sem engednek oda.</p>
            <p>- Tessék. Már megvan a rajzolnivaló.</p>
            <p>- Igen, de mit lehet ott rajzolni? Az egész násznépet? Abból Feszty-körkép lesz.
               Hogyan fér el az ujságba?</p>
            <p>- Dehogy az egész násznépet. Rajzolja le a fiatal párt egymás mellett, mikor kijönnek
               a templomból. Sőt, még egyszerűbb lerajzolni a párt, mikor a pap egymásba teszi a
               kezüket. Akkor hátulról kell odavázolni őket és a hasonlósággal nincsen problémája.
               Aztán válasszon ki egy-két feltűnőbb díszmagyart, lehetőleg olyat, amelyet igen
               ismert név hord. Az asszonyokat nagyon érdeklik a ruha-rajzok. Azt is meg lehet
               csinálni, hogy magához kéret a szerkesztőségből egy hírlapírót és lediktálja neki az
               érdekesebb ruhákat. Ebből cikk lesz, amelyet egyetlen más lap sem tud közölni.</p>
            <p>- Nem mondom, ez jó.</p>
            <p>- Hogyne volna jó. A szerkesztő mind a tíz ujját megnyalhatja utána.</p>
            <p>- És mekkora papírra rajzoljak? A lapnak mindegy?</p>
            <p>Titi bámult a kérdéseken. Ezek a kérdések csakugyan furcsák voltak olyasvalaki
               részéről, aki minden nap lát ujságban szövegközti rajzokat, aki tudja, hogy mi az
               klisírozás, aki gyerekkora óta rajzol. De türelmesen és részletesen felelt minden
               kérdésre. Olyan részletesen, hogy a tervezett félóra már rég elmúlt, a grófné még
               mindig kérdezett. És Titi végül is lemondott arról, hogy ma végre megvárja a
               hivatalból jövő Annát. Másnapra halasztotta.</p>
            <p>Másnap találkoztak is. Anna nyájasan és kedvesen fogadta. Egyetlen szóval sem
               kérdezte, hol járt, mit csinált, miért nem jött napokig. Jókedvet mutatott, tréfált,
               Kikiről történeteket mondott el. Titi viszont érdemeivel akart hivalkodni s
               eldicsekedett, hogy szállóbeli lakását az ügyvéddel kialkudtatta havi bérre. Anna az
               elszámolást firtatta, ő kitérően felelt, válasza újabb kérdést okozott, s végül Titi
               nem akart tovább ötölni-hatolni. Elmondta, hogy Pethőhöz van láncolva. Lehetetlen
               mást tennie, mint kivárni a hagyatékot s addig tovább élnie a Pethő előlegeiből.</p>
            <p>- Itt a nagy tévedés, - szólt Anna - egész mást kell csinálni.</p>
            <p>- Ugyan mi mást lehet itt csinálni?</p>
            <p>- Először is másképpen kellett volna kezdeni. De ha már így kezdte, még mindig nem
               késő. Azonnal meg kell szüntetnie a súlyos előlegeket. Azokkal még jobban belemászik
               a lekötöttségbe és a tehetetlenségbe. Menjen vissza Zohorhelyre és éljen havi
               ötszáz pengőből. Ha a hagyatéki eljárás még egy félévig tart is, ez nem több
               háromezer pengőnél. Mikor aztán átvette az örökséget, azonnal fizesse ki teljes
               összegben ezt az embert, akármit kér és kerülje el messziről, ha látja. Mert én azt
               állítom, hogy ez az ember csirkefogó és magát tönkre fogja tenni.</p>
            <p>- Hát, hogy nem valami gáncsnélküli lovag, azt kezdem észrevenni magam is. Tönkre
               azonban nem tehet. Hiszen törvény is van a világon, ő pedig gazdag ember, akin meg
               lehet venni mindent. Hanem azt hogyan képzeli, hogy én menjek vissza Zoborhelyre? Az
               lehetetlen. Mit csináljak ott?</p>
            <p>- Dolgozzék. Tanítson és rajzoljon.</p>
            <p>- Már ezerszer mondtam, hogy nem akarok tanárkodni. Most pihenek először életemben.
               Rajzolni, az más. Azt szívesen csinálom. De hogyan rajzoljak a Budapesti Ujságnak
               Zoborhelyről? Ez lehetetlen. És miért nyomorogjak havi ötszáz pengőből, mikor sokkal
               többet költhetek? Nem, nem, én élni akarok. Most már ez így marad. Az a hagyatéki
               eljárás sem tarthat örökké. Addig úgyis csak ideiglenesen élek. Akkor majd berendezek
               magamnak valami rendes lakást, leszámolok Pethővel, keresek arravaló üzleti
               tanácsadót, pontosan megállapíthatom, mennyit költhetek és nem nyújtózom tovább,
               csak ameddig a takaró ér. És elkezdem az új életet egy szép, nagy utazással.</p>
            <p>- Akkorra halasztotta? Szóval mostanában nem utazik.</p>
            <p>- Nem. Pethőre most már nem merek mindent korlátlanul rábízni. Valahogy elbajlódom
               vele, amíg muszáj, aztán általános rendet csinálok.</p>
            <p>- Mondja, Titi, olvasta maga az Oblomov című orosz regényt?</p>
            <p>- Olvastam. De miért hasonlít engem Oblomovhoz? Hiszen én dolgozom. Gálos nagyon meg
               van elégedve a munkámmal. Oblomov nem dolgozott semmit. Ne vegye rossz néven, de
               ebben a megjegyzésben volt valami sértő.</p>
            <p>- Azt igazán nem akartam. Ne haragudjék, bocsánatot kérek. Azt tudnia kell, hogy
               minden megjegyzésemet szeretet diktálja.</p>
            <p>- Nagyon kedves és nagyon hálás is vagyok érte. De azért bántani szeretetből sem
               kell.</p>
            <p>Sértett arcot vágott. Anna jó darabig figyelve nézte, aztán így szólt:</p>
            <p>- Drágám, maga valamilyen okból sértve akar lenni. Maga titokban valami rosszra
               készül ellenem.</p>
            <p>- Tessék? Ezt nem értem.</p>
            <p>- Mind a ketten jól tudjuk, hogy én magát nem sértettem meg. De magának valami oka
               van, hogy bántalmat keressen, amelyért joga legyen rám haragudnia. Ezt olyan emberek
               szokták csinálni, akiknek a számlájok nincs rendben. Így akarnak kvittelni, mint
               mondani szokás. Szeretném felvilágosítani, hogy ez nem szükséges. Már mondtam, hogy
               maga nekem semmivel sem tartozik. Engem roppantul feszélyezne, ha úgy érezné, hogy
               valami köti velem kapcsolatban. Maga teljesen szabad. Ha valami rosszat csinál, nem
               ellenem csinálja, hanem sajátmaga ellen. Különben, ráér vasárnap délután?</p>
            <p>Titi elővette a könyvecskét.</p>
            <p>- Ráérek. Be van ugyan írva valami, de az lényegtelen. Lemondom. És vasárnapig nem
               látom?</p>
            <p>- Sajnos, nagyon be vagyok fogva. Délutáni munkát is vállaltam. Ami háztartási és
               bevásárlási dolgom van, azt csak ilyenkor tudom elvégezni. Vasárnap találkozunk
               ugyanitt. Jó magának négy óra?</p>
            <p>- Inkább fél öt.</p>
            <p>- Nagyon jó. Fél ötkor itt vagyok. Most mennem kell. Isten áldja, Titi, és ha
               megbántottam, kérem, ne haragudjék. Nem, ne kísérjen el. Maga még nem látta a
               lapokat.</p>
            <p>Titi kinézett az utcára, mikor Anna elment az ablak előtt. Még egymásra mosolyogtak
               és integettek. Aztán karcsú alakja elveszett a fényeket tükröző nedves gyalogjáró
               fölött az emberek tömkelegében. Bundák suhantak el körülötte s neki vékonyka volt az
               őszi felöltője. De még ezt a felöltőt is jól hordta. A tartásában, járásában volt
               valami veleszületett és meghatározhatatlan módon elegáns, mint a nem pompás, de
               nemes állatokban. Tulajdonképpen nagyon szép, gondolta Titi. Maga elé rajzolta az
               arcát, vonalát, bokáját, kezét, szemét. Szép volt, szebb, mint a grófné? Nem. Az
               szebb. De Anna bájosabb. A grófné megjelenése izgalmas, az övé vonzó. És bámulatos
               női ösztöne van. Hogyan mondta? „Valami oka van, hogy bántalmat keressen.” Igaz.
               Szeretett volna az Oblomovért nagyon haragudni Annára és ezzel elintézettnek
               tekinteni, hogy most kissé elhanyagolja. De ennek részben maga Anna is oka. Nem lehet
               így koplaltatni valakit, mondjuk meg őszintén. Ha egyetlen egyszer megcsókolhatná,
               szívből, erősen, nagyon... Anna első csókja... akkor igen, akkor megint igen sokáig
               győzné türelemmel. És olyan nagy dolog volna az a csók? Bármilyen tiszteletreméltó
               magaslaton állhat Anna erkölcsi felfogása, egy csókból, ha szeret valakit, nem kell
               olyan rettentő nagy dolgot csinálni. Kivált, ha ezzel jobban maga mellé édesgethetné
               és elhódíthatná a társaságtól. Ehelyett ajánlja, hogy jó volna lemenni Zoborhelyre.
               Anyagi szempontból ebben talán igaza is van. Talán okos dolog is volna férfias
               erőfeszítéssel egy időre száműzni magát a társaság örömeitől, amíg hagyatéki ügye
               rendbejön. Az igazi gerinces lépés az volna, hogy még ma összecsomagolna, holnap még
               találkoznék Annával, aztán egyenesen sietne a vasútra. Vajjon mit mulasztana? Megint
               elővette a könyvecskét. Minden nap cocktail, minden nap vacsora. Néha kettő is.
               Olykor ebéd. Tíz nappal előre nincs egy szabad estéje. Két hét múlva már be van írva
               a nagy estély báró Steinéknál. Nem, ezeket nem lehet itthagyni. Talán két hét múlva.
               De akkor mi lesz a grófnéval?</p>
            <p>Visszatette a könyvecskét. Budapestet most nem lehet itthagyni. Csupa jókedv,
               érdekesség, szórakozás, mulatságos emberek, csinos és tréfára hajlamos asszonyok,
               remekül terített asztal, ételek és italok java, mulatságos kártya. Totó kedvessége és
               mókái és ez mind olyan angyali kellemes, hogy ettől elszakadni nem lehet. De
               legkevésbbé lehet itthagyni azt a sejtelemszerű, izgalmas vibrálást, amely közte és a
               grófné között forróvá teszi a levegőt. Szereti ezt az asszonyt? Nem. Túlságosan látja
               hibáit. Emberi mivolta az Annáénak nyomába sem léphet. De nagyon szép és bőszítően
               kívánatos. És társadalmi magassága oly szédítően, olyan kápráztatóan tündöklik, hogy
               az az ábránd, amelyet még magának sem merészel kimondani vakmerősége miatt, az éhes
               és rongyos rajztanárjelölt boldog lángokba omló megdicsőülését jelentené. Erre
               kézzelfogható remény nincs. De nem képtelenség. A közkatonából még válhatik szerelmi
               sah. S ha tízezer lehetőség közül egyetlenegy van rá, ezt az egyetlenegyet, ezt a
               majdnem kizártat, nem lehet itthagyni.</p>
            <p>A főúri esküvő napján ott kellett várnia a grófnét a palotában. Vele várt Megó úr, a
               Magyar Lap ifjú munkatársa. A grófné lihegve rontott be díszmagyarja képeskönyvszerű
               pompájában, olyan volt, mint a hatvanas évekből való dalidó-metszetek. Csak a
               mentéjét dobta le és úgy, ahogy volt, pruszlikosan nekiült az esküvőn hevenyészett és
               vázlatkönyvben magával hozott rajzoknak. Nem is voltak éppen rosszak, hasonlítottak
               azoknak a nagy divattudósításoknak rajzaihoz, amelyeket színházi hetilapok szoktak
               hozni nagy bemutató után a női főszereplőkről. Csinált ötöt is, Titi segített
               kiválasztania a három jót. Közben Megó úr serényen jegyezte gyorsírással az esküvő
               külsőségeit, megkapta a meghívottak névsorát is és az egyes ruhák részletes
               leírását.</p>
            <p>- Pokoli nehéz munka ez, - mondta nagyot és boldogat sóhajtva a grófné, mikor Megó úr
               eltávozott az anyaggal, - még szerencse, hogy a pap olyan rettentő hosszú
               szónoklatot mondott, azalatt ráértem rajzolni. Az is szerencse, hogy a ruhákról nem
               kellett sokat kérdezősködni, hiszen a legtöbbjét már jól ismerem.</p>
            <p>- Természetes. Ezért volt igazam abban, hogy erre nincs alkalmasabb a grófnénál.
               Meglátja, mennyi telefont kap. Nagy feltűnést fog kelteni, majd meglátja.</p>
            <p>A grófné ragyogott az örömtől.</p>
            <p>- Szeretném magát összevissza csókolni, Titi.</p>
            <p>Ő mélyen elpirult. Tehetetlen mozdulatot tett, amelynek magyar fordításban ez lett
               volna a szövege: én itt állok, de tudom, hogy ez lehetetlen. A grófné nevetett és
               folytatta:</p>
            <p>- Azért nem fogom elhamarkodni a dolgot, nyugodt lehet. Vagy eljön az ideje, vagy
               nem. Most beszéljünk a következő rajzról, még van tíz percem.</p>
            <p>Elkezdtek tanakodni a következő rajzról. Lóversenynap nem volt, a Park-klubban nem
               volt élet, a Nemzeti Kaszinóba nem mehet hölgy rajzolni. Nem találtak ötletet. Ekkor
               Titi szó nélkül odament a kis íróasztalhoz és kezébe vette a kis előjegyzési
               naptárt.</p>
            <p>- Tessék, itt van. Holnapután a török követnél vacsorázik. Ez a rajztéma. Vacsora a
               török követnél. Lerajzolhatja az asztalt a gyertyákkal és az estélyi ruhákkal. Más
               apróság is lesz, amin megakad a szeme. A szöveget megint megiratja Megó úrral. Ez
               mindenkit érdekel.</p>
            <p>- Igaza van. Nagyon jó. Mondom, hogy szeretném összecsókolni.</p>
            <p>- Mondja ezt még többször, grófné, - nevetett Titi boldogan, - mintha Couét
               gyakorolná. Akkor igaz lesz.</p>
            <p>És erősen megszorította a grófné kezét, mikor kezet csókolt. S attól fogva, hogy
               kilépett az ajtón, egész nap, szünet nélkül a bolondítóan izgalmas szavakon
               gondolkozott. „Vagy eljön az ideje, vagy nem.” Este hétkor elment egy cocktailre és
               mialatt álldogálva beszélgetett egymásután tíz jövő-menő ismerőssel, lehajtott két
               Bacardit. Izlett neki, már ismerte az ízeket, már meg tudott különböztetni egymástól
               nyolc-tízfélét is. Innen azzal a kocsival, amelyet lent váratott a kapu előtt, fél
               nyolckor elment egy másik cocktailre. Itt Side-Cart kapott, abból is megivott kettőt.
               Fél kilenckor moziban volt találkája Dohna gróffal, Totóval és egy kölni házaspárral.
               A kölni férj, Von Meynen nevezetű, igen nagy német iparvállalatot képviselt és annak
               nevében volt két-háromheti tárgyalni valója Budapesten. Mozielőadás után együtt
               vacsoráztak. Társalgás közben a férj így szólt feleségéhez:</p>
            <p>- Ne felejtkezzünk meg a festményről, kedvesem.</p>
            <p>Aztán elmondta az egész társaságnak, miről van szó. Magukkal hozták két kislányukat
               is, mert a nagyobbiknak valami izületi fájdalmai vannak és a budapesti gyógyvizeket
               ajánlották nekik. Mikor az üzleti utazás terve hirtelen felvetődött, éltek az
               alkalommal s a gyerekeket is vonatra ültették. A nagymamának azonban megígérték volt,
               hogy születésnapi ajándékul megfestetik neki a két gyermek arcképét. Ezt tehát most
               itt kell megfestetni és ő nagyon hálás volna, ha alkalmas művészt ajánlanának neki.
               Totó azonnal ráugrott az elhangzott mondatra.</p>
            <p>- Balog barátom szakember, ő ismeri a művészeket legjobban.</p>
            <p>És Titi is azonnal kapcsolódott:</p>
            <p>- Feltétlenül Rhédey grófnét ajánlom. Ne is gondolkozzanak, nagyon szép és gondos
               munkát fognak kapni. A grófné ugyan elutazik egy-két napra, de hamar itthon lesz.
               Különben is bőven van idő, ha még két-három hétig maradnak. Én szívesen vállalom a
               közvetítést, a grófnét véletlenül jól ismerem.</p>
            <p>Von Meynen ránézett a két másik úrra. Totó a lelkes meggyőződés hangján helyeselte a
               választást. Dohna gróf pedig elmondta, hogy Rhédey grófné társadalmilag kicsoda,
               tehát előkelő és megbízható dáma. Egyébként nagyon ismert neve van, mint
               művésznőnek.</p>
            <p>- De nem nagyon drága? - aggódott Von Meynenné.</p>
            <p>- Ezerötszáz pengő, - felelte gyorsan Titi.</p>
            <p>Ezt átszámították márkára. Von Meynen ingatta a fejét, aztán belesuhintott a
               levegőbe. Titi mindjárt odaadta a grófné telefonszámát, azzal, hogy Von Meynen hívja
               fel pont tízkor, ebben az időben megtalálja. Aztán másról kezdtek társalogni. Titi és
               Totó egy óvatlan pillanatban behúnyt félszemmel egymásra hunyorítottak, mint a
               cinkosok. De mikor aztán az éjszakai utcán elbúcsúztak német barátaiktól és ketten
               maradtak, Totó csendes mendegélés közben így szólt:</p>
            <p>- Mondd, Titi, mikor te rajztanár-növendék voltál, tudtál úgy festeni, mint most a
               grófné?</p>
            <p>- Úgy egész biztosan.</p>
            <p>- Látod. Mi lett volna, ha az akkori Von Meynen nem az akkori Rhédey grófnénál
               rendelt volna képet, hanem nálad?</p>
            <p>Titi szomorúan elmosolyodott. Nagyon szerette akkori sajátmagát sajnálni.</p>
            <p>- Istenem, jóllaktam volna egy-két hónapig minden nap. És cipőt tudtam volna
               venni.</p>
            <p>- Tessék. Tudod, hány fiatal művész éhes és fázik ma is? De mi a grófnénak visszük a
               jó üzletet, akinek húszezer hold földje van. Valljuk meg, édes Titi, hogy ez tőlünk
               egyszerűen szemenszedett disznóság.</p>
            <p>Titi egy darabig hallgatott.</p>
            <p>- Igazad van. Disznóság, de már megcsináltuk.</p>
            <p>Otthon lefekvéskor is ez a megjegyzés jutott eszébe. Maga elé képzelte Balog Tihamér
               nyomorgó rajztanárjelöltet. A Totó megjegyzése fellázította önmaga ellen. Annára
               gondolt, szelídségére, jóságára, önzetlenségére és fájdalmas szegénységére. Az is
               fellázította önmaga ellen. De mint az iszákos, aki utálja önmagát és azért iszik,
               hogy ezt az utálatot elfelejtse, ő is a grófné szépségére gondolt és a furcsa
               szavakat mondogatta magában: „Vagy eljön az ideje, vagy nem.” Reggel kilenckor már
               felhívta a grófnét és elmondta neki a kellemes ujságot. Tíz utánig maradjon otthon,
               mert jönni fog a rendelő hívása.</p>
            <p>- Van ebben valami borzasztó, - mondta a grófné.</p>
            <p>- Mi a borzasztó?</p>
            <p>- Hogy mennyi időt elvesztegettem, amíg nem magához fordultam tanácsért és
               segítségért.</p>
            <p>- Majd behozzuk, grófné. Az eredményről mindenesetre értesítsen, a török rajzokat
               pedig megnézzük holnapután délben. Ott vagyok tizenkettőkor. Addig én is
               dolgozom.</p>
            <p>- Mit rajzol a héten?</p>
            <p>- Bált. Különös párok táncolnak. Mindenki mást. Elég mulatságos lesz.</p>
            <p>- Én benne leszek?</p>
            <p>- Ha rajtam állna, mindig a grófnét rajzolnám. De túlsűrűn nem szabad. Az emberek
               szeretnek sokat beszélni. És ezt már a tiszteletem sem engedi.</p>
            <p>- Hogy kompromittál? Lárifári. Amit az emberek beszélnek, én azzal nem törődöm. Ezt
               megengedhetem magamnak. Csak rajzoljon bele nyugodtan.</p>
            <p>- Jó. Akkor Rubensszel fog táncolni. Van Dyck és Rembrandt fogcsikorgatva nézik a
               sarokból.</p>
            <p>- Azt kikérem magamnak. Nekem Rubens-termetem van?</p>
            <p>- Ahogy tetszik. Botticellivel fog táncolni.</p>
            <p>- Azt sem engedem. Nekem nincs akkora pocakom.</p>
            <p>- Kérem, grófné, nekem minden ilyen adatom hiányzik. Mondja meg, milyen táncost
               parancsol. Beyrosst?</p>
            <p>- Nagy bolond maga. Rajzoljon, akit akar, de én legyek rajta. Viszontlátásra.</p>
            <p>Titi vasárnapja úgy telt el, hogy megnézte a török követ estélyén készült rajzokat,
               hosszas mentegetődzés után beléjük is javított. A grófné előbb vitatkozott, de aztán
               látván a lehelletnyi javításokat, amelyek a rajzoknak jókedvet és levegőt adtak
               „igazán csak a maga kedvéért” belement. Aztán ebéd következett Hoványiéknál, ahol
               Gyöngyös Terkával ismerkedett meg. Ez nagyon mulatságos és vaskos, de bőhumorú nőnek
               bizonyult. Csak kissé nem szobatisztának, mert mindent a nevén nevezett, s mikor
               erre valaki a fejét csóválta, szelíden mondta, hogy a férfiak éppen ezt szeretik.
               Titoktartó sem volt túlságosan. Negyedóráig egyedül ülvén Titivel egy sarokban,
               elmondta Bolmánszkyné házaséletének bizalmas részleteit, amelyeket Titi nagy
               meghökkenésére a férjtől hallott, elmondta, hogy hajszál hijján hozzá kellett volna
               mennie az ujságíróhoz fenyegető anyasága miatt, végül rátért Pethőre, akit szörnyű
               becsmérléssel fenyegetett és kijelentette, hogy akkor csukatja le, mikor akarja.
               Ebből a társaságból ment Annával találkozni, s mint aki a lebuj fojtó borgőze és
               füstje után tiszta levegőn veszi a lélegzetet, széles lélekkel élvezte az asszony
               tisztaságát és szelídségét. Most elég jó hangulatban beszélgettek, együtt maradtak
               vacsorázni, Anna kávét evett két kiflivel, ő azonban alaposan bevacsorázott.</p>
            <p>- Titi, én örülök az egészséges étvágyának, de maga hízik.</p>
            <p>- Ne is keserítsen. Már észrevettem a ruháimon. Mit csináljak. Ennem, elvégre,
               kell.</p>
            <p>- Megmondom. Igyék kevesebb szeszt. Semmi sem hizlal úgy, mint a pezsgő. Általában az
               ital.</p>
            <p>- Nono. Megkérdek egy orvost, hátha mást mond. Mert a cocktailt nagyon megszerettem.
               És a jó whisky sem rossz.</p>
            <p>- Csak kérdezze meg azt az ellenőrző szakértőt. Tőle is ugyanezt fogja hallani.</p>
            <p>- Az borzasztó volna. Mert nagyon szeretnék mennél kevésbbé ronda lenni. Erre különös
               okom van.</p>
            <p>- Mi az az ok?</p>
            <p>- Magántisztviselő.</p>
            <p>- Végre ennyi idő után valami kedvesség.</p>
            <p>- Bocsánat, nem magáról van szó, egész másról van szó.</p>
            <p>Ezen mindketten nevettek. Kedvesen és nyájas barátságban váltak el. Titi meg volt
               elégedve a helyzettel. Anyagi helyzetének felelősségét elodázta, a társaságban
               kézről-kézre adott rajzai nagy sikert arattak, a grófnéval való villamos feszültségű
               barátsága fellegekig emelte hiúsága örömét, Anna pedig itt volt kedvességével,
               jóságával, szelídségével, mint az élet állandó ígérete.</p>
            <p>Hétfőn reggel megszólalt a telefon. A grófné hangja jelentkezett rajta.</p>
            <p>- Ide hallgasson. Egyetlen percem van, már kint vár a kocsi. Csütörtökön délután
               Gyöngyös felé jövök vissza. Ott megállok öt óra tájban uzsonnázni. Bemegyek a szálló
               kávéházába. Nem lehet összetéveszteni, egy van olyan. És az uzsonnát ott magával
               akarom elkölteni. Ne válaszoljon, nagyon sietek. Viszontlátásra.</p>
            <p>Már le is tette a kagylót. Titi úgy maradt ott saját készüléke mellett, mint a hűdött
               ember. Erre valóban megállt, nem tudott gondolkozni. Mire felocsudott, hogy a számot
               visszahívja, már hiábavaló lett volna telefonálnia, a grófné kétségtelenül ott ült
               már a kormánykeréknél és nagy szemét az útkeresztezésekre szegezte. Levette kezét a
               már megérintett kagylóról. És homlokát ráncolva, szemöldökét összehúzva, szemét
               szűkre vonva, mint aki túlerős világítás után még mindíg védi látását, igyekezett
               felrobbantott gondolatai között rendet csinálni. El kell tehát utaznia Gyöngyösre.
               Parancsot kapott, ott kell lennie, mintha a grófné a Zserbóba rendelte volna. De hogy
               ez jelent valamit, azt még mindig nem merte hinni. „Vagy eljön az ideje, vagy nem.”
               Vajjon most eljött az ideje? Erős szívdobogás lepte meg a lehetőség gondolatára. A
               grófnéról fel lehetett ugyan tenni, hogy ilyen szeszélyesen odarendel valakit
               uzsonnázni egy vidéki városba csak azért, hogy saját varázserejében és szépsége
               hatalmában gyönyörködjék, minden utógondolat nélkül. De ez most aligha lehetett a
               célja. Úgyis tudhatta, hogy akit odahív, az kétségtelenül ott lesz. Ilyen erőpróbákra
               már nem volt szüksége. Az sem tetszett valószínűnek, hogy ilyen szeszélyes játékot
               űzzön egy odaadó rabjával, aki üzletileg most már nagyon fontos neki és aki rossz
               néven veheti, hogy ok nélkül Gyöngyösre bolondítják. Minél tovább tűnődött, annál
               nyilvánvalóbbnak kellett látnia, hogy a grófné furcsa meghívásának olyan tartalma
               van, amely elképzelhetetlen dolgok megvalósulásához jár közel. Ki tudja, mi a
               szándéka. Ő már tudja, hogy mit akar, mert igen tudatos szervező, követendő tartását
               jóelőre elhatározza és tűzön-vizen keresztül megy az elhatározás célja felé. Talán
               uzsonna után beülteti a kocsiba és együtt jönnek vissza, s az országúton, királynői
               kegyében beleegyezik a csókolódzásba. November van, korán sötétedik, nincs könnyebb,
               mint a néptelen országúton oldaltállni a kocsival és annak sötét mélyén egymás
               szájának esni. De lehet az, hogy Rhédey grófné éppen őt válassza ki? Hihetetlen.
               Viszont minden jel arra vall, hogy a grófné ennek a találkozásnak tartalmat szánt. Ez
               nagyon valószínű. Így váltogatták egymást ellentétes gondolatai, mint kirakós
               kártyában a piros és a fekete. Hihetetlen. Mégis valószínű. De mégis
               elképzelhetetlen. És mégis valószínű. Hiszen életében már előfordult az az
               iparművész. De mégis lehetetlen. Hiszen gróf Rhédey Simonnéról van szó.</p>
            <p>És ekkor gondolatai elé állott Anna, aki töprengései mögött, mint szöveg alatt a
               papirosba gyártott vízjegy, úgyis állandóan ott volt. Yvonne, Pethő Daisy a
               dobrudzsai lány, az effélék mind nem számítottak lelki hűsége szempontjából. Egyik
               sem érdekelte. Legfeljebb lelke felszínét, vagy még azt sem. De ez más. Itt el lehet
               vesztenie a fejét. Totó egyszer óva is intette, hogy a grófnéba bele ne szeressen. S
               ha megtörténik az a hihetetlen, mégis valószínű, hogy a grófné szerelmi kapcsolatba
               ereszkedik vele, akkor ez ránézve végzetes lehet. Az élettől óriási férfi-dicsőséget
               kap, de nem ajándékba. Ez az asszony erősen zsarnoki hajlamú és mint ő maga mondotta,
               nem szentimentális. Akinek eddig jogalap nélkül is idejét, fáradságát, tanácsát,
               segítségét ennyire igénybe vette, mit csinál ez majd valakivel, akinek minden
               lélegzetvételére jogot formál? Mi lesz Annához való ragaszkodásával? Most egészen
               világosan érezte, hogy Annát igazán szereti, a grófné kemény, önző és nyers
               egyénisége pedig egy szikrányi meleget sem tud kelteni benne. Mit parancsol ilyenkor
               a szerelmi tisztesség? Legyőzni hiúságát és vágyát. Elmenni a kísértés útjából.
               Egyszerűen nem menni Gyöngyösre. Táviratozni abba a kávéházba, amelynek neve könnyen
               megtudható, hogy betegen fekszik. S mikor a grófné megjött, a szeme közé nézve,
               őszintén megmondani neki: van szerelem, amely erősebb a férfiélet legdicsőbb
               zsákmányának kísértésénél is. De meg tudja ezt tenni? Nem. A kísértés túlnagy. Egy
               esetben mégis. Ha Anna egyszer az övé lenne. Akkor igen, akkor boldogságával
               semmiféle kísértés nem tudna versenyezni többé, akkor tőle is összedűlhetne az egész
               világ a társasélet minden grófnéjával együtt. De hogyan hozzon ekkora áldozatot így,
               mikor Anna még arra sem tudja elszánni magát, hogy egy házassági felszólításra igent
               mondjon? Mi történik, ha a kínálkozó nagy diadalt, élete csodálatos sikerét
               feláldozza egy testetlen érzésnek, s miután feláldozta, Anna, valamilyen okból
               kiábrándultan, mégis nemet mond? Nem, ezt semmiféle szerelmi etika méltányosan nem
               kívánhatja. Addig rugdosódott ebben a lelki hínárban, amíg teljesen belekeveredett.
               Megfogottnak érezte magát. Szeretett volna akár kockázat nélkül hű maradni, akár
               kockázat nélkül a ragyogó kaland lehetőségét megpróbálni. De nem ment egyik változat
               sem, mert vagy azt kockáztatta, hogy a grófnét feláldozza szerelmének, szerelmét
               pedig sohasem nyeri el, vagy azt, hogy nyer ugyan egy hallatlan hódítási emléket, de
               ennek árán rabszolgává lesz és még el is szakadhat Annától, akit szeret.</p>
            <p>Mivel hétfő volt, felhívta Anna telefonját. Biztossá akarta tenni a délutáni
               találkozót. De Anna, hangjában érezhető fájdalommal, tudtára adta, hogy részint a
               hivatalban túlórázni kell évi zárlat miatt, részint egyéb munkája is van, úgy, hogy
               fél nyolcnál hamarabb nem szabadul. Neki pedig hétórás meghívása volt: a Jósika-fiúk
               cocktailt adtak egy dunaparti tánchelyiségben, amelynek koraesti óráit e célra
               kibérelték. Sajnálkozva tette le a kagylót és a szegény ember sorsán gondolkozott. A
               szegénység örökös börtön, az ember szabadságát, cselekvési képességét veszi el. Anna,
               ha nem kellene dolgoznia, most természetesen találkoznék vele, puszta jelenlétének
               kedvességével is védekezhetnék a nem sejtett veszedelem ellen. Így szegénysége
               kiszolgáltatja a sors esetlegességének.</p>
            <p>Az ujságot egyedül várta meg és egyedül vette számba a rajzot. Már úgy megszokta
               kettesben kinyitni a friss nyomdafestéktől még szagló példányt, hogy Anna hiánya
               idegessé és kedvetlenné tette. Igen sok munka volt a rajzban, nélkülözte Anna
               mosolyait és ötletenként kipattanó mulatságát. Hétkor elment a cocktailre. Rengeteg
               ismerőst talált itt, négy asztaltól is hangos üdvözléssel integettek feléje olyanok,
               akik a rajzban szerepeltek. Ott volt Bandrowski gróf is. Leült asztalához néhány
               percre, Grandjeanék és Sághy Laci ültek még vele.</p>
            <p>- Arról beszélünk, - mondta Genevivève - hogy Bandrowskinak ki tetszik legjobban
               Budapesten. Én megállapítottam, hogy Rhédeyné.</p>
            <p>- Valóban el vagyok tőle ragadtatva, - felelt a követ - de ez a rajongás akadémikus
               természetű.</p>
            <p>- Csak ne beszéljen, - nevetett Genevivève - hallottam, mit művelt maga a török
               követnél. Olyan ostrommal ment neki, mint egy tank. Monsieur Titi, ezt legközelebb
               rajzolja meg. Thekla grófnénak nem Velasquezzel kell táncolnia, hanem polkát
               Bandrowskival.</p>
            <p>- Még csak az kellene. Igy is elegen terjesztik ezt a képtelenséget.</p>
            <p>Titinek leesett az álla, mikor ezt hallotta. Hogy Bandrowski ostromolná a grófnét,
               arról előtte senki nem említett semmit. Egyszerre vad féltékenység támadta meg. Már a
               harmadik cocktailt itta, gyorsan leöntötte a negyediket. A Jósika-fiúk barackpálinkát
               kevertek bele, hogy minél gyilkosabb legyen. A szesz lehántotta alaptermészete
               gátlásait, s ez a hirtelen féltékenység nem vállalkozási vágyát tüzelte, hanem
               reményének szegte szárnyát. Ha Bandrowski valóban fellépett a grófné ostromlójaként,
               akkor ő ebben a versenyben csak lemaradhat. A gyöngyösi kávéház, amelynek asztalánál
               önmagát színezgette eddig bizalmas beszélgetésben a grófnéval, egyszerre elröppent
               előle a valótlanságba. Hallgatag lett, mereven mosolygott, nem vett részt a
               társalgásban. Vállára egy kezet érzett nehezedni. Felnézett. Totó akart valamit
               mondani neki. Gépiesen pardont mondott és felállott.</p>
            <p>- Titi, kérni akarok tőled valamit.</p>
            <p>- Parancsolj. Akármit szívesen.</p>
            <p>- Arra kérlek, ne igyál többet. Ez az ital veszett erős. Figyeltelek, már négyet
               ittál. Menj át egy szomszéd kávéházba és igyál erős feketét.</p>
            <p>Titi bólintott. Maga is érezte, hogy forog vele a világ. Engedelmesen somfordált
               kifelé. A Dunaparton megállt és levette kalapját, hogy homlokát a fagyos levegő érje.
               Némileg magához tért. Akkor pillantása arra a tájékra esett, ahol valaha erős
               napsütésben Annával üldögélt. Eltompult agyában ettől az a gondolat vert egyszerre
               gyökeret, hogy okvetlenül beszélnie kell Annával. Megpróbált egyenesen járni és
               valóban nem ingadozott. Benyitott a legközelebbi kávéházba. Ott beszédét tette
               próbára. A pincérhez így szólt tagoltan és világosan:</p>
            <p>- Kérem, engem elővett a fejfájás, adjon nekem egy nagy pohár kávét, remélem, attól
               elmúlik.</p>
            <p>Egyetlen hibát sem csinált, a pincér közömbös tekintetében semmi gyanakvást nem
               lehetett látni. A forró feketét szürcsölve megitta, aztán még egyet kért. Megitta azt
               is. Várt. Fejéből csakugyan kezdett lassan felszállni a köd, mint mikor a szél
               gomolygatva tisztítja az őszi utcát. Úgy érezte, hogy mámora annyira-amennyire
               feltisztult. És elméjében csökönyösen szólt az egyetlen gondolat, mint a rövidzárlatú
               villanycsengő: okvetlen beszélni kell Annával. Anna kezébe kell letennie életét,
               békésen és csendesen, örökre. Fizetett és kiment a kávéház másik oldalán, hogy ott
               taxit keressen. De az ajtóból visszajött. Megkérte a pincért, hogy hozzon neki a
               konyháról három szem pörkölt kávét. Valamikor azt hallotta, hogy az elrágott pörkölt
               kávé megszünteti a szesz illatát. A pincér nagyot nézett a kérésre, de teljesítette
               és mély meghajlással köszönte a pengőt. Titi kocsit keresett, beült és elszánt
               nyugalommal rágta a pörkölt kávét. Öt perc mulva pánikszerűen megijedt ettől a
               fantasztikus úttól, meg akarta állítani a kocsit, de a vezető a kopogtatást nem
               hallotta. Akkor vállat vont és visszahanyatlott az ülésen.</p>
            <p>Anna lakásajtaja előtt megállott. Nem tudta, mit vár, csak állt a sötét folyosón.
               Aztán hirtelen mozdulattal becsengetett. Jó pár pillanatig várt. Anna maga jött ajtót
               nyitni.</p>
            <p>- Kezét csókolom, - mondta neki - ne ijedjen meg. Okvetlen beszélnem kell
               magával.</p>
            <p>- Csak nincs valami baj?</p>
            <p>- Nincs, nincs, nyugodjék meg. Egyedül van?</p>
            <p>- Egyedül. Lázárék moziba mentek.</p>
            <p>Bementek Anna szobájába. Ő elfelejtette télikabátját letenni. Csak leült a székre.
               Roppant zavarba jött. Megérezte, hogy mégis nagyon részeg. Nem tudott mit szólni.
               Anna figyelmesen és komolyan nézte. Végre megszólalt.</p>
            <p>- Talán különös, amiért jöttem. Anna, én erőt keresek... várjon csak, mihez is.
               Mindegy. Szóval azért jöttem, hogy megcsókoljam.</p>
            <p>Anna megdöbbenve nézte.</p>
            <p>- Szent Isten. Maga ivott.</p>
            <p>- Eh, az semmi. Egyetlen cocktailt. Hogy bátorságom legyen.</p>
            <p>Ekkor felállott és sírva fakadt.</p>
            <p>- Anna, legyen hozzám irgalmas. Leírhatatlan állapotban vagyok. Csókoljon meg.</p>
            <p>Odalépett Annához és átkarolta a vállát. De az asszony iszonyodva tolta el
               magától.</p>
            <p>- Kérem, ez rettenetes. Azonnal menjen el innen. Holnap majd beszélünk.</p>
            <p>- Nem, nem. Ennek okvetlenül most muszáj meglenni.</p>
            <p>Gorombán újra megragadta és erőszakkal magához akarta vonni. Anna dulakodott.
               Sikerült ellöknie. Titi megtántorodott és az asztalba kapaszkodott. Vérmes arccal,
               lihegve meredt Annára.</p>
            <p>- Kérem, menjen most el. Még beszélni sem tudok magával. Ha majd normális állapotban
               lesz, meg fogom mondani, milyen borzasztó ez. Kérem, menjen. És könyörögve kérem,
               hogy így többet előttem ne mutatkozzék.</p>
            <p>Titi felegyenesedett. Eleresztette az asztalt.</p>
            <p>- Kérem. Ahogy akarja. Mindennel tisztában vagyok.</p>
            <p>Sarkon fordult. A küszöbön elejtette kalapját. Nem mert érte lehajolni. Anna felvette
               és némán kezébe adta. Ő felemelte kezét, hogy nyomatékot adjon annak, amit mondani
               akar. De ezt a mondatot nyomban el is felejtette. Kezét leeresztette, vigyorogva
               vállat vont. Valamilyen okból azt gondolta, hogy most ravasz arcot kellene vágni.
               Ábrázata érthetetlenül torz lett. Közben a könnyek peregtek szeméből. Még egyszer
               vállat vont és elment. A folyosón megtörölte szemét. A falat tapintva ment lefelé a
               lépcsőn, könnyedén dúdolni kezdett és tudta, hogy most nagyon szenved. Az utcán irány
               nélkül őgyelgett. S valahogyan, maga sem tudta hogyan, egyszer csak taxiból szállott
               ki a Gellért előtt. Mikor másnap felébredt, reggelije mellett levelet talált. Anna
               írta, nyilván még az este és expressz adta fel.</p>
            <p>Kedves Titi, - nagy fájdalmat okozott nekem. Nem akarok túlozni. Tudom, hogy nem
               égbekiáltó dolog, ha egy mulató férfi egyszer leissza magát. De így látni azt, aki
               az embernek a legkedvesebb, mégis rettenetes. Kérem, adjon nekem időt, hogy ezt
               kiheverjem. Hagyjon egy hétig egyedül. Jövő hétfőn majd találkozunk. Minden
               igyekezetemmel azon leszek, hogy ezt elfelejtsem. Felejtse el maga is, és ne
               beszéljünk róla, soha, soha többet. A viszontlátásig, szeretettel, Anna.</p>
            <p>Letette a levelet. Tudta, hogy most telefonálnia sem szabad. És tudta, hogy
               csütörtökön menthetetlenül el fog menni Gyöngyösre. Ott majd elválik, mi lesz. Addig
               így kell várnia. Két napig hányódott a társaságban. Délre is, estére is tele volt a
               könyvecskéje. Úgy jött, ment, mint az álomkóros. Érezte, hogy komolyan szerelmes
               Annába és hiába igyekezett bizonygatni maga előtt, hogy joga van akármilyen
               kalandhoz, azt is érezte, hogy csúnya árulásra készül. Koronként a sorshoz szeretett
               volna fordulni és megkérni, hogy a grófnétól lemondó táviratot kapjon, vagy ha mégis
               elutazik, valljon csúfos kudarcot. De el nem menni, arra többé már nem volt képes.
               Pedig nem olyan rég még arról ábrándozott, hogy ezt a csütörtököt Kassán fogja
               tölteni. Erre a napra tűzték ki a kormányzó és a magyar katonaság kassai bevonulását.
               De elhanyagolta, hogy helyről gondoskodjék. Most már mindegy volt. Szerdán kocsit
               bérelt egy vállalatnál, bizonytalan idejű vidéki kirándulásra.</p>
            <p>Csütörtökön becsomagolt annyi úti holmit, hogy szükség esetén ott is maradhasson
               Gyöngyösön. Kora délután érkezett. Szobát kért és mindjárt beült a kávéházba. Lapokat
               kért, de csak azokat a lapokat kaphatta, amelyeket már reggel látott Budapesten.
               Unalmában végigfejtette valamennyi lap rejtvényét. Azok sem tartottak örökké.
               Szeretett volna járkálni, de félt, hogy a grófné közben megérkezik. Öt órakor a
               várakozás kezdett gyötrelmessé fajúlni. Hat órakor kaján önkínzással kezdte remélni,
               hogy a grófné nem is jön. Akkor itt alszik és másnap megszégyenülve, de
               megkönnyebbülten felmegy a fővárosba. A grófnéval jóviszonyban marad, úgy fog
               viselkedni, mint aki érti a tréfát, de többé nem fogja annyira törni magát a grófné
               érdekeinek képviseletében. Fél hétkor már nevetett saját szamárságán, nyilvánvalóan
               beugrott egy elég erős tréfának, a grófné Bandrowskival együtt jól ki fogja nevetni.
               Mert most már kétségtelen, hogy a többé nem időszerű marchese helyét a lengyel követ
               foglalja el. S mivel a kedvezőtlen bizonyosság sokkal jobb, mint a teljes
               bizonytalanság, már bizonyos megkönnyebbülést érzett. Terveken gondolkozott, hogy
               Annát hogyan békíti meg.</p>
            <p>Háromnegyed hétkor megérkezett a grófné. Belépett, körülnézett, egyenesen az
               asztalához tartott. Titi lehámozta róla a bundát és átadta a pincérnek.</p>
            <p>- Régóta vár?</p>
            <p>A feleletet meg sem várta.</p>
            <p>- Kérjen nekem teát, sok rummal. Kicsit hideg volt az országúton.</p>
            <p>Nyugodt volt és józan, a vidéki kaland semmiféle izgalma nem látszott rajta. Ugyanígy
               viselkedett volna, ha a kis Zserbóban találkoznak a nagy helyett. Az útról beszélt,
               később kellett indulnia, útközben sok baja volt a géppel. Mikor teája már előtte
               állott, és a pincér nem volt sehol, közömbös, társalgási hangon így szólt:</p>
            <p>- Történt egy kis kellemetlenségem is. A kocsim elromlott. Alig tudtam idehozni az
               istálló elé. Az éjszakát itt kell töltenem.</p>
            <p>Titi mély lélegzetet vett. Tehát mégis. Kishitűsége azonban még mindig nem oszlott el
               egészen. Hátha csakugyan véletlenül romlott el az a gép... A grófné könnyed hangon
               folytatta:</p>
            <p>- Nem nagy baj voltaképpen, este semmi különösebb dolgom nincsen Pesten. Holnap
               reggel világosan igen jól fel lehet szaladni. Maga hogyan jött?</p>
            <p>- Bérelt kocsin, grófné. Bizonytalan időre vettem.</p>
            <p>- Hát azt mindjárt vissza is küldheti. Reggel én felviszem. És leteszem az első pesti
               taxiállomáson. Szükségtelen tüntetni azzal, hogy velem érkezik. Most pedig mondja
               el, mi történt otthon. Volt a Jósika-cocktailen?</p>
            <p>- Voltam.</p>
            <p>- Ki mindenki volt ott. Részletes tudósítást kérek.</p>
            <p>- Én csak nyolcig tudom a történteket, mert valami dolgom volt és akkor elmentem.</p>
            <p>- Jó, jó, addig mondja el.</p>
            <p>Elmondott mindent, amit tudott. Bandrowskit csak futólag említette. De a grófné itt
               megállította.</p>
            <p>- Várjon csak. Kivel foglalkozott Bandrowski?</p>
            <p>- Én a Grandjeanné asztalánál ültem vele. De azzal nem igen foglalkozott. Inkább vele
               foglalkoztak. Magával ingerelték, grófné.</p>
            <p>- Velem? Ez kitűnő. Mit mondtak? Ezt részletesen mondja, mert érdekel.</p>
            <p>Szóról-szóra elismételte az ott elhangzott mondatokat. A grófné csillogó szemmel
               hallgatta. Az elbeszélés kielégítette. Bólintott.</p>
            <p>- Nagyon kedves ember. És nekem csakugyan tetszik. És jó pedigréje van. Aldobrandini
               révén Esterházy rokon.</p>
            <p>Titi majdnem felszisszent féltékenységében. De türtőztette magát.</p>
            <p>- Nem nagy dolog. Én is Esterházy-rokon vagyok.</p>
            <p>- Maga? Hogyan?</p>
            <p>- Krisztus előtt kétszázötvenhatezer évvel élt Indiában egy emberszabású majom. Annak
               volt két fia. Az egyiktől származom én, a másiktól az egész emberiség.</p>
            <p>- Jó, jó, azért ne legyen megsértve. Most pedig programmot fogunk csinálni. Nézze meg
               az óráját.</p>
            <p>- Negyed nyolc.</p>
            <p>- Rosszul jár. Az enyém pontos. Igazítsa vissza öt perccel. Úgy. Én most felmegyek a
               kilences számú szobába, mert ezt a szerencsés számot kaptam, fürdőt rendelek
               magamnak, aztán felhozatok valami vacsorát.</p>
            <p>- Nem eszünk együtt? - vágott közbe riadtan Titi.</p>
            <p>- Nem. Most elbúcsúzunk. Maga elmehet a városba járkálni. Vacsorázzék valahol. Reggel
               pont kilenckor itt reggelizünk, aztán felviszem Pestre. A kocsiját küldje haza.</p>
            <p>Felállott. Titi sápadtan követte példáját. A pincérnek intett, hogy írják a
               fizetnivalót a számlájára. Udvariasan felsegítette a bundát. Kimentek. A grófné még
               megállt és kezet nyujtott.</p>
            <p>- Aztán nehogy elcsavarogjon nekem az éjszakában. Pont kilenckor itthon kell
               lenni.</p>
            <p>Titinek lesüllyedt a szíve. Kétség és remény között bukdácsolt, mint viharban a
               repülőgép. Nem tudta, hányadán áll. A grófné még közömbösen hozzátette:</p>
            <p>- Kilenckor reggeli. Legyen pontos.</p>
            <p>Azzal sarkon fordult és köszönés nélkül otthagyta. Ő szinte sóbálvánnyá vált a fejére
               zuhant örömtől. Mint fejbesújtott bálvány, nem tudott jódarabig megmoccanni. Jó
               sokára jutott hozzá, hogy mélyet és boldogat sóhajtson. Visszament kabátjáért a
               kávéházba. Aztán csakugyan elment a városba. Valami arra ösztökélte, hogy gyorsan
               járjon. Miért sietek? - kérdezte magától. Aztán válaszolt is. Az időt szeretné sürgős
               múlásra bírni, ennek a meddő biztatásnak lendülete ragadja őt is magával.
               Kényszerítette magát lassúbb lépésekre, de öt perc múlva már megint azon kapta magát,
               hogy rohan. Közben folyton elővette óráját. Nyolcig hajszolta, majd lassította
               önmagát. Akkor visszament vacsorázni. Alig evett valamit, ideges várakozásában még
               ezt is únta. A portásnál reggel nyolcra egy csésze üres kávét rendelt magának és
               fürdőt. Eszébe jutott, hogy a bérkocsit elfelejtette hazaküldeni. Szólt a vezetőért.
               De az hirtelenében nem volt sehol. Pénzt hagyott, hogy mikor megjön, fizessék ki és
               küldjék haza. Ekkor az a gondolata támadt, hogy táviratoz Annának. Csak annyit, hogy:
               „Imádom, Titi”. De erről lemondott. Hétfőig nem szabad zavarni. Még azt sem tudta
               hirtelenében, hogy megmondja-e Annának és milyen hazugsággal magyarázza a gyöngyösi
               utat. Mikor felment a lépcsőn, Anna iránt való szerelme hirtelen meleg hullámmal
               öntötte el. Valami olyat érzett, hogy most orozva megüti azt, aki védtelen.</p>
            <p>- Férfi vagyok, - sóhajtotta magának szorongva - bestia vagyok.</p>
            <p>A szobájában pizsamát öltött, gyorsan megborotválkozott, kölni vízzel öblögetett és
               óráját kitette az asztalra, állandóan nézte. Pont kilenckor magára kapta a
               télikabátot. A világosságot eloltotta. Óvatosan lépett ki, a folyosón nem járt egy
               lélek sem. Odaosont a kilences számú szobához.</p>
            <p>Halkan kopogtatott.</p>
            <p>- Ki az? - szólt ki egy rideg hang, amelyben a grófné hangját alig lehetett
               felismerni.</p>
            <p>- Én vagyok, - súgta ő inkább, mint mondta.</p>
            <p>- Ki az az én? - szólt a hang idegen szigorral.</p>
            <p>Titi nem felelhetett. Tehetetlenségében újra csak kopogtatott. Ha kopogtatásban ilyen
               zene-dinamikai előjegyzéseket érvényesíteni lehet, kopogtatásban is alázatosan és
               hirtelenül koldussá vált lélekkel suttogni igyekezett. Ekkor némi várakozásra
               lépéseket, motoszkálást hallott, s egyszerre kitárult előtte az ajtó. Ott állt az
               ajtónyílásban teljesen felöltözve a grófné. De nem úgy állt ott, mint akit a vágy
               rohama félreseperhet. Hanem kilépett a szállóbeli szoba küszöbére. Egyszerre nem ő
               lett a szoba védelmezője, hanem ő lett a sötét és néma folyosó támadója. Megszólalt.
               Nem a szerelmi összeesküvők fojtott hangján, hanem rendes nappali hangerővel, amely
               csak az illetéktelen kopogtatóra hozhatott szégyent.</p>
            <p>- Mi az, mondani akar valamit?</p>
            <p>Arcát nem lehetett elég jól látni, csak a fej hátulról megvilágított körvonalai
               látszottak élesen a nyitott ajtóban, az arc egészen sötét volt és kikutathatatlan.
               Titi minden bizonyosságát elvesztette.</p>
            <p>- Bocsánatot kérek, elfelejtettem, hogy hánykor reggelizünk.</p>
            <p>- Kilenckor.</p>
            <p>- Pont kilenckor? Igen.</p>
            <p>- Pont kilenckor. És most ne mászkáljon a folyosón, ne tegye magát nevetségessé. Jó
               éjszakát.</p>
            <p>A világosság kihalt a világból. Az ajtó csukva állt előtte, az ajtókeret felett a
               sötétségben alig kivehető kilences számmal. Megállott előtte és nem tudott
               belenyugodni a tündöklő álom ilyen szégyenletes elfoszlásába. Olyan ember
               ábrázataként, aki értelmesebb, mint más és érti az agyafúrt fordulatokat, vigyorgó
               arcot öltött. Halkan kopogtatott még egyszer.</p>
            <p>- Ki az? - szólt a közömbös, úgyszólván hivatalosan egykedvű hang.</p>
            <p>Erre nem válaszolt. Megfordult és visszakullogott szobájába. Ott leült a székre és
               gondolkozni kezdett. Nagyon sokáig gondolkozott. Ez az idő éppen úgy lehetett tíz
               perc, mint másfélóra. Akkor elhatározta, hogy neki férfias kötelessége visszamenni és
               mint az előkelő világ szerelmi ábécéjével ismerős embernek kötelessége belépni azon
               az ajtón, amely azóta már kétségtelenül nyitva van. Színészkedő könnyedséggel,
               önmagával eltelt fenegyerek szerepét erőltetve magára ismét kiment a néptelen
               folyosóra és ismét odalopódzott a kilences ajtóhoz. Kopogtatás nélkül lenyomta a
               kilincset. Az nem engedett. Akkor térdre ereszkedett, odanyomta fülét a kulcslyukhoz
               és hallgatódzott. Ez soká tartott, meg kellett szoknia az éjszakai csöndet és
               megkülönböztetni minden érzékelhető neszt ebben a csendben. Végül tisztán hallotta a
               szoba alvó lakójának mély, nyugodt és egyenletes lélegzését. Akkor
               visszavonhatatlanul otthagyta a kilences számú ajtót. Szobájába ment és lefeküdt.
               Előbb azonban bezárta belülről az ajtót kulccsal, mintha bosszút akarna állni
               valakin. De kisvártatva kikelt az ágyból és a kulcsot visszafordította. Hátha -
               mondta elhaló eszméletével. Hosszú ideig feküdt még így megalázottan, még mindíg
               remélve a lehetetlent, megélte a virradat szürke pillantását az ablakon, aztán
               elaludt.</p>
            <p>Reggel pont kilenckor léptek be mindketten az étterembe. Az ajtóban találkoztak. A
               grófné más irányból jött, az utca felől.</p>
            <p>- Én már nagyot sétáltam, - mondta frissen és nyugodtan - nézegettem a várost.
               Találtam ezen a téren valami emléktáblát, a kommunisták itt ellenforradalmárokat
               végeztek ki. Maga hogy aludt?</p>
            <p>Leültek egymással szemközt. A helyiségben odavalósiak reggeliztek ujsággal a
               kezükben, szórványos asztaloknál.</p>
            <p>- Reggelig nem aludtam.</p>
            <p>- Olyan soká olvasott? - mondta a grófné kaján nevetéssel.</p>
            <p>Szünetet kellett tartani. Jött a pincér. Megrendelték a reggelit. Mikor a pincér,
               elment, Titi rámeredt a grófnéra.</p>
            <p>- Magának ez olyan egyszerű és mulatságos? Miért citált engem ide Gyöngyösre?</p>
            <p>- Saját felelősségére jött, kedves Titi. Vagy olyan unalmas velem uzsonnázni és
               reggelizni? Szóljon, ha unalmas.</p>
            <p>Titi ránézett a friss, gyönyörű és átkozottul kívánatos asszonyra.</p>
            <p>- Marha vagyok, ha egyetlen pillanatig is képzelni mertem valamit. Többé nem
               teszem.</p>
            <p>A grófné vidáman ropogtatta végig a kosárban található császárzsemléket. Valamennyit
               megpróbálta, döntött a legtetszőbb mellett, aztán útitársa elé tolta a kosarat.</p>
            <p>- Ne is tegye. Magának csak sült galamb való, ami én nem vagyok.</p>
            <p>- Hogy-hogy sült galamb? Én nem a szobámban ábrándozva vártam a sült galambra. Én
               próbálkoztam.</p>
            <p>- Hogyne. Próbálkozott. Nem ment első szóra. Abbahagyta.</p>
            <p>Jött a reggeli. A pincér idegesítő lassúsággal rakta, készítette, rendezgette eléjök
               a holmit. Végre elment.</p>
            <p>- Abbahagytam, igen. Mit kellett volna tennem, botrányt kellett volna
               kockáztatnom?</p>
            <p>A grófné felkacagott. Szemmelláthatóan igen jó kedve volt.</p>
            <p>- Használati utasítással nem szolgálhatok. Nekem az egész nagyon kedves volt. Imádom,
               ha látom, hogy valaki nagyon vágyik rám. Ezt egy nőtől nem veheti rossz néven.</p>
            <p>- Nézze, - hördült fel Titi türelmét vesztve - én olyan éjszakát szenvedtem végig,
               mint keveset életemben. S ezt ingyen tettem? Miért kínoz? Ez nem úri dolog, bocsásson
               meg.</p>
            <p>- Dehogy tette ingyen. Reményt kapott érte.</p>
            <p>- Ha azt kaptam, - kapott ő a szón fellángolva - minden rendben van. De kaptam
               reményt?</p>
            <p>A grófné megint kacagott.</p>
            <p>- A reményt csak önmagától kaphatja egy férfi. Mástól soha. Nőtől semmiesetre. Hátha
               az a nő csak játszik?</p>
            <p>- Látom, hogy csak játszik. Grófné, legyen gavallér, mondja meg, hogyan kell ezentúl
               viselkednem, hogy remélhessem a lehetetlent?</p>
            <p>- Mint eddig. Legyen jóbarátom. Hogy egy napon mi történhetik, azt nem tudhatja
               egyikünk sem.</p>
            <p>Az úton visszafelé nem beszélgettek egy szót sem. Titi letörten hallgatott. S látta
               jövőjét. Rabszolgája lesz ennek az asszonynak, lakájként ki fogja szolgálni.
               Fizetésül joga van remélni. A remény nem fog beteljesülni soha. De neki mégsem lesz
               elég ereje, hogy a botor reménnyel szakítson.</p>
            
         </div>
         <div type="chapter">
            <head>XVIII.</head>
            <p>A képtelen remény a reménytelen asszonyhoz természetesen még jobban odaláncolta.
               Hétköznapi életük még szorosabbra fonódott. A grófné megkövetelte, hogy minden
               reggel kilenckor telefont kapjon. Titi azonban ritkán feküdt le három, négy óra
               előtt. A háziközponttal költette fel magát kilenckor, akkor felhívta a grófnét, az
               álomtól mámorosan és az előző éjszaka sok whiskyjétől zúgó fejjel elmondta, hogy hol
               volt, hogyan folyt le a vacsora, kik voltak jelen, ki milyen ruhát hordott és micsoda
               új mendemondát hordtak össze a városból. Majd megbeszélték aznapi találkozásuk
               rendjét. Titi aztán letette a kagylót és próbált tovább aludni. De ez már nem
               sikerült teljesen. A sok átmulatott éjszaka némileg lerongyolta idegeit, sok baja
               volt az elalvással és mind jobban hozzászokott az altatóhoz. Megkedvelte a phanodorm
               nevű szert. De szervezete ehhez hamar hozzászokott. Akkor áttért az evipan nevű
               orvosságra. És ismét visszatért a phanodormra. Ha négy órakor vette be a szert,
               reggel kilenc órakor még félig eszméletlen kábulatban telefonált, de a telefon
               kiverte az álmot égő szeméből. Fejfájós szendergésben igyekezett újra elveszteni
               öntudatát, de csak félalvó hánykolódás lett belőle. Mikor végleg elszánta magát, hogy
               felkel, annyira kábultnak érezte fejét, hogy nagy csésze erős feketétől igyekezett
               tisztább öntudatot kapni.</p>
            <p>Gyakran ebédelt a grófnéval a városban. Ha az asszonynak elintéznivaló ügyes-bajos
               dolgai voltak, amelyeket kommissióknak nevezett, berendelte Titit a Belvárosba.
               Rendszerint fél háromra a Floriche nevű étterembe. Ilyenkor le kellett mondania
               arról, hogy Annát felkeresse. A hét vége felé a grófné szemlét tartott előjegyzési
               naptárában a következő hétről és kijelölte azokat a napokat, mikor saját kasztjában
               nem volt elfoglalva.</p>
            <p>- Hétfőn, szerdán és pénteken nem vagyok elfoglalva. Ezekre a napokra gondoskodjék
               valamiről. De a Vígszínház legyen közte, mert jókat hallok az új darabról és a
               Garbo-filmet is akarom látni.</p>
            <p>Ilyenkor együtt mentek el kettesben este, előadás után együtt vacsoráztak és
               többnyire taxival közlekedtek, mert a grófnénak hol éppen elfogyott a benzinje és
               későn vette észre, hol megrándította a csuklóját és nem vezethetett. Titi az
               ilyesmit szelíd és megbocsátó némasággal vette tudomásul. Bölcsnek képzelte magát,
               aki jóságos mosollyal tudja, hogy az asszonyok általában fösvények, de ezt is úgy el
               kell nézni nekik, mint azt, hogy kártya közben szívesen kiigazítják a szerencsét. A
               grófné is megtette. Nem bridzsezett túl gyakran, de olyankor mindig nyert. Még a jobb
               játékosoktól is. Elég jól is játszott, feltűnő fegyelmezettséggel fordította minden
               figyelmét a játékra és a játék kínálkozó szépségeit mindíg feláldozta, ha nyers
               nyerésről volt szó. Ha az ellenfél hibát csinált, könyörtelenül felírta a büntetést,
               ha ő csinált igen ritkán hibát, nevetésre fordította a dolgot. Vakmerőn lesett a
               szomszédok lapjába. Ezért is játszott ritkán, mert a köréhez tartozók vonakodtak
               leülni vele. Olykor azonban kapott olyan játszmát, melynek résztvevői örömest
               lefizették a húsz-harminc pengőnyi veszteség adóját, csak hogy más társaságban
               hanyagul odavethessék: tegnap az ellenfél négyet bukott kontrával bellben, mert
               Rhédey grófnéval igen jól licitáltunk.</p>
            <p>A grófné üzleti ügyeiben Titi többet futkosott, mint amennyit egy fizetett titkár
               futkosott volna. A társaságban ügyesen hajtott fel arcképrendeléseket. Hírlapíró
               ismerőseit mozgósította, ha a grófnéról valamit írni lehetett. Folyóiratokat
               keresett fel, hogy egy-egy kép reprodukcióját közöltesse, mert az arcképrendelőknek
               ez különösen tetszett. A grófné rajzairól hosszú értekezleteket tartott vele, az
               ötleteket megvitatta, a szövegrész írójával részletesen tanácskozott. Egy szép napon
               arra ébredt, hogy csakugyan állása van, de ez nem a Budapesti Ujság rajzolói állása.
               Az csak heti másfélórai munkát jelent. Állása a grófné mellett a nap minden szakában
               tartó titkármunka. Sőt, olykor a titkárénál is csekélyebb rangú. De ha történetesen
               önérzete felhorkant, hogy lakájszolgálatokat végez, meg tudta magát nyugtatni azzal,
               hogy ezek inkább csak lovagi szolgálatok, amelyeket egy úr tesz egy hölgynek.
               Elvégre, ha köteles azonnal lehajolni és felemelni, amit a hölgy leejt, akkor az is
               természetes, hogy bead egy csomagot a hölgy fehérvarrónéjához, hiszen nem nagy
               kerülővel arra irányíthatja a taxit, mikor úgyis átmegy a pesti oldalra.</p>
            <p>A társaság mindenesetre hozzászokott, hogy lépten-nyomon együtt lássa őket. Ha
               vendéglőbe érkezett, az elébe siető pincér előzékenyen irányította:</p>
            <p>- Erre méltóztassék.</p>
            <p>És kísérte a grófné asztala felé, aki történetesen előbb érkezett. Vagy ha ő érkezett
               előbb, a pincér megigazította előtte az abroszt és így szólt:</p>
            <p>- Meg méltóztatik várni a kegyelmes asszonyt, vagy máris hozzak valamit?</p>
            <p>Volt távolabbi ismerős, aki tőle kérdezte a grófné telefonszámát. Régiségkereskedő
               régi ezüstdobozt hozott hozzá a Rhédey-család címerével és őt kérte meg, hogy a
               családot érdeklő történelmi tárgyra hívja fel a grófné figyelmét. Olyan ember is
               akadt, aki ajánlóleveleket kért tőle Rhédey Simon grófhoz.</p>
            <p>- Sajnálom, de a gróf urat nincs szerencsém ismerni.</p>
            <p>- De kérem, - ámult a segítség-kérő - hiszen mindenki tudja, hogy a palota bizalmas
               barátja tetszik lenni.</p>
            <p>- Ezt a bizalmas barátságot a közönség túlbecsüli. Én ismétlem, hogy a gróffal még
               sohasem találkoztam.</p>
            <p>A kérvényező sértett arcot vágott és hidegen köszönt. Látszott rajta, hogy Titi érvét
               hazug kifogásnak tartja. Pedig a gróffal valóban nem találkozott. Csak látta. Egy
               ízben akkor lépett be a palota kapuján, mikor a portás éppen kitárta a kapuszárnyat a
               gróf számára. Ekkor látta először személy szerint a híres mágnást. Még magasabb volt,
               mint hitte. Tartása benne is mély tiszteletet keltett, ez az ember maga volt a
               tekintély és az előkelőség, s akkor is önkéntelen tiszteletet keltett volna, ha
               favágónak születik. Titi félreállott útjából és kalaplevéve, némán köszöntötte. De
               Rhédey Simon gróf úgy nézett rajta keresztül, mint az üvegen. A köszöntést sem
               mozdulattal, sem pillantással nem viszonozta. Bizonyára közéleti gondolatai foglalták
               el és rá sem eszmélt, hogy emberi lény mellett haladt el. Titi folytatta útját és
               átsompolygott az udvaron. Dömsödyéktől jött éppen, ahol a zoborhelyi főispánnal
               ebédelt. Baráti hangon beszélgettek ott, sűrűn hangzott a „tudod, öregem” és a
               „kérlekalássan”. Most mégis az a megszégyenítő érzése támadt, hogy kabáttolvaj
               gyanánt lopakodik a házba.</p>
            <p>Egy ízben kopottan öltözött, rosszul táplált arcú fiatal leány kereste fel a szálló
               előcsarnokában. Kezdő ujságírónak mutatkozott be, aki szeretne valahol
               elhelyezkedni, mert hadiárva, szélütött anyja van és két kisebb testvére iskolás.
               Hogy a szerkesztőségeknél legalább valami alkalmi munkával kopogtatni tudjon, jó
               riportanyagra van szüksége. Ezért azt eszelte ki, hogy a híres Rhédey grófnétól kér
               kihallgatást és három hasábra való beszélgetést folytat vele a nők művészi
               érvényesüléséről. Titit kéri tehát, hogy ezt az összeköttetést eszközölje ki neki.
               Titi rögtön megígérte, hogy még aznap elintézi. Este a kettes vacsoránál szóbahozta a
               dolgot. A grófné közömbös arccal hallgatta.</p>
            <p>- Mit mondhatok annak a lánynak, mikor mehet fel?</p>
            <p>- Ne jöjjön. Ilyesmire nem érek rá.</p>
            <p>- De grófné, erről a lányról lerí a nyomorúság. Amiket előadott, papírokkal igazolta.
               Az ilyenen segíteni kell.</p>
            <p>- Nagyon egyszerű. Adjon neki húsz pengőt. Annyit kapna a cikkért.</p>
            <p>- Kínáltam neki pénzt. Nem fogadja el.</p>
            <p>- A pénzt nem veszi el, csak az én félórámat? Eszem ágában sincs fogadni.</p>
            <p>- Miért dobja el ezt az ingyenreklámot?</p>
            <p>- Mert az a lány rossz cikket is írhat és akkor nem közlik. Nekem erre nincs időm és
               el van intézve. Beszéljünk másról.</p>
            <p>Titi nagyot nyelt. A választ szívtelennek érezte, de nem vitatkozhatott. Mikor a
               grófnét még alig ismerte, voltak, akik ostobának és gonosznak mondták előtte. Akkor
               hevesen érvelt, hogy ezt nem hiszi. Most már egyre több olyan apróságot tapasztalt,
               amely táplálta azt a lassan ébredő gyanúját, hogy ez az asszony bizony nem elég okos
               és nem nagyon jó. De a kiábrándító kis jeleket valamilyen úton-módon feldolgozta
               magában. Dehogynem okos, bizonygatta, de gondolatai női logika szerint járnak. És
               bizonyára nagyon jóságos is, de különleges helyzete folytán nem ismeri a
               szegénységet, fösvénységét nem tudja leküzdeni és a saját dolgaival csakugyan el van
               foglalva. És mindezeknél az egyoldalú védőbeszédeknél sokkal hatásosabban győzte
               meg önmagát azzal a vérszegény reménnyel, hogy majd egyszer ajtót nyit a hozzá
               beosonó grófnénak. Tomboló hiúsággal magyarázta önmagának, hogy majd a város egyik
               legszebb és legelőkelőbb asszonya lép be hozzá. És azonnal mindent elfelejtett, ami
               kiábrándította volna.</p>
            <p>Annával annak a kínos és fájdalmas emlékű jelenetnek a dolgát elintézték. A hét
               leteltével jött a hétfő és Anna a szokott, régi mosollyal lépett ki a hivatal
               kapuján. Titi nyomban a tárgyra terelte a szót.</p>
            <p>- Mély megbánással bocsánatot akarok kérni magától...</p>
            <p>De Anna szokása ellenére közbevágott.</p>
            <p>- Arra kértem, hogy ezt felejtse el. Én elfelejtettem. Jól van?</p>
            <p>- Köszönöm, megvagyok.</p>
            <p>- Jó a rajz? Siessünk, alig várom.</p>
            <p>Mivel Anna egy szót sem kérdezett arról, hogy mivel töltötte idejét az elmúlt hét
               folyamán, Gyöngyöst nem említette. Örült, hogy nem kell valami hajánál fogva
               előrántott utazási okot hazudnia. S mivel nem volt valószínű, hogy huszonnégyórás
               távollétéről Anna egyáltalában tudomást szerezhet valahonnan, végleg elhatározta,
               hogy Gyöngyösről ezután sem szól egy szót sem. A rajzzal foglalkoztak, amely a
               hirtelen fagyról szólott és népes ábrázolatban azt mutatta be, ki hogyan csúszik el
               és esik hanyatt a sikos talajon. Valamennyi rajza közül eddig ez sikerült legjobban.
               Az egyensúlyért rúgkapáló, ijedtarcú alakok annyi humort mutattak, hogy lehetetlen
               volt őket nevetés nélkül szemlélni.</p>
            <p>- Ezek kik, akik eldobálják a fegyvereket, mialatt hanyattesnek?</p>
            <p>- Nem olvasta? Losoncon a református teológusok bútorokkal verték ki a fegyveres
               Hlinka-gárdistákat.</p>
            <p>- És ez itt mi a kép balszélén? A ló előtt Benes esik hanyatt a jégen. De miért
               látszik a lónak csak a feje?</p>
            <p>- Ez a kormányzó úr lova. Láthatja a testőrről, aki kantárnál fogva vezeti. A
               kormányzót magát nem rajzoltam rá.</p>
            <p>- Miért?</p>
            <p>- Tudja Isten. Tiszteletből. Úgy éreztem, hogy nem illik belerajzolni ilyen egész
               könnyed tréfálkozásba.</p>
            <p>- S ez kicsoda kártyával a kezében?</p>
            <p>- Ez az a Totó, akit annyiszor emlegetek. Két lapjának összege tíz. Baccaratja van.
               Vesztett. Mostanában sokat veszít.</p>
            <p>- Kikit miért nem rajzolta bele ezen a héten?</p>
            <p>- Dehogy nem rajzoltam bele. Itt a kép alsó jobbsarkában van egy hanyattesett alak,
               akinek csak a télikabátja alól látszik valami. Ha jól megnézi, az az én bundám. A
               zsebéből néz ki a Kiki feje. Ott melegszik. És ha már Kikinél tartunk, hoztam neki
               valamit, amit szeretnék személyesen átadni.</p>
            <p>Anna egy pillanatra elkomolyodott.</p>
            <p>- Ne adja át személyesen. Ne jöjjön fel hozzám.</p>
            <p>- Úgy. Hát mégsem felejtette el.</p>
            <p>- Elfelejtettem. De nem akarom, hogy eszembe juttassa. Amit Kikinek szánt, azt majd
               én átadom neki. Mutassa, mi az?</p>
            <p>Titi játékot vett elő a zsebéből. Egyszerű kis Keljfeljancsit, aféle ólmozott aljú
               kis alakot, amely a talpára egyenesedik, akárhogy állítják.</p>
            <p>- De milyen jó ötlet, - örült Anna - hogyan jutott eszébe? Micsoda játék lesz itt!
               Mikor legközelebb találkozunk, részletesen beszámolok róla. Most pedig szépen
               köszönöm az ajándékot és hazamegyek.</p>
            <p>- Miért siet?</p>
            <p>- Sajnos, nem jól érzem magam. Azok a multkori fájdalmaim megint visszajöttek.</p>
            <p>- De drágám, miért nem mondja, azonnal beszélek a tanárral megint.</p>
            <p>- Hagyja, kedvesem, a dolog pontosan ugyanúgy zajlik le, mint a multban. Megint
               alaposan megnézettem magam. Nem találnak a világon semmit. Nekem van egy rögeszmém,
               elárulom. Hogy a vakbelem nincs rendben. De az orvos majdnem azt mondta, hogy szamár
               vagyok. El is magyarázta, miért van kizárva, hogy a vakbelemmel van a baj. A rosszul
               viselkedő vakbél az érintésre nagyon érzékeny és ha az orvos az ilyen betegnek a
               hasfalát bizonyos tájon benyomja, a hasfal rögtön válaszol. Megkeményedik és
               ellenállást fejt ki. Mert ösztönösen védi a vakbelet a nyomástól. De nálam ennek
               nyoma sincs. Az én hasfalam oda sem figyel az orvosra. Nyugodtan engedi magát
               benyomni. Ezzel utolsó reményem is elveszett.</p>
            <p>- Nem értem. Miféle reménye?</p>
            <p>- Hogy egyszerűen kivétetem a Mabi-kórházban a vakbelemet, és ezzel
               egyszersmindenkorra végeztem ezekkel a rejtelmes fájdalmakkal. A vakbelem azonban
               tökéletesen egészséges. Most aztán megint folyik köztem és az orvosok között a régi
               vita. Ők azt mondják, hogy nekem ott nem fájhat. Az ki van zárva. Erre én azt
               felelem, hogy a tudomány szerint bizonyára ki van zárva, de nekem fáj. És megint
               hisztérikának néznek. Nekem pedig olyan kínjaim vannak, hogy a mellékes munkámat is
               abba kellett hagynom. Minden időmet, amit a hivatal meghagy, az ágyban töltöm. Most
               is csak maga miatt nem mentem haza lefeküdni. És nagyon hálás vagyok, hogy erre az
               időre meg tudtam kínjaimról valamennyire feledkezni. Ne nézzen rám ilyen ijedten,
               emlékezzék vissza, hogy a multkor is aránylag rövid idő alatt magától elmult. Így
               lesz most is. De most csakugyan megyek haza.</p>
            <p>- Ha muszáj, jól van. De gyalog nem engedem.</p>
            <p>- Ó, az a pár lépés...</p>
            <p>- Éppen mert csak pár lépés, tehát nekem semmi.</p>
            <p>- Hát jó. Megköszönöm. Csakugyan cudarul fáj.</p>
            <p>A kocsiban Titi elővette a könyvecskét, hogy időt keressen a következő találkára.</p>
            <p>- Hagyja, Titi. Most ne törődjék velem egy hétig. Ezúttal jutalmul, mert kedves volt,
               ne kelljen únnia sopánkodásaimat.</p>
            <p>- Talán mégis felszaladnék egyszer öt percre...</p>
            <p>- Nem, Titi, hozzám ne jöjjön. Hétfőn megint megnézzük a rajzot. Remélem, hogy már
               nem lesz semmi bajom. Viselje addig is jól magát.</p>
            <p>- Jól van, - felelt Titi vakmerő képmutatással - majd nem udvarlok túlhevesen
               Rhédeynének.</p>
            <p>- Nem így értettem. Ne lumpoljon sokat, úgy értettem. Rhédeynének udvarol maga
               helyett a lengyel követ.</p>
            <p>- Kicsoda? Honnan veszi ezt?</p>
            <p>- Egy kollégám látta őket. Kocsiba szálltak együtt és igen bizalmasan mosolyogtak
               egymásra.</p>
            <p>Titi igyekezett közömbös és könnyed lenni.</p>
            <p>- Ne mondja. Miket tud meg az ember. És ez mikor történt?</p>
            <p>- Tegnap este kilenc tájban. Legalább így hallottam. Köszönöm szépen, hogy
               hazahozott, köszönöm a Kiki ajándékát, viszontlátásra hétfőn.</p>
            <p>Alig várta, hogy találkozzék a grófnéval. Telefonon ezt nem lehetett szóvátenni. A
               grófné éppen aznap említette Bandrowskit és hozzátette, hogy már napok óta nem látta.
               Tehát nem mondott igazat. Másnap találkájuk is volt, hogy együtt nézzenek meg egy
               kutyafürdőt. Titi ötlete volt, hogy a grófné erről rajzolhatna valamit. Néhány
               mondatnyi társalgás után látszólagos közömbösséggel megkérdezte:</p>
            <p>- Mikor látta Bandrowskit?</p>
            <p>- Mostanában nem láttam. Miért?</p>
            <p>- Mert látták magukat kocsiba szállni. És mint hallom, igen bizalmasan mosolyogtak
               egymásra.</p>
            <p>- Az nem lehetetlen. De miért kérdi ezt?</p>
            <p>- Mert az adataiban kénytelen vagyok bizonyos ellentmondást észrevenni.</p>
            <p>- Nézze, kedves barátom, arról szokjék le, hogy engem számoltat. Nem tartozom számot
               adni, hogy kivel találkozom és mikor. Ezt ne vezessük be. Általában, ne kerítsen
               romantikus feneket ennek a dolognak. Én sem faggatom magát a madaras nőről.</p>
            <p>- Miféle madaras nőről? - kérdezte Titi elhülve.</p>
            <p>- Gyanús nekem az a szárnyas, amit maga minden rajzba beletesz. Kék madár. Boldogság.
               Elég gyerekes dolog. De, ha romantikusan rajong valakiért még mellettem is, csak
               rajongjon nyugodtan. Engem nem izgat. Az ilyen faggatásokat ezentúl mindenesetre lesz
               szíves mellőzni.</p>
            <p>- Megbántottam? - kérdezte Titi gyáván.</p>
            <p>- Megbántott volna, ha komolyan vettem volna. Különben soha nem csináltam titkot
               belőle, hogy Bandrowski nekem nagyon tetszik. Ő és még egy úr.</p>
            <p>- Ó, ha ketten is vannak, az már nem fáj. Ki a másik, ha ezt nem veszi
               faggatásnak?</p>
            <p>- A másik, az egy Vargas nevű mexikói. Három napja van Pesten. Majd hallani fog róla.
               Az aztán férfi a talpán. Nyugodtan féltékeny lehet rá. Óriási vagyon. Mi koldusok
               vagyunk hozzá képest. Magyar mérték szerint háromszázezer holdja van. Saját yachtja
               az óceánon. Otthon saját különvonattal utazik. Auteuilben versenyistálló. A spanyol
               király legjobb barátja. Ez igen. Így már lehet élni. Nálunk? Ha kaviárt adnak egy
               vacsorán, két hétig beszél róla az egész város. Erről jut eszembe, hogy holnap este
               nem eszünk együtt. Otthon kell maradnom, az uram beteg. Elég komoly influenza. És
               délután sem találkozunk. Megérkeztünk. Maga menjen be előre és nézze meg, hogy
               érdemes-e kiszállnom.</p>
            <p>A Bandrowski-ügy ennyiben maradt. De most már figyelni kezdett. És lassan az a
               gyilkos gyanú kezdett benne kialakulni, hogy ezek között máris van valami. A grófné a
               férji betegség alapján most el volt foglalva. Férjét kellett ápolnia. Valóban hozták
               a lapok is, hogy gróf Rhédey Simon komolyan megbetegedett. Tekintettel hetvenegy éves
               korára, igen gondos ápolást igényel. Hitvese állandóan mellette van. De telefonon
               azért eléggé igénybe vette. Egész sor eljárnivalót bízott rá, tárgyalni küldte olyan
               helyekre, ahova most maga nem mehetett. De ugyanakkor teázni látták a kis Zserbóban
               egy feltűnően érdekes külföldi úrral. Ez nem lehetett más, mint a híres Vargas. Már
               beszélt valakivel, aki megismerkedett vele. Elragadó embernek mondta, bár nem
               nélkülözte azt a kissé rikító latin-amerikai vonást, amelyet Polgár Bódog
               rastaquouère-nak nevezett.</p>
            <p>A következő hétfőn találkozott Annával. De csak rövid ideig. Az asszony fájdalmai
               nemhogy elmúltak volna, hanem növekedtek. Nagyon rossz színben is volt. A rajzon
               mégis tudott mosolyogni és jókedvű lett akkor is, mikor részletesen elmondta, hogy
               Kiki óriási mulatságot szokott csapni a Keljfeljancsival. Már rájött, hogy mikor
               feldönti, csak úgy tudja fekve tartani, ha rááll. Ilyenkor győzelmesen topog a
               legyőzött ellenfélen, csipogva szidja, csőrével hozzávág egyet-kettőt és
               telelármázza a szobát diadalával. Aztán napóleoni gőggel leszáll róla. De a
               Keljfeljancsi erre nyomban felegyenesedik, sőt, mozdulatával rendesen meg is üti a
               madarat. Kiki erre képtelen dühbe gurul. Nekiesik, szidja, csípi, löki, verdesi és
               torkaszakadtából szidja, mintha azt mondaná: hát nem bírok veled, te piszok? És
               megint rááll és előlről kezdi az egészet. Csinálni tudja ezt egy álló óra
               hosszat.</p>
            <p>- Drágám, vigyen haza, csillapítót kell vennem.</p>
            <p>Megbeszélték az új találkát a következő hétfőre. De hétfőn déltájban a grófné
               telefonon bejelentette, hogy okvetlenül együtt kell lenniük, több fontos ügyben
               segítségére van szüksége. Az orvosok miatt nem tud pontos időt mondani. Egy és három
               között jön, amikor tud.</p>
            <p>- Nem halaszthatjuk holnapra, grófné? Nekem éppen ma délben...</p>
            <p>- Sajnálom, akármi dolga van, mondja le, én csak most érek rá. Viszontlátásra.</p>
            <p>És letette a kagylót. Titi nehéz szívvel felhívta a hivatalt. Ott azt mondták, hogy
               Vargháné ma nem jött be. Első gondolata az volt, hogy a tilalom ellenére elszalad a
               Katona József-utcába. De az órára pillantva látta, hogy erre már aligha ér rá. Leült
               gyors elhatározással levelet írni.</p>
            <p>Angyalom, - vígasztalhatatlan vagyok, valami, ami magánál nem fontosabb, hanem
               halaszthatatlanabb, visszatart. Írja meg azonnal, hogyan érzi magát és mikor
               láthatom. Imádom. Titi.</p>
            <p>Negyed négykor jött a grófné. Ceruzával irott lista volt nála.</p>
            <p>- Maga most valóságos áldás nekem. Az uramnál a nagy veszedelem elmúlt, de legalább
               két hétig feküdnie kell. Addig bizony alig láthatom, legfeljebb megkérem ebben a
               kivételes helyzetben egy-két szívességre.</p>
            <p>- Kérem, parancsoljon.</p>
            <p>- Majd sorban elmagyarázom a listát. Ide csak emlékeztető szavakat írtam. Tehát
               először: végigtelefonálni a csütörtökieket.</p>
            <p>- Igenis. Azután?</p>
            <p>Azután még jött vagy tíz pont, telefonálás, tárgyalás, miegymás. A grófné közben
               megebédelt és rögtön felállott.</p>
            <p>- Nagyon köszönöm, - mondta szokása ellenére - viszontlátásra.</p>
            <p>Három napig semmit sem hallott róla, azaz valami homályos értesülést, hogy a Vargas
               nevű külföldivel a Ritz grilljében valaki ebédelt, aki nagyon hasonlított
               Rhédeynéhez, de nem biztos, hogy ő volt. Ugyancsak ezen a napon a posta is levelet
               hozott neki:</p>
            <p>Drága Titi, - szívből sajnálom, hogy nem jöhetett, de talán jobb. Olyan fájdalmaim
               voltak, hogy a hivatalból is hazaküldtek. Szentül megígérem, hogy a következő hétfőre
               makkegészséges leszek. Szeretettel Anna. U. i.: Kiki csókoltatja, ő rágta meg a
               papír szélét. A.</p>
            <p>Minden délután teára, vagy bridzsre, minden késő délután cocktailre, minden este
               vacsorára bejegyezte magát a könyvecskébe. Rengeteg emberrel találkozott s azok
               együttvéve mindent tudtak Budapesten. Rhédeynét, mialatt ő ügyeiben futkosott, hol
               itt látták Bandrowskival, hol ott látták a Vargas nevű külföldivel. A hét közepe
               táján nagyot nézett: francianyelvű meghívót kapott a Hungáriába egy déli cocktailre.
               A meghívó a mulatság időtartamát is jelezte: fél kettőtől, háromig. Vendéglátó: M.
               Pablo Vargas.</p>
            <p>Végre meg fog ismerkedni tehát azzal a legendásan gazdag emberrel, aki a grófnénak
               annyira tetszett. Ahová csak meg volt híva hétfőig, tehát legalább tíz helyen,
               mindenütt Vargas izgatta a kedélyeket. Volt, aki már ismerte. Ezek pompás fickónak
               írták le. Információ is jött már róla kábel útján Newyorkból: bármilyen pénzre jó
               húszmillió dollárig. Százmillió pengő, csettintettek a beszélgetők, csekélység. Azt
               is számba vették, ki kapott meghívást a hétfői cocktailre. Titi is kapott, Totó is
               kapott. A legtöbben nem kaptak.</p>
            <p>- Monstre-cocktail lesz, - mondta valaki - a Nemzeti Kaszinó, a Park-klub és az
               Országos Kaszinó egész tagnévsorát meghívta.</p>
            <p>- Lehetetlen, - vélte más - az sok-sok száz ember.</p>
            <p>Totó beleszólt:</p>
            <p>- Én mint miniszteriális kaptam. Minden minisztérumból meghívott hat embert.</p>
            <p>- De miért hívta Titit?</p>
            <p>- Mert Titi világhírű, - felelte más.</p>
            <p>- Ördögöt. Rhédeyné beprotezsálta. Ő a Vargas flörtje. Igaz, ki mit hallott Rhédey
               Simon betegségéről?</p>
            <p>Titi többé nem hallgatott oda. Azon tünődött, hogy a grófné és Vargas kacérkodása
               immár közkincs Pesten. Megalázottnak érezte magát, nagyurak közt csellengő,
               lábatlankodó valakinek, akit könyökkel szó nélkül hátratolnak, ha már nagyon útban
               van. Cárnői kegyencnek, aki nehéz katonai szolgálatot teljesít naphosszat, de a csók
               rapportjára nem rendelik.</p>
            <p>Hétfőn egy órakor megjelent a Hungáriában. A cocktailt abban a teremben tartották,
               ahol a bálok szoktak lezajlani. Már sűrű tömeg vendég lökdösődött és köszöngetett
               egymásnak, mikor bement. A társaság magváig nem is lehetett látni: a vendéglátó
               házigazdát elfedték a körülötte állók. De Sághy Laci nyomban észrevette, s mivel
               nyilván segített a vendégek fogadásánál, karonfogta, odavitte egy spanyolkülsejű
               úrhoz és rábízta. Ez titkárfélének látszott. Utat nyitott magának és Titinek. Ott
               állott maga a legendás Vargas, csakugyan érdekes emberpéldány, igen karcsú és magas,
               igen szélesvállú, feje olyan, mint egy cowboyt játszó moziszínészé. És mellette a
               grófné.</p>
            <p>- Egy kedves kollégámat mutatom be, Pablo. Pompásan rajzol. Tessék, kérem, igyék
               valamit.</p>
            <p>A grófné úgy kínált, mint egy háziasszony. Vele nem is törődött többet, folytatta a
               beszélgetést a mexikóival. Ő csak állt és ivott. Ekkor lépett oda Bandrowski. Őt
               nem kellett bemutatni, látszott, hogy már jól összebarátkozott volt az idegennel.
               Vidám és élénk társalgás indult meg, azok hárman, mint összeszokott ismerősök
               csevegtek és nevettek, beszélgetésükben olyan dolgokra utalva, amelyet mindhárman
               értettek, de Titinek fogalma sem volt, miről van szó. Nem szólt hozzá senki, lassan
               eloldalgott onnan. Ivott még egy cocktailt, de keveselte s azonnal másik pohár után
               nyúlt. Már érezte fejében a szesz zsongását, már érezte azt a végzetes vágyat,
               amellyel a szesz önmagát igyekszik eloltani. Csupa ismerős állott mellette, előtte,
               mögötte. Beszélgetett, köszöngetett, nevetett, ivott. Az emberek jöttek-mentek, a
               távozókat érkezők váltották fel, s ez a hullámzás most már csak tompán és távolról
               hatott feléje. A háta mögött megjegyzést hallott:</p>
            <p>- Ez a Titi már megint kész van.</p>
            <p>Gyors mozdulattal fordult meg, pohara kilöttyent, végigöntötte kabátját. Mialatt ezt
               törölgetni igyekezett, az ismerős hölgy folytatta:</p>
            <p>- Mondja, miért iszik annyit?</p>
            <p>- Mert szerelmes vagyok magába, - mondta bárgyú famosollyal és a hölgy nevén
               gondolkozott, de mivel nem jutott mindjárt eszébe, abbahagyta.</p>
            <p>Negyed háromkor még mindig voltak vendégek, de már gyéren. Mivel félt, hogy megint
               összekerül a grófnéval és elárulja részegségét, elsomfordált a helyiségből. Az utcán
               megállapította, hogy megint be van rúgva. S ekkor nyilallott tudatába, hogy háromkor
               Annával kell találkoznia. Lemondani lehetetlen. Ha gyorsan leülne levelet írni,
               talán elküldhetné még, de az a levél zavaros volna és kusza vonásai árulók.
               Tanácstalanul, mámorosan állt az utcán. Hirtelen düh fogta el Totó ellen: hol maradt
               ma és miért nem vette ki kezéből a poharat? Most mit csináljon? Be kellene menni
               valami patikába, hátha tudnak adni valami gyors segítséget részegség ellen. De ezt
               restelte. Kávéházba botorkált és nagy pohár forró feketét kért. Mohón nyúlt utána és
               az első mozdulattal feldöntötte. Kávéban úszott az egész asztal. A pincér kelletlen
               arccal jött törölgetni és új kávét hozott. Ez nem használt semmit. Részegsége, noha
               nem ivott, lassan fokozódott s az idő kérlelhetetlenül múlott. Megmaradt
               ítélőképességével úgy félt a közeledő találkozástól, mint a vizsgától a rossz
               tanuló.</p>
            <p>Anna, mikor már bent ült mellette a kocsiban, rápillantott. Rögtön meglátta merev
               arcvonásait, zavart szemét és megérezte az erős szesz-szagot.</p>
            <p>- Titi, - mondta rémülten - maga megint ivott.</p>
            <p>- Ugyan, dehogy ittam. Egy cocktail volt az egész.</p>
            <p>De nyelve nehezen forgott. A kávéház előtt kiszálltak. Titi rosszul lépett és
               megbotlott. A sáros földön vette magát észre. A vezető odaugrott felsegíteni. Nehezen
               tápászkodott fel és könnyedén nevetni próbált. De ez nem sikerült. Átvette a
               vezetőtől sáros kalapját. Anna, aki sápadtan állt mellette, egy szót sem szólt, de ő
               nyersen fordult feléje:</p>
            <p>- Mi az, maga még nem botlott meg soha? Miféle hülyeség engem kinevetni?</p>
            <p>Aztán szuszogva fizetett. A kocsi elment, Anna a sírással küzdve, remegő szájjal
               szólalt meg.</p>
            <p>- Most menjen be a kávéházba és tisztíttassa meg a kabátját. Én most hosszú ideig nem
               akarom látni. Csak akkor közeledjék hozzám, ha egész életét megváltoztatta.</p>
            <p>Megfordult és nekivágott az utcának gyalog, összegörbedve ment, vánszorogva. Látszott
               járásán, hogy most is erős fájdalmak kínozzák. De Titinek mindegy volt minden. Nem
               ment be a kávéházba. Elindult botorkáló léptekkel. Ügyet sem vetett rá, hogy minden
               járókelő megbámulta végig sáros kabátját. Vonszolta részegségét, amíg kocsit talált.
               S mikor végre talált egyet, úgy vetette magát hanyatt az ülésen, mint az öngyilkos,
               aki bevette a mérget és most készül meghalni.</p>
            <p>Azután, hogy másnap visszanyert józan eszmélettel tért vissza a világba és számot
               vetett helyzetével, Anna ellen fordult. Azzal az érvelési készséggel, amellyel hiú
               emberek minden módot megtalálnak, hogy másra hárítsák a felelősséget, előbb gyáván,
               majd nekibuzdult haraggal Annát kezdte okolni: „nem ő mondta, hogy csak tomboljam ki
               magam? Nem ő kergetett nagyképű tisztességével más nők karjaiba? Most itt az
               eredmény. Ahelyett, hogy boldogan élnénk együtt és gondtalanul örvendenénk az egész
               világnak.” Érezte, hogy most kemény elhatározásra volna szükség. Szakítani kellene
               ezzel a minden nap kétszer, háromszor meghívott életformával, a nagy vacsorák utáni
               féltizenkettes felkászolódással és az utána következő tánchelyiség dorbézolásával,
               pezsgő, whisky, méregerős fekete és mértéktelen cigarettázás megveszekedett
               habzsolásával, a cocktail gyűlöletes mámorával. Vannak irígylésreméltó
               fegyelmezettek, akik pompás beosztással ússzák meg a társaséletet, étkezés előtt nem
               isznak, étkezés alatt is csak ajkokat nedvesítik, ebédmeghívásnál fél négykor
               felállanak és az erőszakos marasztalást eleresztik fülük mellett, s ha a társaság
               vacsora után felkerekedik, a tánchelyiségbe már nem érkeznek meg. Ezt kellene
               keményen elhatározni és megvalósítani, ha törik, ha szakad. De hiába minden, ő ehhez
               gyenge, őt csak Anna tudta volna megmenteni, ha egész életével melléje szegődik. De
               nem tette. Mindennek Anna az oka. És mi lesz most? Annát most is és mindenképpen
               szereti. De mivel közeledjék hozzá? Valami fogadalommal, amelyet a társasélet annyi
               elragadó örömének csábítása között úgy sem tud megtartani? Nem. Anna maga mondta,
               hogy tombolja ki magát. Hát jó, majd kitombolja magát. Ha most hosszú ideig nem
               akarja látni, jól van, próbálják meg így. Az idő majd megmutatja, mi lesz. Csak
               egyetlen hibája volt ennek a dacos fogadkozásnak. Anna egészségi állapota. Ez az
               asszony nagyon szenved. Amennyire részegségének fátylán át vissza tudott emlékezni,
               legutóbb is nagyon rossz színben látta. Törődött volt és éveket öregedett. Hogyan
               lesz ez, hogy híreket sem hall róla? Talán majd titokban, Anna tudta nélkül,
               felkeresi Lázárnét. Ebben meg is nyugodott. És elkezdte megpróbálni hétköznapi életét
               Anna szelídsége, hosszú beszélgetései, megejtő bizalmassága nélkül.</p>
            <p>A grófnét alig látta. Telefonon minden nap érintkeztek, olykor naponta háromszor is,
               a grófné hosszasan megtárgyalta vele ügyeit és megbízásokkal halmozta el, de
               személyesen találkozni sohasem ért rá. Pedig a lapok megírták, hogy gróf Rhédey Simon
               elhagyta a betegszobát és hol ezzel, hol azzal a közéleti emberrel folytatott beható
               tanácskozásokat időszerű kérdésekről. Időszerű kérdések alatt mindig a készülő
               második zsidótörvényt kellett érteni. Rhédey erős katolikus volt, semmit sem csinált
               az egyház nélkül, állásfoglalását mindenki igen fontosnak tekintette és minden
               társaságban tíz perc alatt az ő szereplésére terelődött a beszélgetés.</p>
            <p>Titi várta, hogy mi lesz. Járta a társaságot délben is, délután is, este is. Most már
               ismert embernek tarthatta magát Budapesten. Gyakran szerepelt képes folyóiratokban,
               vagy a korzón kapta le a fotóriporter ismert színésznő társaságában, vagy valami
               nevezetes eljegyzésen arisztokraták és közéleti előkelőségek között.
               Felszólításokat kapott, hogy bálok, vagy jótékony hangversenyek védnökségét
               vállalja, s ő olvadó boldogsággal vállalta is, szemet húnyva a húsz-harminc pengő
               felett, amellyel illett jegyét megváltania. Nemcsak Acél rovatának szállított állandó
               társasági anyagot, hanem más lapok társasági munkatársai is gyakran felszólították
               telefonon, van-e valami érdekes pletyka a társaságban. Hálából aztán kiírták, hogy
               „Balog Tihamér, az előkelő szalónok népszerű Titije, nagyobb külföldi utat
               szándékozik tenni.” Vagy „Az ismert rajzolóművész, a társaság kedvence, vidéki
               kastélyt vásárolt.” Örült is ezeknek a kiszerkesztéseknek és nevetett is rajtuk, mert
               most már tudta, hogyan készül az ilyesmi. De voltak társasági népszerűségének komoly
               jelei is. Egy délelőtt női hang kereste telefonon.</p>
            <p>- Itt gróf Zichy Zoltánné beszél. Balog Tihamér úrral beszélek?</p>
            <p>- Én vagyok. Tessék parancsolni.</p>
            <p>- Kérem, ne vegye rossz néven, hogy ismeretlenül zavarom. Rögtön a tárgyra térek:
               elvben hajlandó-e segítségemre lenni egy jótékony mozgalomban. A Vörös Kereszt javára
               csinálunk egy estélyt és szükségünk volna valakire, aki jól ismeri a társaságot és
               segít a rendezésben.</p>
            <p>- Kérem, grófné, a legnagyobb készséggel.</p>
            <p>- Igazán őszintén hálás vagyok. Nem haragszik, ha elveszem egy félóráját a részletek
               megbeszélésére?</p>
            <p>- Parancsoljon velem, én érzem magam kitüntetve.</p>
            <p>Kitűzték a találkát, Titi még aznap délután megjelent a jótékony dáma lakásán, a
               múzeumutcai kis palotában. Ott nem valami öreg nőegyleti satrafát talált, hanem
               sugárzó szépségű fiatal hölgyet. Ez a hölgy rendkívül udvarias volt és csak a
               tárgyról beszélt. Valamikor márciusban akarták megkapni a Vigadót egy jótékony,
               műsoros táncestély céljaira és nem szokványos hangverseny-műsort óhajtottak
               bevezetőül rendezni, hanem valami ötletes élőképet, vagy felvonulást, vagy revüt,
               kizárólag igen előkelő, társaságbeli személyekkel, méregdrága helyárakkal. Titi
               lelkesen karolta fel az eszmét, vállalta a rendezést és ott helyben, egymásután
               öt-hat ötletet vetett fel. Zichy grófnénak rendkívül tetszettek az ötletek, okos,
               gyakorlati megjegyzéseket fűzött hozzájuk, kitűnően megértették egymást. Abban
               maradtak, hogy elvben megvalósítandónak szegezik le a dolgot és január folyamán
               részletes megbeszélés céljából új találkozót tartanak, amely a munkát komolyan
               megkezdi. Titi nagy kedvet érzett a dologhoz, fejében csak úgy nyüzsögtek a tervek.
               És mikor távozott, erős rokonszenvvel gondolt vissza a hölgyre. Ez igen tartózkodó
               volt és a tárgyon túl személyes megjegyzést nem tett, de mindvégig feltűnően
               udvarias és előzékeny hangot használt, tüntetvén annak lekötelezettségével, aki
               szívességet kér, még ha nem magának kéri is. Titi még aznap szóbahozta a hölgyet Totó
               előtt.</p>
            <p>- Ismerem, - bólintott Totó - elragadó asszony. Széchenyi-leány, Széchenyi Tibor
               leánya. A társaságban keveset szerepel, inkább csak jótékonykodik. Három gyönyörű
               kisfia van.</p>
            <p>Másnap megjelent a lapokban a tavasszal rendezendő nagy jótékony estély terve,
               valamint az is, hogy a hölgybizottság a rendezés munkájára Balog Tihamért, az ismert
               rajzolóművészt kérte fel. Még aznap délelőtt öt különböző hölgy hívta fel. Valamennyi
               közölte készségét, hogy fellép a jótékony estélyen. Ő kitérő választ adott nekik. A
               felelősséget a hölgybizottságra kente. Mert már elég jól ismerte a társasélet
               egyensúly-viszonyait annak megállapításához, hogy ezen az estélyen az öt hölgy egyike
               sem szerepelhet.</p>
            <p>Egyik este Duragáéknál vacsorázott, akik összejövetelt rendeztek Vargas tiszteletére.
               A mexikói nábob a háziasszony jobbján ült s mindjárt mellette Rhédey grófné
               következett. Hogy a grófnéval szót válthasson, ahhoz csak a feketénél jutott.</p>
            <p>- Hosszú idő óta először vacsorázunk együtt, - mondta leplezett szemrehányással.</p>
            <p>- Úgy van, - felelte hűvösen a grófné, - és ismét jó darabig nem vacsorázhatunk
               együtt. A férjem ma ismét ágynak esett. Komoly láza van. Az orvosok szerint túlkorán
               kelt fel. Csak megiszom a feketémet és már megyek is.</p>
            <p>Aztán a szót franciára fordította.</p>
            <p>- Kérem, Bandrowski, - szólt át a közelben beszélgető lengyel követnek - magának itt
               a kocsija. Kérem, vigyen haza egy negyedóra múlva. Addig Vargasszal van valami
               beszélni valóm.</p>
            <p>És Titiről tudomást sem véve, odament a háziasszonnyal beszélgető mexikóihoz. Egy
               negyedóra múlva valóban eltűnt Bandrowskival. A lengyel követ nemsokára visszatért.
               Ekkor már a bridzs-asztaloknál ült a társaság. Éjféltájban Totó, aki terített, elment
               körülnézni és azzal a hírrel tért vissza, hogy odaát a másik teremben a chemin már
               javában folyik.</p>
            <p>- Abba beülök, - mondta Titi élénken - akkora balszerencsém van a szerelemben, hogy
               biztosan vagyonokat fogok nyerni.</p>
            <p>- Azt észrevettük, - kottyant bele vidáman Tallián Kriszta.</p>
            <p>Titi megdöbbent. Most vette észre, hogy az előbbi megjegyzését nem lett volna szabad
               elejtenie. Vigyázatlan volt, de ártatlan. Eszeágában sem volt a grófnéra céloznia.
               Sőt, ellenkezőleg. Anna járt a fejében, mint mostanában mindig. De az ügyetlen
               megjegyzés elhangzott. Most ki kellett vágnia magát.</p>
            <p>- Észrevették? Tessék. Már a lokálokban sem kurizálhat az ember.</p>
            <p>- Hogy-hogy lokálokban, - szólt Waldeck grófné - hát ott van balszerencséje?</p>
            <p>- Úgy van. Rettenetes dolog történt velem. Az egyik tánchelyiségben életre-halálra
               ostromoltam egy pezsgős tündért.</p>
            <p>- És kosarat kapott?</p>
            <p>- Éppen ez az. Meghallgatott. És most nem tudok szabadulni tőle. Ha ez nem
               balszerencse a szerelemben, akkor semmi sem az.</p>
            <p>A bridzset befejezték és ő is átment a chemin-asztalhoz. Álldogálva játszott egy
               darabig, váltakozó szerencsével. Aztán szabad lett egy hely. Beült. Sokáig hol
               nyert, hol vesztett. Vargas is ott ült a játékosok között, jelenléte elég magassá
               tette a játékot. Száz pengővel kezdték a bankot. De számára ez semmi különös
               izgalmat nem jelentett. Szerencséje szabályosan váltakozott. Két órakor meg is
               elégelte a játékot és elhatározta, hogy megvárja a bankját, aztán hazamegy. Ekkor
               hirtelen dühödt szerencse csatlakozott hozzá. Egymásután vágta ki a kilenceseket és
               nyolcasokat, mintha lapjait megbabonázták volna. Tizenkétezer pengő volt a bankban,
               mikor hazament vele. Nagy, rendetlen boglya gyanánt halmozódtak előtte a százasok.
               Most már maradt. Nem mintha még nyerni akart volna, de a szerencsés játék boldog
               izgalmáról nem tudott lemondani. Egy-egy tétje most már kimaradt, de még mindíg
               inkább nyert, mint vesztett. Már tizennégyezer pengőnél tartott, mikor pénzét
               megolvasta. Ekkor került Vargashoz a bank, aki éppen szemközt ült vele. Mögötte már a
               kibicek egész csoportja álldogált, akik ámulva szemlélték szerencséjét. A bankok már
               megnőttek. A bankárok ezer pengővel indultak.</p>
            <p>- Kétezer pengő a bank, - mondta Vargas.</p>
            <p>Itt-ott magányos százasokat tettek. De Titi némán koppantott az asztalon. Ki-ki
               visszahúzta a százasokat. Vargas leosztotta a lapokat.</p>
            <p>- Kettő a banknak.</p>
            <p>Titi közömbös arccal beolvasott a bankba húsz darab százast.</p>
            <p>- Suivi, - mondta közömbös hangon és nagyot szitt cigarettájából.</p>
            <p>Valaki megjegyzést tett félhangon. Az izgatott kibicek lepisszegték.</p>
            <p>- Hat a banknak.</p>
            <p>Titi mozdulatlan arccal kiolvasott a pénzhalomból negyven darab százast. Még mindig
               maradt hatezer pengője. Elég csinos nyereség egy éjszakára. Zsebében is volt még
               kétezer pengő saját pénze, amelyet eddig elő sem vett.</p>
            <p>- Nyolcezer a bank.</p>
            <p>A bejelentést mély csend követte. Senki sem tett semmit. Titi kissé habozott. Éppen
               nyolcezer pengője volt összesen. Vállat vont. Legfeljebb elveszíti.</p>
            <p>- Suivi.</p>
            <p>Vargas bólintott. Aztán leadta a lapokat. Titi mosolyogva kivágta a nyolcast. Már
               készült nyúlni a nagy halom pénzért.</p>
            <p>- Kilenc a banknak.</p>
            <p>Vesztett. A figyelő játékosokon hüledező zsongás futott végig. Ő lebiggyesztette
               ajkát. Megolvasta az előtte heverő bankókat. Hatezerháromszáz jött ki belőle. Azt
               odatolta. Tárcájából még kiolvasott ezerkétszáz pengőt. Magában nyugodtan állapította
               meg, hogy ennyit vesztett. Maradt pár száz pengője. Semmi baj.</p>
            <p>- Tizenhatezer a bank.</p>
            <p>Egyetlen hang nem hallatszott, egyetlen kéz nem mozdult. Vargas várt. Akkor kissé
               gúnyosan és ingerkedő hangsúllyal Titire nézett.</p>
            <p>- Monsieur?</p>
            <p>- Sajnálom, monsieur, nem hoztam több pénzt magammal.</p>
            <p>Most gyors szemjáték következett. Vargas a házigazdára pillantott. A kérdőpillantás
               ezt jelentette: van ennek pénze? A házigazda magasra vonta szemöldökét és
               legyintett. Ez azt jelentette: ennek le lehet adni akármennyit, jó pénz.</p>
            <p>- De kérem, - mondta Vargas, - öntől minden tételt szívesen elfogadok. Megütheti a
               bankot. Ha meri. Ha nem meri, ne üsse meg.</p>
            <p>Titi elkomolyodott a kihívásra. Arcába nézett a mexikóinak. S azon az arcon unalmat
               és könnyed lenézést látott.</p>
            <p>- Suivi, - mondta határozottan.</p>
            <p>A lapok nesztelenül csúsztak a posztón a halálos csendben.</p>
            <p>- Kilenc a banknak. Sajnálom, uram, önnek ma nincs szerencséje. Harminckétezer a
               bank. Ennyivel talán el is mehetek.</p>
            <p>- Suivi! - mondta Titi élesen.</p>
            <p>- Kérem, szívesen.</p>
            <p>Mosolygott. Mint az ingerkedő gyerek a hörgő párduc vasrácsa előtt. Osztott.</p>
            <p>- Hat a banknak.</p>
            <p>A játékosok suttogva szörnyűködtek. Vargas nevetett. Nyúlt a koporsó felé.</p>
            <p>- Parancsolja még egyszer?</p>
            <p>- Köszönöm, - mondta Titi könnyedén, mialatt felállott - nekem elég volt. Tartozom
               önnek negyvennyolcezer pengővel. Mikor és hova parancsolja a pénzt.</p>
            <p>- Nem sürgős, monsieur. Azt hallom, önöknél egy hetes clearing divat. Különben a
               Hungáriában lakom.</p>
            <p>És maga elé húzta a bankot. A koporsót már elhúzta a soron következő játékos. Titi
               még megvárta az első leosztást. A játékos nyert. Vargasnak öt ütése volt, ezt a
               hatodikat, ha tovább mer kockáztatni, ő nyerte volna meg. De így vesztett. Most
               gondoskodnia kellett negyvennyolcezer pengőről. Többen odaléptek hozzá és izgatottan
               magyaráztak. Ő közömbös mosolyt erőltetett magára, legyintett és kiment a
               teremből.</p>
            <p>Másnap megjelent Pethőnél. Az ügyvéd csak egy pillantást vetett rá és már tudta, hogy
               Titi súlyosabb összegű pénzt akar kérni. Ez rá volt írva az arcára. Előzetes
               védekezésül tehát szóhoz sem hagyta jutni, hanem ellentámadásba ment át.</p>
            <p>- Jó, hogy beszélhetek veled. Elég szorongatott helyzetbe jutottam. Rengeteg a
               künnlevőségem, senki sem fizet, viszont a kötelezettségek szorítanak. Arra
               szeretnélek megkérni, hogy a tartozásodból adj meg valamit. Az Ilona-utcai házra vevő
               van, ha eladjuk, a vételárat felhasználhatom. Az pillanatnyilag segítene rajtam.</p>
            <p>Titi fanyarul nevetett.</p>
            <p>- Öregem, itt komolyabb dologról van szó. Ha nem kapok azonnal ötvenezer pengőt,
               végem van.</p>
            <p>- Azt hiszem, tréfálsz. Tudhatod jól, hogy ez ki van zárva. Mi az ördögre kell neked
               ötvenezer pengő?</p>
            <p>- Kártyáztam. Utoljára. Többé nem veszek kártyát a kezembe. De ezt most rögtön ki
               kell fizetni.</p>
            <p>Elmondta éjszakai játszmáját. Nem szépített semmit, elmondta úgy, ahogy történt.
               Pethő legyintett és kijelentette, hogy ezt az adósságot egyszerűen nem kell fizetni.
               A bíróság a kártyaadósságot nem ítéli meg. Vargas csak utazzék haza Mexikóba és
               pereljen onnan, ha akar.</p>
            <p>- Ezt nem mondhatod komolyan. A társaság kitaszítana magából.</p>
            <p>- Mondd már. Majd keresel magadnak másik társaságot. És nem is taszítana ki. Mi
               például mindig szívesen látunk. De ötvenezer pengőről ne is álmodj.</p>
            <p>- Ne mondd ezt ki ilyen könnyen és ne kergess az öngyilkosságba. Magad is gazdag
               ember vagy, miért ne előlegezhetnél még ennyit? Ha a házat eladjuk, az is segít.
               Egyszer mégis csak befejeződik ez a hagyatéki eljárás. Hogy akkor egy félmilliót
               kapok-e, vagy négyszázötvenezer pengőt, az nekem mindegy.</p>
            <p>- Ugyan, kérlek, hol vagyunk már attól a félmilliótól. A vagyont egyik komoly
               veszteség a másik után éri. Ezeket hosszadalmas volna elmondani. Sokkal tartozol is.
               Hiszen mindent meg fogsz látni az elszámolásból, amely most már hamarosan kész lesz.
               Erről az ötvenezer pengőről tégy le. Még ha lehetne is szerezni hirtelenében ennyi
               pénzt, az olyan drága volna, hogy én azt nem tanácsolhatom, sőt nyomatékosan
               lebeszéllek. Nem, nem, semmiesetre.</p>
            <p>Titi kérőre fogta a dolgot. Majd könyörgőre. Fogadkozott, bármilyen uzsorakamatot
               kínált. Akármilyen kifogásokat vetett Pethő, valamennyit cáfolni igyekezett s ezzel
               észrevétlen sajátmagának szabott feltételeket. Egy álló óra hosszat tárgyaltak.
               Végül kitűnt, hogy bizonyos feltételekkel mégis lehet valamit csinálni. A házat,
               amely Pethő hozzávetőleges becslése szerint megér harmincezer pengőt, oda kellett
               adni húszezerért, mert ilyen hirtelen vásárnál a vevő megmakacsolja magát és diktál.
               A hiányzó harmincezer pengő fejében Kaufmann Jenő uzsorásnak negyvenötezer pengő
               értékű váltót ír alá. És ezentúl nem vehet igénybe havi négyezer pengőt, csak hármat.
               Mikor ebben megállapodtak, ki kellett menni az előszobába, hogy Pethő gépbe
               diktálhassa a szükséges aláírnivalókat. Ez is eltartott jó félórát. Akkor ismét
               bejött és mohón aláírt mindent. Megbízást a ház eladására, váltót, nyilatkozatot,
               mindent. Pethő mindezt eltette, aztán csekket állított ki ötvenezer pengőről.</p>
            <p>- Ugye, hogy mégis van pénzed, - mondta Titi felszabadult, könnyű lélekkel.</p>
            <p>- Dehogy van, - felelt Pethő - ez nem az én pénzem. Ez rámbízott idegen pénz. Miattad
               sikkasztásba keveredem.</p>
            <p>A lépcsőn lemenet Titi hevenyészett számítást csinált. Mindenekelőtt kétségtelennek
               lehetett tartani, hogy Pethő a házat szándékosan alábecsülte. Nyugodtan többre
               lehetett becsülni legalább ötezer pengővel. De írásos megbízása volt eladni húszért.
               Ezen tehát könnyedén kereshet tizenötezer pengőt. Az uzsorás keres tizenötöt. Az
               éjszaka tehát nem negyvennyolcezer pengőt vesztett, hanem, ha még hozzáveszi az
               elúszott nyereséget, a ház átiratási költségeit és Pethő ez ügyre eső ügyvédi
               költségszámláját, kijön belőle kerek számban százezer pengő. Most ennyivel kevesebb a
               vagyona.</p>
            <p>Másnap beváltotta a csekket. A pénzzel elment a Hungária-szálló irodájába. A
               tisztviselő felhívta a Vargas szobáját és otthon találta. Vargas úgy rendelkezett,
               hogy a szálló pénztára nyugta ellenében vegye át a pénzt. Titi fizetett. Leolvasott
               az asztalra négyszáznyolcvan darab százast. A pénzből maradt még kétezer pengője.
               Ennek külön megörült, mintha kártyán nyerte volna. Aztán kilépett az utcára. A
               rikkancsok éppen egy estilapot kiáltoztak. Valami arra indította, hogy vásároljon
               egyet. Az első oldalon gyászkeretben ott látta a gróf Rhédey Simon nevét. Rhédey gróf
               reggel fél tízkor meghalt. A tudósítás elmondotta, hogy az öreg főúr, orvosi tilalom
               ellenére, túlkorán kelt fel influenzájából, hosszadalmas tárgyalásokkal túlerőltette
               magát, újra meghűlt, a vizsgálat megállapította, hogy napok óta lábon hordta a
               tüdőgyulladást. Ma reggel szívgyengeség lépett fel, nem lehetett megmenteni.</p>
            <p>Azonnal megkereste a legközelebbi nyilvános telefont. Felhívta a grófné titkos
               számát. Mással beszélt. Kissé várt és hívta újra. Mással beszélt. Tíz percnyi meddő
               próbálkozás után a szám végre jelentkezett. De nem a grófné hangja, hanem az
               inasé.</p>
            <p>- A grófné úgy rendelkezett, hogy senkivel sem tud telefonon beszélni.</p>
            <p>- Mondja csak meg, hogy Balog Tihamér keresi.</p>
            <p>Szünet következett. Majd pár pillanat múlva az inas hangja ismét megszólalt:</p>
            <p>- A grófné sajnálja, de most nincs abban a helyzetben, hogy telefonálhasson.</p>
            <p>És letette a kagylót. Titi kijött a fülkéből és megállt a szállingó hópihék között.
               Gondolkozott és sértődöttsége hamar elszállt. Belátta, hogy a grófnénak csakugyan
               nincs most módjában telefonálgatnia. A palotában most ravataloznak, részvétlátogatók
               és hivatalos emberek jönnek, mennek, voltaképpen illetlenség ilyenkor egyáltalában
               odacsengetni. Elment a főpostára és társadalmi hangú, hosszú részvéttáviratot
               fogalmazott. Azt feladta. S ekkor hirtelen a fáradtság valami szédülő érzése fogta
               el. Hátában borzongást érzett. Kezefejét arcához értette: arca sütött, mint a
               kemence. Semmi kétség, erős láza volt.</p>
            <p>Mindjárt hazament, lefeküdt és orvost kért. Láza majdnem elérte a
               harminckilencet.</p>
            <p>- Nincs semmi különösebb baj, - mondta gondos vizsgálat után az orvos - az ilyen
               magaslázú influenza hamar elmúlik. Az alattomos, alacsony lázak sokkal tovább
               tartanak. Szövődmény semmi, a mellkas tiszta. Egy-két napig feküdni kell. Egykettőre
               túl leszünk az egészen.</p>
            <p>A tétlen pihenés jólesett neki. Egy-egy félórát olvasott, aztán letette a takaróra a
               könyvet és Annáról tünődött. Aztán megint olvasott. De a sorok között is Anna jutott
               eszébe. Ez a név úgy élt lelkében, mint az óraketyegés. Csendesen, de szabályosan és
               változatlanul. Többnyire nem lehetett hallani, mert a társasélet állandó zenebonája
               elnyomta. De a zsivaj ilyen szüneteiben meghallotta. Szeretem? - kérdezte magától. S
               mindjárt felelt: soha másba nem voltam szerelmes, csak belé. És így soha nem fogok
               szeretni senkit.</p>
            <p>Betegsége másnapján felhívta Totót. Az még aznap délután meglátogatta. Mindjárt a
               nagy kártyanyereségről kezdett beszélni. Sajnálta, hogy aznap este nem volt
               Duragáéknál, beleszólt volna az esztelen duplázásba.</p>
            <p>- Ugyan, hagyd, - mondta Titi könnyedén - a pénzhez való érzéket sohasem fogom
               megtanulni. Persze, hogy bosszantott. Szerettem volna pofonütni magam. De annak a
               Vargasnak a kihívó mosolyára most sem tudnék másképpen felelni, minthogy állok elébe.
               Ha az ember kártyázik, akkor veszíthet. Ne is beszéljünk róla. Mit szólsz Rhédey
               grófhoz?</p>
            <p>- Nagyon lesujtott. Te tudod, mennyire tiszteltem és szerettem. Nekem személyesen is
               nagy veszteség. A közéletnek meg éppen nagy. A közönség soha nem is tudta, milyen
               fontos ember, hiszen inkább csendben dolgozott. Miniszteri tárcát nem vállalt soha.
               Csak az elveit vállalta. Két nagy pillére volt annak a világképnek, amelyet
               felépített magában: a katholicizmus és a magyarság.</p>
            <p>- Furcsa.</p>
            <p>- Mi furcsa?</p>
            <p>- Hogy a felesége sem nagyon vallásos, sem nagyon hazafias.</p>
            <p>Totó elmosolyodott.</p>
            <p>- Az apja osztrák katonatiszt volt a régi világban. Ennek a levegőjében nőtt fel,
               mikor az a régi világ már el is tűnt. A grófnénak nem Magyarország a hazája, hanem az
               a monarchia, amelyet már nem is ismert. Ami pedig a vallásosságát illeti, a
               protestánsokat nagyon lenézi.</p>
            <p>- Ezt nem vettem észre. Hiszen én is református vagyok. És soha ilyesmit nem
               éreztetett velem.</p>
            <p>- Még megkaphatod. Prohászkáról például, aki szerintem egyike volt az ország
               legnagyobb szellemeinek, mindig ellenségesen nyilatkozott, mert Prohászka bölcs és
               nagy ember volt és a felekezeti békét kereste. Talán nem tudja, vagy elfelejtette a
               vallásodat.</p>
            <p>- Lehet. Anyagilag hogyan maradt itt a grófné, mit hallasz?</p>
            <p>- Itt nagy bajok vannak. Pontosat nem tudok neked mondani, mert a hitbizományi
               törvényekről fogalmam sincs. Itt pedig van hitbizomány, meg allodium, meg szabad
               vagyon, mit tudom én, hogyan hívják ezeket. Csak azt tudom, hogy a grófnak négy fia
               maradt, akik első házasságából származnak. A legidősebb egy esztendővel több, mint
               mostohája, a grófné. A négy fiú eddig falun élt, a vagyont kezelték, valamennyi
               kitűnő gazda. A várományos ez a legidősebb fiú, gróf Rhédey Mihály. A grófnéval
               halálosan gyűlölik egymást és akik a dolog jogi részéhez értenek, azt mondják, hogy
               ez a fiú, ha akarja, súlyos anyagi kellemetlenségeket okozhat a mostohájának. Már
               pedig akarja. Te mikor beszéltél vele?</p>
            <p>- Elég régen. A gyászeset hírére próbáltam felhívni, de nem jött a telefonhoz.</p>
            <p>- Azt most nem lehet rossz néven venni tőle.</p>
            <p>- Nem is veszem. Mi van az ismerősökkel?</p>
            <p>- Tombol a társasélet. Az ember most több helyre kénytelen menni, mint valaha. Ezt
               mind az új zsidótörvény csinálja. Számos család, amelyet a törvény érint, kemény
               elhatározással megszüntetett minden társadalmi lépést. Operába nem járnak,
               tánchelyiségben nem látni őket, vendéget nem hívnak. De van egy másik csoport. Ezek
               megrendülve tartanak szemlét, vajjon ki hajlandó velük az érintkezést fenntartani.
               Ezeknek az ember nagyon nehezen mondhat le. Eddig megettem a vacsorájukat és megittam
               a pezsgőjüket. Most nézzek félre az utcán? Ezt nem tehetem. Dömsödyéknek könnyen
               mondhatom, hogy fáj a fejem, nem megyek. Stein bárónak nem mondhatom.</p>
            <p>Totó még beszámolt a legfrissebb mendemondákról, aztán elsietett egy teára. Titi a
               levegőbe bámult és Annáról gondolkozott. Aztán olvasott. Aztán megint Annáról
               gondolkozott. Összesen öt napig maradt ágyban. A láza harmadnap már teljesen elmúlt,
               de az orvos nem engedte ki a szobából. Ötödnap végre felöltözött. Meghívása volt
               ebédre is, vacsorára is. De mielőtt kiteszi a lábát az utcára, még fel akarta hívni a
               grófnét. A temetés a gyász nagy pompájával már megtörtént, a halottat birtokán
               temették el a családi sírboltba. Ujságok írták, hogy az özvegy a temetés után
               visszautazott Budapestre.</p>
            <p>A grófné számán ismét csak inashang jelentkezett.</p>
            <p>- Itt Balog Tihamér beszél. A grófnét kérem a telefonhoz.</p>
            <p>Az inas nem tartotta el magától a kagylót elég messzire. Tisztán lehetett hallani,
               mikor jelentette:</p>
            <p>- Balog Tihamér úr kíván a kegyelmes grófnéval beszélni.</p>
            <p>És tisztán lehetett hallani a türelmetlen és indulatos választ is:</p>
            <p>- Nem vagyok itthon. Egyáltalában, ennek az úrnak, sosem vagyok többet itthon. Mondja
               meg a kapusnak, hogy ha ez az úr jön, nem fogadok senkit.</p>
            <p>Aztán hallatszott az inas udvarias hangja, már a kagylóban.</p>
            <p>- A kegyelmes grófné nincs itthon, nagyságos uram.</p>
            <p>Ő néma maradt a megdöbbenéstől. A készülékből az a kattanás hallatszott, amely
               jelezte, hogy odaát letették a kagylót. Ő csak tartotta a fülénél a magáét,
               megkövülten meredve a levegőbe. Mintha azt várná, hogy valamilyen módon még kiderül a
               rettenetes félreértés. Aztán remegő kézzel visszatette a kagylót a helyére. Leült a
               karosszékbe, mert nem tudott a lábán állani. Hülyén nézett maga elé. Arca görcsös és
               kegyetlen mosolyra torzult.</p>
            <p>- Úgy kell neked, te lakáj, - súgta maga elé vak dühvel - dögölj meg. Ezt
               megérdemelted.</p>
            <p>Nehezen lélegzett felindulásában. Jó sokáig tartott, míg lecsillapodott, lassanként
               tért magához, mint aki futva érkezett az ötödik emeletre. Akkor felkészült,
               selyemkendőt csavart nyaka köré, gondosan begombolta bundáját, s a kapu előtt kocsit
               kért. Hófehér téli világ volt kint, sűrűn esett a hó. A vezetőnek odavetette az Anna
               lakáscímét. Ott a kocsit elküldte. Mindenáron és hosszasan szándékozott Annával
               beszélni. De már Eszes Dánieltől megtudta, hogy Anna nincs itthon.</p>
            <p>- Kórházban van kérem, operáció alá jutott.</p>
            <p>- Mióta van kórházban?</p>
            <p>- Már számosabb ideje.</p>
            <p>- Melyik kórházban fekszik?</p>
            <p>- Nem vettem tudomásul. Kettőben. Előbb emitt, majd meg amott.</p>
            <p>- És hogyan sikerült az operáció? Mi baja volt, nem tudja?</p>
            <p>- De tudom. Belső betegsége van, kérem. Nagyon nagy a láz magaslata, kérem.</p>
            <p>- Lázárék itthon vannak?</p>
            <p>- Nincsenek. A nagysága ippen elment a naccságához.</p>
            <p>Többet nem lehetett Eszes Dánielből kiszedni. Titi kocsit keresett és hazasietett.
               Ott nekiült a telefonnak. Hosszas gondolkozás után kisütötte, hogy kezelőorvosától
               kellene tanácsot kérni. Az orvost nagynehezen felhajszolta. Gondolata jónak
               bizonyult. Mikor megmondta, hogy a hölgy, akit nyomoz, tisztviselőnő, az orvos azt a
               tanácsot adta, hogy hívja fel a MABI-kórházat. A hölgy valószínűleg ott van, vagy ott
               volt s ez esetben megtudják mondani, hogy hová szállították. Tíz perc múlva tudta,
               hogy Annát csakugyan odavitték be eredetileg, de azóta elszállították egyik fővárosi
               kórház sebészeti osztályára. Ismét lement az utcára és a vezetőt sürgetve, az illető
               kórházhoz kocsizott. Előbb nem akarták odaengedni a folyosóra sem, de addig
               könyörgött, amíg bejutott. Végre megtalálta az Anna szobáját. De ott tábla lógott,
               hogy a beteget szigorúan tilos meglátogatni. Addig lődörgött, míg az ápolónőt
               megtalálta.</p>
            <p>- Nem szabad bemenni Vargháné nagyságos asszonyhoz?</p>
            <p>- Nem. Rosszul van.</p>
            <p>- De mi történt vele, kérem? Én közeli hozzátartozója vagyok, kérem.</p>
            <p>- Vakbél-műtét. Komplikációs. Átfúródása volt.</p>
            <p>- És rosszul van? Veszélyes az állapota?</p>
            <p>Az ápolónő vállat vont.</p>
            <p>- Harminckilenc két tized. Legyengült szervezet. Talán megmarad.</p>
            <p>- Benézni sem lehet? Nézze, kedves nővér, maga bemehet, ugye? Nézze, nagyon nagyon
               kérem, menjen be és mikor bemegy nyissa úgy az ajtót, hogy legalább egy pillanatig
               láthassam. Nem tovább, csak egy pillanatig.</p>
            <p>Az ápolónő gondolkozott. Aztán odament az ajtóhoz lassan, szélesen kinyitotta.
               Bement. Ez alatt a pillanat alatt Titi odaláthatott az ágyra. Ott feküdt Anna, szeme
               lehúnyva. Arca ijesztően megvékonyodott. Alig lehetett ráismerni. Titi nekidőlt az
               ajtófélfának és sírva fakadt.</p>
            
         </div>
         <div type="chapter">
            <head>XIX.</head>
            <p>Aznap este nagy mulatságba keveredett. Nem ugyan jókedvből, hanem csak a társaság
               miatt. Úgy kezdődött, hogy Sáray Sárinál, a híres primadonnánál vacsorázott. A
               művésznőnek volt most néhány szabad estéje, s egyiket arra használta fel, hogy
               Hoványiék gyakori meghívásainak viszonzására vacsorát rendezzen nekik. A vacsorával
               ki akart tenni magáért, elhatározta, hogy ez olyan mulatság lesz, amelyet
               városszerte meg fognak emlegetni. Már a cocktailt pokoli erősre csinálta. Állandó
               udvarlója, a dúsgazdag fiatal földbirtokos, buzgón és átlátszó szándékossággal
               segített a kínálásban. Úgyszólván erőszakkal itatott mindenkit. Titi mohón nyúlt az
               első pohárért, a kórházban átélt izgalmai és azóta állandóan érzett aggodalmai
               porhanyóssá tették idegei ellenállását, s ez a porhanyós talaj kívánva szívta fel az
               italt. A második cocktail után érezte, hogy már el van veszve. De nem törődött vele.
               Most éppenséggel kívánta a mámort, hogy felejtsen.</p>
            <p>Mikor a levest elfogyasztották, nagy és vidám zsivaj keletkezett. A vendéglátó
               művésznő elárulta szomszédjának, hogy a hangulat élénkítése végett bőven tettek gint
               a levesbe. A különös ízű levest mindenki dícsérte, csak most jöttek rá, hogy ezzel is
               az ivást folytatták. Az udvarló ötletéből minden ételt szeszesen készítettek. Az
               előétel mártásába konyakot tettek, a baromfit borral készítették, a tortában rum
               volt. S mindegyik fogáshoz még külön ital is járt. Mire a vendégek az étkezéstől
               felkeltek, már körülbelül mindenki be volt csípve. A feketéhez még Grand Marniert,
               cseresznyemagból készült szeszt és barackpálinkát kínáltak, aztán máris rátértek a
               pezsgőre. Mikor a meghívottaknak az a csoportja következett, amely este színpadokon
               itt-ott el volt foglalva, az eddig légmentesen elzárt és fülledt társaság az érkezők
               józanságának mellékével meg tudta mérni a maga elázottságát, s ez a különbség, mint
               fizikában a horror vacui, a gyors kiegyenlítést követelte. Az újonnan jötteket vadul
               itatták. Éjfél után egy órára már mindenki lerészegedett, kivéve azokat, akik
               epebajra, vagy gyomorfekélyre való hivatkozással nem mertek szeszt inni és már előbb
               elszökdöstek.</p>
            <p>Ott volt Gyöngyös Terka szívbeli udvarlója is, a hírlapíró. Ez készült el
               leghamarabb. Az eszméletlenségig sokat ivott, haza kellett vitetni. Gyöngyös Terka
               lendületesen ivott tovább. Odaplántálta magát Titi mellé. Pethőről kezdett
               beszélni.</p>
            <p>- Hogy van a barátod, az az aljas, piszok fráter? Még mindíg szabadon jár?</p>
            <p>- Az a benyomásom a kifejezéseidből, hogy szakítottál vele.</p>
            <p>- Dehogy szakítottam. Egyszerűen kivágtam. Már nem lehetett elviselni. Most
               pöröl.</p>
            <p>- Téged pöröl? Miért?</p>
            <p>- Mert mikor a bundát kaptam tőle, meg egy pár ékszert, könyörögtem neki, hogy a még
               hátramaradt adósságaimat fizesse ki. Nem akartam már annyira terhére lenni
               Bolmánszkynak. Féltem, hogy végrehajtanak és elviszik a bútoraimat. Azt pedig nem
               engedem, abban nagyon jó darabok vannak. Mikor Bobby öt évvel ezelőtt megházasodott,
               az esküvő előtt három nappal még lent voltam a kastélyában, akkor körülmutatott és
               azt mondta, hogy válasszak magamnak egyetmást. Hát én választottam. Nem engedhetem,
               hogy ezeket végrehajtó elvigye. Ezért kértem tőle kölcsön. Nem adott. Azt mondta,
               hogy nincs neki, de a bundát, meg az ékszereket meg tudja menteni. Írásokat tett
               elém, hogy ezeket a tulajdonjog fenntartásával adta oda használatra. Azt mondta, hogy
               ez csak formaság, így a végrehajtó nem nyúlhat a holmihoz. Most képzeld el, mikor
               kirúgtam, másnap elküldött valakit a holmiért. Azt is kirúgtam. Erre bepörölt, hogy
               mind az övé és csak kölcsöndíjért bérbeadta. Hát én majd a tárgyaláson kinyitom a
               számat. Esküszöm, hogy becsukatom. Ha ugyan addig be nem csukják.</p>
            <p>- Mondd, Terka, - kérdezte Titi mámorosan tünődve - ki az a Kaufmann Jenő?</p>
            <p>- A sógora. Nem tudtad? A felesége Kaufmann-lány. De a dolog nem ilyen egyszerű.
               Mikor ő pénzt ad kölcsön valakinek, a saját nevében nem szedhet uzsorakamatot.
               Előveszi a sógorát. Megtörtént három évvel ezelőtt, hogy egy ember, akinek Pethőre
               ráment a vagyona, elkezdte piszkálni a Kauffmann-dolgot. Hogy ez csak afféle stróman,
               ő maga az igazi kölcsönadó, a sógora csak falaz neki. Erre előkerített egy másik
               Kaufmann Jenőt, egy vadidegen pólisit. Az vállalt mindent. Be is csukták hat hónapra.
               Biztosan nem fizetett rá. A sógor röhög és felez. Ilyen ember a te barátod. Hát én a
               tárgyaláson majd kinyitom a számat.</p>
            <p>- Azért ezt nem értem. Hát nem fél ő nyilvános tárgyalásig engedni ezt a te dolgodat?
               Hiszen házas ember.</p>
            <p>- Ugyan, ne nevettesd ki magad. Mer szólni egy szót ez az asszony? Hiszen babája van.
               Az az orosz menekült gróf. Szép kis társaság. A szent család. Ott van a szép Daisyke.
               Azt nem akarom mondani, hogy annyi szeretője volt, mint nekem. Ez túlzás volna. Én
               néhány évvel idősebb vagyok. De volt neki elég. Most megint új van, mert a nagy
               betörés nem sikerült.</p>
            <p>- Miféle betörés?</p>
            <p>- El akarta vétetni magát egy gazdag bécsivel, Günther báróval. Az faképnél hagyta.
               Most meg akarja fogni az egyik Jósika-fiút. Mindegy neki, hogy melyiket. Röhögni
               való. Majd megőrült valamelyik egy ilyen alaknak a lányát elvenni. Szervusz.</p>
            <p>Ittak. A művésznő közelebb tolta a széket.</p>
            <p>- Ilyen ember kellene nekem, mint te vagy. Pénzed is van, a dumád kitűnő. Ezt a
               Bolmánszkyt szívből únom.</p>
            <p>- És a hírlapíró?</p>
            <p>- Ja? Az kell. Valaki ilyen is kell, aki szerelmes belém. Ez nem arra való, hogy én
               szeressem. Arra való, hogy ő szeressen engem. Az két különböző dolog. Tudod mit,
               rúgjunk be. Ma őrülten pali vagyok rád. Holnap már biztosan nem leszek. Ma rúgjunk
               hát be.</p>
            <p>- Azt hiszem, már fölösleges. El vagyunk ázva. Főképp te. Egy negyedórája egyetlen
               disznó szót sem mondtál.</p>
            <p>- Mindegy. Igyunk még.</p>
            <p>Ittak még. Háromkor oszlott a társaság. Titi már nem igen tudta, hova megy és kikkel
               megy. Néha egy-egy pillanatra belecsapott a megdöbbenés, hogy mi lesz Annával és Anna
               neve benézett részegségének felszakadó öntudatos résein, aztán megint visszaesett a
               tehetetlen, „minden mindegy” részegségbe. Valami nagy bérpalota felvonóján ment fel,
               fogalma sem volt, hogy kihez. Négyen is szorongtak a szűk szekrényben. Gyöngyös Terka
               szorosan mellette. Csőbútoros lakásba jutott, egy színházi karmester otthonába.
               Konyak került az asztalra, a jelenlévők tücsköt-bogarat összebeszéltek. Zavaros
               szemek és nehezen hebegő nyelvek a halhatatlanságról és a lélek lényegéről beszéltek,
               zagyván, a részegségtől abbahagyott félmondatokkal. Aztán megint kocsiban ült, de
               már csak másodmagával. Gyöngyös Terka ült mellette és folyamatosan, folyton beszélt.
               Ő nem hallgatott oda, nem figyelt semmire. Mintha álmodta volna, hogy egy távolból
               jövő hang egy alapítandó angóranyúl-telepről beszél a világegyetem ürességének. Aztán
               valami külvárosi kocsmában sört ivott. Ettől némi eszméletre kapott.</p>
            <p>- Remek hely, - mondta zavaros tekintettel Gyöngyös Terka - ismerd el, remek helyre
               hoztalak.</p>
            <p>- Remek, - felelte ő félig eszméletlenül, de a szót alig tudta kimondani.</p>
            <p>Aztán valami lépcsőn ment felfelé a színésznővel. Fülébe ragadt az a szó, hogy
               záróra. Azt ismételgette. Ami most következett, annak részleteit később sem tudta
               folyamatosan összerakni. Szóváltást hallott női hangon. Gyöngyös Terkát pofonütötte
               valaki. Ő megragadta valakinek a haját. Hátulról erős ütés érte a fejét. Megfordult
               és belevágott a levegőbe. Nem talált. Arcát ökölcsapás érte. Aztán még egy a száját.
               Végigesett a havon. Női sikoltozást hallott. Két ember egymásnak esett, ütéseik
               hangosan puffogtak. Majd hirtelen, mint a megrettenő madársereg, mindenki futni
               kezdett. Nagy kínnal felállott, de ingadozott. Karját rendőr ragadta meg gorombán. A
               rendőrrel dulakodni kezdett. De az markos parasztember volt és józan. Fájdalmában
               felordított, mert a rendőr egyetlen fogással visszacsavarta a kezét. Megadta magát.
               Elindult, amerre indulnia kellett. Egyszer csak ott ment mellette Gyöngyös Terka is,
               aki kibomlott hajjal, fuldokolva szitkozódott. A rendőr bevitte őket az őrszobára.
               Bámult és nem tudta, mi történt vele. Száját nedvesnek érezte. Megtörölte. Kezefeje
               csupa vér lett tőle. Valami kérdésekre felelgetett. De nem tudta, mit. Tárgyait
               kiszedték zsebéből, minden holmiját megnézték, aztán valamennyit visszaadták.</p>
            <p>- Órája nem volt?</p>
            <p>- Órám, - motyogta értelmetlenül - igen... óra...</p>
            <p>Aztán tudatában üres időszak következett, majd a hideg vízre ocsúdott fel, amellyel
               Gyöngyös Terka egy soha nem látott fürdőszobában arcát mosogatta. Később valaki
               költögette, de ő hevesen tiltakozott és megfordult az ágyban. Mikor visszatért a való
               világra, ismeretlen szobában ébredt fel. Lassan meg tudta állapítani, hogy
               éjjeliszekrény van az ágy mellett. Sikerült kitapogatnia a homályban egy lámpa
               gombját. Világot gyujtott. A falon megismerte Gyöngyös Terka arcképét. Megnézte az
               éjjeliszekrényen ketyegő állóórát, az hatot mutatott. Kétségkívül délutáni hatot. A
               szobában nem volt senki. Gyötrő szomjúságot érzett. Kiszállt az ágyból, egy kis ajtón
               át a fürdőszobába talált. Ott is világot gyujtott. Meglátta magát a tükörben.
               Jobbszeme tövében hatalmas kékes-vörös folt sötétlett, dagadt és zúzott szája
               teljesen eltorzult. Kezét is fájlalta. Megnézte. Jobbkezén nagy darabon horzsolt
               sebet látott, amelyről lejött a bőr. Ekkor ajtózár csattanását hallotta. Gyöngyös
               Terka lépett be bundában, kalap nélkül.</p>
            <p>- Mi jól bekaptuk a legyet, - mondta rekedten - lementem lapokat venni. Kiírták.</p>
            <p>- Mit írtak ki? Mi történt?</p>
            <p>- Még én sem tudom egészen, csak a címeket láttam.</p>
            <p>Együtt nézték az estilapokat. A Budapesti Ujság „Éjjeli orvtámadás” címen azt közölte
               olvasóival, hogy a józsefvárosi Három Rigó-vendéglő előtt útonállók az éj folyamán
               megtámadtak egy békésen hazatérő társaságot. Balog Tihamértól, az ismert
               rajzolóművésztől elrabolták zsebóráját. Mire a rendőr odasietett, a támadók
               elmenekültek. A nyomozás megindult. De a többi ujság nem kezelte ilyen jóindulatú
               hangon a botrányt. „Csendélet a Három Rigó előtt.” „Rajzolóművész és színésznő
               hajnali véres verekedése az alvilággal.” Ilyen címek alatt jelentették, hogy a
               külvárosi kocsmában mulatozó Balog Tihamér és Gyöngyös Terka, miközben zárórakor
               távoztak, verekedésbe keveredett a csőcselékkel. Mindkettőt véresre verték, Balognak
               eltűnt az órája. Több helyen meg is sérült. Egyébként a déli órákig nem érkezett haza
               Gellért-szállóbeli lakására. Sőt, egyik lap szenzációsan színezett beszélgetést
               közölt a Gyöngyös Terka házmesterével, aki a vérrel borított rajzolót felvitte a
               felvonón. Mindebből nyilván kiderült, hogy Titi ott aludt a művésznő lakásán.</p>
            <p>- A fene egye meg az életemet, - szitkozódott a színésznő - lesz most nekem dolgom,
               míg ezt Bolmánszkyval rendbehozom.</p>
            <p>Titi némán öltözködött. Most rögtön meg kellene halni, gondolta magában. Míg Gyöngyös
               Terka átkozta Sáray Sárit, aki berugatta őket, és átkozta az ujságírókat, addig ő nem
               szólt egyetlen szót sem. Dagadt szájával nehezen is tudott volna beszélni. Mikor
               felkészült és ott állt pecsétes, cigarettahamutól szürke, gyűrött szmókingjában, így
               szólt:</p>
            <p>- Van telefonod?</p>
            <p>- Van, de kikapcsoltam. Ha beszélni akarsz, bekapcsolom.</p>
            <p>Ő leült az ágy szélére, maga mellé vette a készüléket, kikereste a kórház számát és
               Anna állapota iránt érdeklődött.</p>
            <p>- Változatlanul válságos.</p>
            <p>Letette a kagylót. Kezetnyujtott a színésznőnek, kurtán köszönt és lement az utcára.
               Soká töprengett, hogy hogyan menjen így haza, de belátta, hogy az előcsarnokon való
               átvonulást nem tudja semmiképpen elkerülni. Késő éjjelig nem várhat így valami
               kávéházban. Taxiba ült és hazament. Arcát mélyen behúzta bundája felgyűrött gallérja
               mögé. A portás tapintatosan semmit sem kérdezett tőle. Végre ott volt szobájában.
               Egész halom cédula jelezte, hogy kik keresték telefonon. Totó háromszor is.</p>
            <p>- Drága kisasszony, - mondta a kádból a házi központnak - ha Geszterédy barátom
               keresne, mondja meg neki, hogy semmi bajom sincs, majd felhivom és most alszom.
               Különben akárki keres, mondja azt, hogy elmentem hazulról. Továbbá még arra kérem,
               hogy mondja le azokat az ebédeket és vacsorákat, amelyeket mindjárt bediktálok...</p>
            <p>Három napra mindent lemondott. Mindenekelőtt kellő adag altatót vett be. Aztán enni
               hozatott valamit. Elővette a whiskyt, igen erős keveréket töltött magának. Megitta.
               Aztán igyekezett öntudatát elveszíteni. Éjfél tájban valami kiáltásra, vagy ütésre
               riadt fel. De az nem volt sem kiáltás, sem ütés, csak romlott idegei vezették félre.
               Felhívta a kórházat. Ott nem tudtak semmi ujságot. Nagynehezen elaludt megint. Másnap
               rajzolnia kellett. Soká habozott, hogy ezt az egy hetet elmulasztja. De
               kötelességtudása, amelyet küzdelmes élete viharállóvá edzett, mégis győzött.
               Megcsinálta a rajzot. Mikor a madarat belerajzolta, könnybelábbadt a szeme. Gyorsan
               felhívta a kórházat. Anna állapotát változatlannak mondták. Nagyon vágyott odamenni,
               hátha legalább megint benézhet az ajtónyíláson. De ezzel az arccal szégyelt
               odamenni.</p>
            <p>Három napig otthon maradt. Akkorra szája lelohadt már, de a nagy ütés nyoma szeme
               alatt zöld lett és még csunyább. Mindenáron személyesen akarta megtudakolni Anna
               állapotát és a társaságot is nélkülözte. Úgy, ahogy volt, zöld folttal, elment a
               kórházba. Az állandó „változatlanul válságos” helyett végre már a portástól azt
               hallotta, hogy a beteg valamivel jobban van, most már reménység van rá, hogy
               megmarad. Sőt, mikor ezért a hírért erős borravalót kapott, kijelentette, hogy minden
               valószínüség szerint megmarad. A folyosón az ápolónő nem engedte ugyan a
               szobaajtóhoz, de ujjával csendre intette, halkan benyitott és kihívott valakit.
               Lázárné lépett ki lábujjhegyen a szobából.</p>
            <p>- Nem beszélhetnék vele? Csak két szót. Annyit sem?</p>
            <p>- Nem fabad. Minden ivgalom fáraftja.</p>
            <p>- Talán meg lehetne mégis kérdezni.</p>
            <p>- Megkévdefhetem.</p>
            <p>Bement és pár perc mulva üzenettel jött vissza.</p>
            <p>- Nem akarja. Haragfik. Olvafta avt a... avt av efetet. Majd kéfőbb, ha
               megnyugfik.</p>
            <p>- Ki volt az, - hördült fel Titi, - aki az ujságokat odaadta neki? Minden izgalom
               fárasztja és ilyeneket adnak a kezébe?</p>
            <p>Lázárné rettenetes izgalomba jött és sírni kezdett. Őszintén megmondta, hogy ő az oka
               az egésznek. Virágot hozott, de annak nedves volt a szára. Papírba kellett csavarni.
               És éppen abba az ujságba csavarta. Anna meglátta a papíron a Balog Tihamér nevet.
               Muszáj volt neki felolvasni, pedig alig eszmélt még akkor. Lázárné ijedt előadása
               nagyon sántikált. Ahogyan elmondta, abból inkább az látszott, hogy ludas a
               pletykában, hiszen mindig nagyon szeretett fontoskodni és fecsegni.</p>
            <p>- Jól van, - mondta Titi, látván, hogy minden utólagos felelősségrevonás úgyis meddő
               - most szeretném hallani, hogyan lett rosszul és általában mi történt vele.</p>
            <p>Lázárné szepegve elmondta, amit tudott. Anna egy reggel tűrhetetlen fájdalmakra
               ébredt. Erős láza volt. Ő saját felelősségére taxin bevitte a MABI-kórházba. Ott
               megvizsgálták és megállapították, hogy nyomban operálni kell. Neki, Lázárnénak, van
               egy sebészrokona ebben a kórházban. Mindjárt felhívta. Az meg tudta csinálni, hogy a
               beteget négyágyas szobába tegyék, a MABI-kórházban nem volt hely. A különbözetet meg
               kell fizetni. Annának volt egy dugdosott ékszere, egyetlen darab. Végveszélyre
               tartogatta. Azt eladták. A műtét nagyon nehéz volt, a vakbél rendellenesen mélyen
               hátul feküdt, azért nem tudták eddig a bajt megtalálni. Az átfúrt vakbél már
               üszkösödött. A műtétet végző sebész nem is hitte, hogy a beteg életben marad. De most
               már jobban van, hálistennek.</p>
            <p>- És engem ilyenkor nem értesít, mondja?</p>
            <p>- Még a műtét előtt figorúan megtiltotta.</p>
            <p>- És ilyenkor nem lehet megszegni azt a tilalmat?</p>
            <p>- Favamat vette. Nagyon haragfik a művéf úrra. Én if nagyon haragfok, ha már erről
               befélünk.</p>
            <p>- Jó, jó, majd megbékül. Pár nap mulva eljövök. Akkor talán már tudok beszélni
               vele.</p>
            <p>- Megmondom. De ne teffék neki küldeni femmit. Nagyon érvékeny. Éf fokat fír
               fegényke.</p>
            <p>Titi elment. Elhatározta, hogy vár egy hétig, vagyis karácsony napjáig. Az jó nap
               lesz arra, hogy eljöjjön. A Jézuska napján mindenki enyhébb és megbocsátóbb. Majd
               rajzot hoz neki karácsonyi ajándékul. Külön neki készült rajzot. Azt elfogadja. Addig
               is mindennap kétszer érdeklődik telefonon. Bizonyára megmondják neki.</p>
            <p>A társaséletet még aznap újra kezdte. Stein báróéknál vacsorázott. Nagy és fényes
               társaság volt együtt. Ha a báró seregszemlét akart tartani azok felett, akik a
               közhangulat ellenére is restelltek meghívására nemet mondani, meg lehetett elégedve.
               Számos arisztokrata ült a vacsoraasztalnál. A ház pompában és pazar bőségben kitett
               magáért. A vendégeknek, mikor a bridzs megkezdődött, francia pezsgőt bontottak. A
               hangulat gyorsan vidámmá emelkedett. Titinek az a félelme, hogy a lapokba került
               botrányát a társaságban kellemetlenül fogja érezni, nem bizonyult egészen jogosnak.
               Tréfálkoztak ugyan zöld foltja felett, de az általános rokonszenvben nem volt hiba.
               Elhangzott egy-két megjegyzés arról, hogy nem vigyáz eléggé az italra, de ezt is
               pártfogó és megbocsátó hangon tették. S ezúttal csakugyan vigyázott. Nem ivott sokat.
               Igaz, hogy segítettek is neki. Totó kétízben is elvette előle a poharat. A házigazda
               pedig, mikor odajött és az üres poharak láttán intett az inasnak, a Titi poharát
               lefedte. Titi józan maradt. Kárpótlásul otthon töltött whiskyt magának.</p>
            <p>Két nap múlva Hoványiéknál vacsorázott. Ott volt Gyöngyös Terka is, Bolmánszky is. A
               színésznő nyilván tisztára mosta magát a botrány dolgában, mert Bolmánszky kedélyesen
               a Titi vállára ütögetett és egész este tréfásan kérdezgette tőle, hogy hány óra. Ő
               belement a tréfába, mindannyiszor szolgálatkészen zsebébe nyúlt és megjátszotta a
               kellő megdöbbenést. De Gyöngyös Terkával óvakodott foglalkozni. Egy óra felé egy
               Székács nevű fiatal színésszel jött el a vendéglátó háztól. A társaság most kezdett
               kedvesedni, de ő únta magát. A séta kedvéért gyalog vágtak neki a csúszós, tükörré
               fagyott gyalogjárónak. Megúnták a bukdácsolást. Körülnéztek taxiért, de az nem volt
               sehol. A színész felnézett egy sötét ablaksorra.</p>
            <p>- Nini, vajjon még játszanak? Milyen jó nekik a jó melegben. Nem fáznak, mint mi.</p>
            <p>- Kik azok?</p>
            <p>- Az egy tripó. Kártyáznak és ruletteznek. Gyakran megyek ide, ha az ember ügyes,
               húsz-harminc pengőt mindig el lehet hozni. Tudod mit, gyerünk fel. Ha velem jössz,
               beengednek.</p>
            <p>- Nem, azt nem teszem. Legutóbb egész vagyont vesztettem. Nem nekem való.</p>
            <p>- De nem muszáj játszani. Nézni is érdekes.</p>
            <p>- Hát, nem bánom. De egy feltétel alatt. Előbb kijelentem neked becsületszavamra,
               hogy negyven pengőt veszek ki a zsebemből, többet nem.</p>
            <p>- Ugyanezt én is kijelentem becsületszavamra. Most már mehetünk. Egy félóráig nézzük
               a játékot, taxit hozatunk és szépen hazamegyünk.</p>
            <p>Titi most volt először játékbarlangban. Nagyon mulattatta a dolog, mert
               becsületszavának biztonsága jó kedvre hangolta. Mulattatta az ajtón az erős
               keresztvas, az avatott jelű csengetés, az ajtót nyitó ember fürkésző vizsgálata, a
               sugdosás, a zegzugos úton való kanyargás sötét szobákon át, s végül a két egymásba
               nyíló terem. Egyikben rulett, másikban chemin-asztal. A rulettre volt kíváncsibb.</p>
            <p>- Várjál, előbb eljátszom itt a negyvenet, aztán átmegyünk rulettet nézni.</p>
            <p>Volt üres hely, leült. Pár percig nézte a játékot, aztán betolta a pénzt.</p>
            <p>- Negyven!</p>
            <p>Ebben a pillanatban erős csengetés hallatszott, a játékosok egyszerre ugráltak fel.
               Az ajtó felpattant. Két férfi lépett be rajta.</p>
            <p>- A törvény nevében!</p>
            <p>Detektívek voltak. Az egyik odalépett az asztalhoz.</p>
            <p>- Az asztalhoz ne nyúljon senki! Tessék oda sorba állni a fal mellé.</p>
            <p>Ugyanekkor a szomszéd szobából hasonló harsány parancs hangzott.</p>
            <p>- Most mi lesz? - súgta Titi megdöbbenve.</p>
            <p>- Semmi, - súgta vissza Székács - igazoltatnak.</p>
            <p>Három ember állt Titi előtt. Azokat sorban igazoltatták. Az első kettőt nevük
               feljegyzése után elengedték, azok zavartan mentek kifelé. A harmadiknál baj volt.</p>
            <p>- Te vagy az, Simi, megismerlek, te kis kitiltott.</p>
            <p>Aztán hátraszólt:</p>
            <p>- Toloncház.</p>
            <p>Az ajtóban rendőr bukkant fel. A póruljárt embert elengedték. Titi következett.
               Előszedte tárcáját. Hírlapíró-igazolványa volt benne és szabadjegye. A detektív
               megnézte, bólintott, felírta a nevét és vele nem törődött többet. A negyven pengő ott
               maradt az asztalon. Az egész dolgot inkább kedélyesnek találta. Megvárta Székács
               igazoltatását, taxiért telefonált és elmentek. Reggel Totó hívta fel.</p>
            <p>- Titi, össze akarlak szidni. Hogy lehetsz olyan könnyelmű, hogy ilyen rosszhírű
               tripóba mégy? Oda csupa sipista jár, körözött emberek és sikkasztók. Vesztettél?</p>
            <p>- Dehogy. Nem játszottam. De honnan tudod?</p>
            <p>- Hallod? Benne van az összes lapokban. Ezt máskor ne tedd.</p>
            <p>Kinyitotta az ujságot. Csakugyan benne volt. A leigazoltak névsorával együtt. S az
               igen gyanús névsor volt. Felhívta Pethőt, hogy van-e itt valami tennivaló. Pethő
               előbb lármázni kezdett, hogy nem ad egy fillért sem. De mikor megtudta, hogy most nem
               veszteségről van szó, mindjárt lecsendesedett. Azt mondta, hogy az egésszel nem kell
               törődni. De Titi most már törődött vele. Idegessé tette, hogy a nyilvánossággal ilyen
               balszerencséje van. Egyetlenegyszer ül két percig egy játékbarlangba, s ezt az
               összes lapok megírják. Ez intő jel, gondolta magában, most már vigyázni kell. Ha
               megint a lapokba kerül valami ilyen alapon, botrányhőssé nőheti ki magát.</p>
            <p>De hogyan történhetett, hogy egy órakor már eljött a vendéglátó háztól? Ez nem
               történt meg azelőtt. Akárhol volt, mindenütt a legutolsókkal távozott, akkor sem
               szívesen. Tánchelyiségben rendesen megvárta a zárórát, ha csak máshova nem ment a
               mulatságot folytatni. Hoványiéknál sokan ott maradtak még, sőt akkor kezdtek
               belejönni a hangulatba. Miért jött el mégis? Meglepetve gondolt vissza arra az
               érzésére, hogy unatkozott. Most ennek okait kereste. Totó nem volt ott, ez igaz. Ha
               Totó ott van, élvezte volna kedélyét, bolondos tréfálkozását, s a társalgás komolyra
               fordulta esetén mindig meglepő műveltségét. Igy nélkülözte. De ez még nem lehetett
               elég ok az unalomra. S hosszasan tünődvén a kérdésen, azt a furcsa végső
               következtetést szűrte le magában, hogy a társaság lényege erotikus. Hoványiéknál
               híres és vonzó nők ültek az asztalnál, de mindegyikhez tartozott valaki. Egyiknél sem
               volt mit keresnie az udvarlásnak. Igen, ez a társasélet, állapította meg némi
               kiábrándultsággal: az emberek összejönnek, hogy képzeletüket a szerelmi odaadásra
               vonatkozó célozgatással csiklandozhassák. Vannak összeszokott kis csoportok, például
               két baráti házaspár, vagy egy házaspár és két kipróbált jóbarát, akiknek légköréből
               ez az erotikus kérdés kiesik. Ezek szeretnek együtt lenni, mert személyök kellemes
               egymásnak, kiki elmondja, ami új hírt és új tréfát hallott, megvitatják, örvendenek
               egymás barátságának. De ez nem társasélet. A társaság életének összejövetelei a
               házasságon kívüli szerelem alaphangját hordják. A nők tetszeni akarnak, éhesek
               megjelenésüknek arra az elismerésére, amelyet megposhadt házasságukban a férj
               lustaságából vagy közömbösségéből annyira nélkülöznek, derékig kivágják magokat, hogy
               vágyakat ébresszenek s ha egy pár akár vaskos, akár óvatosan elrejtett vágyakozási
               célzást csillogó szemmel végighallgattak, estéjük meg van mentve. A férfiak koslatva
               kutatnak, hol nyílnék egy kis alkalom valami új közeledésre, illegetik és kelletik
               magukat, becsípve bűvölik azt a hölgyet, akinek éppen közelébe kerültek s aki
               mellett az utcán közömbösen mennének el. Mind ezt keresik, ezt a hiúság-legyező,
               érzéki vibrálást, az egymásba villanó nézéseket, a rejtve igenlő mosolyokat, a
               homályban hagyott ígéretek langyos izgalmát, azt a villamos feszültséggel telt testi
               légkört, amelyből aztán sercegve pattan ki a viszonyok szikrája. A társaságokat
               bizonyára nem ez hozza össze, hanem üzleti tekintet, érvényesülési törekvés,
               sznobság, vagy másféle érdek. De ha már együtt vannak, a dolog tartalma a testiség
               többé kevésbé leplezett gondolatával való játék, amely hazudott érzésekbe öltözik,
               hogy szégyenletes nyers erejét leplezze. Vannak néha tízpercek, sőt félórák is, mikor
               a beszélgetés elmés és művelt koponyák között hirtelen felröppen az igazi emberi
               szellem szintjére, s odahallgatni igaz gyönyörűség. De az ilyen esetek ritkák, mint
               ahogy ritkák az arravaló szellemek. Különben a társasélet olyan nők és férfiak
               találkozója, akik izgatott készülődés után elmennek a megadott helyre, hogy ott sóvár
               erőszakkal csikarják ki az élettől az énjök iránt megnyilvánuló vágyakozást még akkor
               is, ha azt nem óhajtják teljesíteni.</p>
            <p>Titi arra ébredt, hogy lenézi a társaságot. Elég hosszú utat tett meg elég rövid idő
               alatt. Az a tündérvilág, amelynek egy féléve még annyira vágyott átszellemült és
               bűvös csodáira, ugyanolyan hétköznappá vetkezett előtte, mint a maga régi világa.
               Semmi másban nem különböztek, csak öltözetökben. A kispolgári világ főzeléket
               hordott feltéttel, avasszagú mosószappant, talpalt cipőt és a konyhából beáradó
               ételszagot, a társaság amerikai eredetű arcápolást, arany öngyujtót, nyomtatott
               meghívót és whiskyt szódával. Azonfelül alkalmat. És talán ez a legfontosabb
               különbség a két életforma között. Mert az emberi természet lényege a világ minden
               pontján és minden kasztban egyforma. De a testiség majomösztöneit a kispolgári
               életforma súlyos ellenőrizhetősége vasketrecbe zárja és visszafejleszti, míg a
               társaság élete a nagyvárosi vadon ezer búvóhelyén szabadon hagyja élni és még
               fejleszti ezeket az ösztönöket.</p>
            <p>Aznap este Dömsödyéknél vacsorázott, de onnan Totóval együtt már féltizenkettőkor el
               kellett jönniök, mert ismerős hölgyeknek megígérték, hogy elnéznek egy jótékonysági
               estélyre a Vigadóba. Néhány illendőségi táncforduló után megkeresték egymást és
               helyet kerestek egy étkezésre berendezett teremben. Italt hozattak és beszélgettek
               kettesben. Kisvártatva megszaporodtak egy Szinyéry nevű úrral, aki jóbarátja volt
               Totónak, egyébként osztálytanácsos a honvédelmi minisztériumban. Ez bemutatkozott
               Titinek és leült hozzájok. Az asztalok között jött-ment a társaság, szüntelenül
               tartott a báliruhás hölgyek érkezése, vagy távozása. Többet ismertek, mint nem. És
               majdnem mindegyikre, a csak látásból ismertekre is, volt egy-egy beavatott
               megjegyzésök.</p>
            <p>- Igaz, hogy az urának amerikai vizuma van?</p>
            <p>- Azt hallom. De az asszony nem megy ki. A mérnök nem engedi.</p>
            <p>- Hát ez a kis szőke, ez hogyan maradt itt? A férje ad neki valamit?</p>
            <p>- Nem hiszem. A válást az asszony hibájából mondták ki. Különben máris menyasszony.
               És mi a meglepő fordulat? Nem ahhoz megy, akivel az ura Balatonföldváron rajtakapta,
               hanem egy fiatal gyároshoz, akivel azóta ismerkedett meg. Nini, itt jön a két
               vöröshajú nővér. Vajjon tart még a dolguk a herceggel?</p>
            <p>- Úgy tudom, igen, a herceg mindkettőhöz nagyon gáláns. De az egyik váratlan előnyhöz
               jutott. Neki van gyereke a hercegtől, a másiknak még nincs.</p>
            <p>- És a férjek?</p>
            <p>- Új szerződést kötöttek a herceggel az egész vadállományra. Nézd Gombos Tónit, ezt a
               tenyérbe szaladó fickót. Két grófi sógorral ül le egyszerre. És milyen öntelten
               nézeget körül. Ennek még lovagias ügye lesz ma éjjel. Ezt irtani kellene, mint a
               patkányt.</p>
            <p>- Most egy kis elnézést érdemel, mert a mult héten jót mondott. Firtatták előtte a
               második zsidótörvényt, mire ezt mondta: „én a törvényre nem sokat adok. Sőt. Már két
               nővéremet gróf vette el. Most feleségül veszek egy lokáltáncosnőt és én is grófnak
               fogom érezni magam”.</p>
            <p>- Egész jó. Itt a szép Stand Vera. A bunda történetét persze hallottad.</p>
            <p>- Nem hallottam.</p>
            <p>- Nem hallottad? Titi, te hol élsz? Rögtön elmondom, figyeljetek. A szép Stand Vera
               nerc-bundát kapott a barátjától. De a bundát nem vihette haza, mert hogyan magyarázta
               volna meg az urának? Erre becsapta zálogba és nem kért rá, csak ötven pengőt. A
               zálogcédulát hazavitte és azt hazudta az urának, hogy harminc pengőért vette egy
               megszorult barátnőjétől. „Itt a cédula, drágám, eredj, váltsd ki nekem és dícsérj
               meg, milyen olcsón jutottam bundához.” A férj másnap hazajött és odaadott az
               asszonynak száz pengőt. „Kiváltottam azt a bundát, fiam, kopott, értéktelen, régi
               vacak. Rögtön eladtam egy szűcsnek, kerestél hetven pengőt.” Az asszony majdnem
               elájult. De lenyelte. Másnap már látta a saját bundáját Sáray Sárin, aki tudvalevőleg
               a férjének barátnője.</p>
            <p>- Nagyon jó történet. Hát ez a Piroska? Ennek a dolga tart még az úrlovassal?</p>
            <p>- De mennyire. Ez már olyan, mint egy házasság.</p>
            <p>- Ez a Veressné miből öltözködik így?</p>
            <p>- Nem tudod? Van egy egyszobás öröklakása. Azt nagyon olcsón eladja, de csak
               olyanvalakinek, aki ostromolja. A vételárat felveszi és másnap fuldokló zokogás
               közben megvallja, hogy rettenetes baj van, a mamája már előző nap eladta az
               öröklakást, ő ezt nem tudta, és a pénzből már adósságokat fizetett. Az ostromló úr
               megvigasztalja: nincs semmi baj, majd megadja, ha pénzhez jut. Eddig négyszer adta
               el. Ez a legjobban jövedelmező öröklakás Pesten. Megjegyzendő: az ostromlók egyikét
               sem hallgatta meg. Feltétlenül hű a mamája második férjéhez.</p>
            <p>- Csinos dolog. Tudod, hogyan beszélgetünk mi itt? Mintha két Mester Frédi társalogna
               egymással.</p>
            <p>- Teljesen igazad van. Szégyellhetjük magunkat. De a társaság még jobban szégyellheti
               magát. Ahová nézel, piszok.</p>
            <p>Itt Titi hirtelen kitört.</p>
            <p>- De hát miféle világ ez? Mutassatok itt nekem egy jó társaságot. Mutassátok meg azt
               a leányt, akinek mirtuszára meg mertek esküdni. Mutassátok meg azt a férjet, aki az
               első vaskos és kétértelmű bóknál torkonragadja az udvarlót. Nézzetek itt körül és
               mondjátok meg, mi ez a szörnyűség, amelyben élünk?</p>
            <p>Totó nem felelt. Mosolygott, mint kiábrándult bölcs és legyintett. De megszólalt
               Szinyéry, aki eddig néma maradt.</p>
            <p>- Én mutatok neked ilyen feleséget, leányt és férjet akárhányat. Ismerek feleségeket,
               akikhez a gyanú árnyéka sem fér. Ismerek leányokat, akik tiszták, mint az imádság.
               Ismerek férjeket, akik az asszonyt mélységesen tisztelik és tudják, hogy joggal. De
               ezeket ne itt keresd.</p>
            <p>- Úgy van, - bólintott Totó.</p>
            <p>- Hanem hol? - kérdezte ugyanakkor Titi.</p>
            <p>- Együtt nem találod őket sehol, mert nem szoktak nyilvánosan gyülekezni. Budapesten
               két társaság van. Az egyik itt van előtted. Látom, jól ismered. Én kevéssé, mert nem
               járok a nagy társaságba. De van ezen kívül még egy. Vannak bírák, tanárok, állami
               tisztviselők, derék kereskedők és egyéb fel nem tűnő emberek, akik sohasem léptek ki
               ebbe a kirakatba. A férj szabad idejében vadászik, vagy szakkönyveket olvas, az
               asszony neveli a gyerekeit és azon töpreng, hogyan lehetne egy kisszakasszal
               kevesebbet kiadni, mikor bevásárlásra indul. A leányok pedig pofont kapnak otthon, ha
               nem tudnak minden félórájukról beszámolni. Ezek a szürkék, a nem kirakatba valók, a
               történet nélküliek. Pedig nem éppen savanyú kispolgárok. Van köztük tábornok,
               államtitkár, gyártulajdonos. Csak nem veszed észre őket, mert nem szeretik, ha valaki
               őket észreveszi. Nem kell a kor züllöttségén háborognod, barátom. Ezek sokkal többen
               vannak, mint a tündöklők, a tánchelyiségben pezsgőzők, a barátnő-tartók. Csak nem
               látod őket. A versenylovat tízezer ember nézi, azt a derék magyar lovat az eke előtt
               nem nézi senki.</p>
            <p>Titi meglepetve tünődött.</p>
            <p>- Abba a társaságba volna jó bejutni.</p>
            <p>- Abba, kérlek, vagy lehetetlen bejutni, vagy nagyon könnyű. Ezeknek itt köröskörül
               lehetetlen. De ha a világot megkeresed önmagadban, már be is jutottál. De én
               megyek. Egy esztendeje nem voltam fenn ilyen sokáig. Szervusztok.</p>
            <p>Elment. Titi gondolkozva nézett utána.</p>
            <p>- Én nagyon irígylem ezt az embert, Totó. Te nem?</p>
            <p>- Szívemből. De neki könnyű. Ismernéd a feleségét. Akit nem hozott el ide. Elragadó
               asszony. Szép is, jó is, kedves is. És az előtt nem merészelnék egyetlen kétértelmű
               tréfát mondani. Három gyönyörű gyerekük van. Hiába, Szinyérynek szerencséje volt.
               Megkereste és megtalálta, akit az Isten neki szánt. Más is megtalálhatta esetleg, de
               az a valaki elment mellette...</p>
            <p>Titi ránézett. Most tudta meg, hogy ebben a mindig jókedvű és kacagtató emberben
               lakik valami bánat, amit nem tud senki. Úgy érezte, mintha megismert volna valakit,
               akit nem ismert. De nem kérdezett semmit. Tudta, hogy úgyis hiába kérdezne. Másra
               fordította a szót.</p>
            <p>- A grófnéról nem hallottál semmit?</p>
            <p>- Sokat beszélnek arról, hogy közte és mostohafia között elindult az ádáz harc. Az
               egész arisztokrácia izgatottan nézi, ki lesz a győztes. A hitbizományon túl is
               hatalmas vagyonról van szó, emberileg is érdekes a küzdelem. A grófné különben, úgy
               látszik, abbahagyta a festést.</p>
            <p>- Úgy látszik. A rajzai megszűntek. A csütörtök délutánjai is feloszlottak.</p>
            <p>- Bizonyosan minden idejét és idegét a nagy mérkőzésre használja. Azt hallom, sokat
               van együtt Bandrowskival. Nem megyünk még haza? Titi, most ne okoskodjál, elég volt a
               pezsgő. Tedd meg az én kedvemért, eredj te is haza.</p>
            <p>- A te kedvedért, az más. Gyerünk.</p>
            <p>Másnap is folyton társaságban volt. Mindenütt csak a zsidókérdésről beszéltek. Híre
               járt, hogy az új törvény, amely kemény és súlyos megszorításokat tartalmaz, karácsony
               napjára jön ki. Ebédről eljövet estilapot vásárolt, hogy átfussa. Szemét az a kis hír
               ütötte meg, hogy Kelecsényi, hajdani kolozsvári iskolatársa, agyonlőtte magát.
               Keresztény leányt akart elvenni, s mikor sarokba szorítva megvallotta, hogy apja
               zsidó lóügynök volt, eljegyzése nyomban semmivé lett. Halántékon lőtte magát és
               azonnal meghalt. Ez a hír szomorú részvétre indította. S mikor felment a szobájába,
               már a felvonó szekrényében bontogatva postáját, megdöbbenve látta egyik levélen a
               boldogtalan Kelecsényi aláírását. Izgatottan átfutotta a látható idegességgel írt
               kusza búcsúsorokat:</p>
            <p>Kedves Balog! Te jó voltál hozzám. Nem használt, el kell mennem. Ha szeretsz valakit,
               ne hazudjál. Utoljára üdvözöl szerencsétlen barátod, Krausz.</p>
            <p>Leveleit különben el szokta dobni, ezt az egyet most eltette. Valami szánakozó
               kegyeletet érzett iránta és bár ezt az embert sohasem kedvelte, most, halálában
               egyszerre szeretetre enyhült iránta. És hosszasan elgondolkozott róla. Igen, szegény
               Krausznak nem az volt a nagyobbik baja, hogy zsidó, hanem az, hogy hazudott. Hazudni
               nem szabad annak, akit az ember szeret. Annára gondolt meghatottan. Karácsonyra
               megcsinálja neki a rajzot, biztosan kibékülnek, aztán majd türelmesen várni fog. A
               társaságról, amelyet most már kezd lenézni, de örömeit nem nézi le, nem kell
               lemondani. Az ivást abba kell hagyni. Hiszen inni egy kicsit, elvégre lehet. Ha az
               embernek egy kicsit jókedve kerekedik, az sem olyan égbekiáltó dolog. Csak idejekorán
               abba kell hagyni. Szép lesz, jó lesz minden, a világ nagyon kellemes tud lenni.</p>
            <p>December huszonharmadikán, késő délután leült rajzolni. Megcsinálta a karácsonyi
               számba való rajzot. „A szeretet ünnepe” címet adta neki. A rajzon mindenki roppant
               szerette egymást. A világpolitikában, a belpolitikában, a pesti társaséletben
               kiválogatható ellenpárok rajongva imádták egymást. Sajátmagát Kikivel együtt rajzolta
               oda karonfogva, a kép széléről benyúló kéz adta rájuk áldását, természetesen Anna
               keze, de ezt nem tudhatta senki. Mikor a rajzot befejezte, még meg akarta csinálni
               azt is, amit Annának szánt karácsonyi ajándékul, eddigi ismeretségük története tíz
               kicsiny képben. De az órára pillantott. Öltözködnie kellett. Grandjeanék hívták meg
               vacsorára. A rajzot másnap délre halasztotta. És még felhívta a kórház portását.</p>
            <p>- A nagyságos asszony sokkal jobban van.</p>
            <p>- Köszönöm a jó hírt. Hálistennek. Kérem, értesítse a nagyságos asszonyt, hogy holnap
               délután négy órakor tiszteletemet fogom tenni.</p>
            <p>- Igenis, nagyságos uram. Boldog ünnepeket.</p>
            <p>- Boldog ünnepeket.</p>
            <p>Az utcán néhol embereket látott, akik karácsonyfát cipeltek hazafelé. Eddig egész
               életében keservesnek érezte a karácsonyt, még sivárabbnak, mint más napokat. Csak
               vőlegény korában volt olyan karácsonya, mikor úgy érezhette, hogy tartozik valahová.
               De aztán ismét egyedül maradt. Tanár korában olykor meghívták házas kartársai, de nem
               fogadta el a meghívást. Árvaságának érzésével nem akart mások örömünnepe számára
               nyomasztó lenni. Meg aztán hónap végén már nem vehetett illő ajándékot, üres kézzel
               pedig restelt olyan házhoz menni, ahol a gyerekek mohón várták a meglepetést. De
               holnap nem lesz egyedül. Azzal lesz együtt, ha kórházi szobában is, ha kora délután
               is, akit szeret. Este pedig nem megy el sehova. Ezt a magányos estét Annának adja.
               Egyedül lesz otthon. Korán nyugodni tér és sokáig, sokáig arra fog gondolni, akit
               szeret.</p>
            <p>Grandjeanéknál külföldi vendégek is voltak a szokott ismerősökön kívül: a bukaresti
               francia követség egy tagja, aki Geneviève rokona volt, feleségestől Budapesten
               tartózkodott. Azonkívül ott volt Bandrowski gróf is, akivel elég régóta nem
               találkozott társaságban. Mind a két körülmény kissé feszessé tette számára az estét.
               A lengyel követ Rhédeyné miatt zavarta. Sehogyan sem tudott elfogulatlanul beszélni
               azzal az emberrel, akit most a grófnéval hozott hírbe az egész város. Igyekezett
               kerülni és másokkal beszélgetni. A másik zavaró dolog Doutrelepont volt, a bukaresti
               francia úr, aki sokat politizált és a romániai magyarokat sem hagyta említés
               nélkül.</p>
            <p>- Meg kell önnek őszintén mondanom, - szólt Titi felé az egyre élénkebb vita folyamán
               - hogy Európa itteni részein addig nem lehet rend, míg az ön fajtestvérei nem lesznek
               hajlandók megkezdeni az együttes munkát. Önök igen rokonszenves és tehetséges fajta,
               csak az a baj, hogy ábrándokat kergetnek.</p>
            <p>- Bocsánat, ha önnek ellopják a cigarettatárcáját, az csak ábrándkergetés, ha vissza
               akarja kapni? Mikor önök évtizedeken át Elszászra gondoltak, ábrándokat
               kergettek?</p>
            <p>A házigazda tapintatosan közbelépett. Nevetéssel leplezte azt a nyomatékot, amellyel
               a beszédtárgyat kettévágta és másra tért. Később Bandrowski váratlanul megemlítette a
               közös magyar-lengyel határt, de Grandjean rögtön közbelépett ismét. Tapintata azonban
               nem tudta teljesen eloszlatni Titi fecsegését. Vacsora után bridzsezni ültek le.
               Duraga nevetve mondta:</p>
            <p>- Jöjjön, jöjjön, én is legalább ötvenezer pengőt akarok nyerni magától.</p>
            <p>- Legyen szerencsém. Vargas különben még Budapesten van?</p>
            <p>- Nincs. A karácsonyt Párizsban tölti. Rhédey grófnétól hallottam ma telefonon, hogy
               már Párizsból táviratozott.</p>
            <p>Elég kedélytelenül játszottak éjfélig. Titi mindvégig vesztett, s olyan lapjai
               jártak, hogy ez külön is elkedvetlenítette. Vígasztalásul nézegette a Gauguin-képet,
               s örült, mikor kívül volt a kapun. Bandrowski udvariasan haza akarta vinni, de ő nem
               fogadta el. Taxiba ült. Megnevezett egy mulatót. Elhatározta, hogy ma még nagyot
               mulat, aztán holnap, mikor Annával kibékült, elkezdi a mértékletes életet. Már csak
               anyagi okokból is. Háromezer pengőből nem lehet annyit lumpolni, mint
               négyezerből.</p>
            <p>A mulatóban gyér közönséget talált. Beült egy páholyba és whiskyt hozatott szódával.
               Majd mikor két kis táncosnő engedelmet kért, hogy helyet foglalhasson az asztalnál,
               azoknak pezsgőt hozatott. Már éppen eleget ivott Grandjeanéknál is, az újabb ital
               hamar megkeverte a fejét. Fecsegett a lányokkal, nézte a vége felé járó műsort s
               ivott. Nagyon jól érezte magát, a mámor kellemes köde langyosan ülte meg gondolatait.
               Mulatását búcsúnak tekintette. Fogadkozott magában, hogy ez az utolsó eset. S mivel
               nagyon feltette magában, hogy ez csakugyan az utolsó, a felelősség alól is
               felmentettnek érezte ivását. Berúghat nyugodtan, többé ez most már úgysem történik
               meg. Egyre-másra hozatta a whiskyt, s ha azt a pincér nem hozta elég gyorsan,
               beleivott a pezsgőbe is. Tudta, hogy már egészen részeg, de nem törődött vele. Az
               egyik lány szorosan közelhúzódott hozzá, feltűnően hízelgett neki és közben anyagi
               bajairól panaszkodott. Egyszerre körülszaladt a szó a helyiségben, hogy záróra.
               Elámult, hogy máris öt óra lett, fél háromra becsülte volna az időt. Szeretett volna
               még maradni és tovább inni.</p>
            <p>- Be vagy rúgva, mucikám? - kérdezte a hízelkedő táncosnő.</p>
            <p>- Alaposan.</p>
            <p>- Akkor kapsz nálam egy jó erős feketét. Jó lesz?</p>
            <p>- Nagyon jó lesz.</p>
            <p>- Megyek az öltözőbe. Várjál a kijáratnál taxival.</p>
            <p>Fizetett és dülöngve ment a ruhatárhoz. Heves lélegzetén úgy érezte, mintha orrán
               gőzzé vált alkoholt lehelne. Ketten is belecibálták bundájába. Tapogatta magát, nem
               érezte arany cigarettatárcáját. Lármát csapott, de a tárcát máris hozta a pincér.
               Otthagyta az asztalon. Oldalt állott a zárórát ellenőrző rendőr. Ő úgy vélte, hogy
               most mindenkihez jónak és szeretetteljesnek kell lennie. Odalépett a rendőrhöz,
               nyájasan boldog ünnepeket kívánt neki és át akarta ölelni.</p>
            <p>- Tessék engem békén hagyni, - mondta a rosszkedvű rendőr.</p>
            <p>Mélyen megbántva indult kifelé. A kijáratnál taxit hozatott, beleült és hogy el ne
               aludjék, rágyujtott. Beletelt legalább húsz perc, míg a leány végre kinyitotta az
               ajtót. Elindultak. Titi vidáman dúdolt. Meg volt elégedve búcsúestéjével.</p>
            <p>- Megjegyzem, mucikám, a nővéremmel lakom. Ma ott lesz a vőlegénye. De majd megfőzzük
               valahol azt a kávét.</p>
            <p>Tántorogva nyitott be egy vadonatúj lakásba, valahol az új Lipótvárosban. Kétszobás
               lakás volt, az egyikben ült egy fiatal pár. Kávét főztek. A fiatalember huszonöt év
               körüli férfi volt és igen csinos. Volt az arcán, amennyire ő részegségében meg tudta
               látni, valami angyali naívság, s a tekintetében meggyőző őszinteség. Mondott valami
               nevet, melyet nem lehetett megérteni. Titi igyekezett mennél kevésbbé részegnek
               látszani.</p>
            <p>- Örvendek. Szervusz. Balog Tihamér vagyok.</p>
            <p>- A rajzolóművész? - kérdezte az ifjú meglepetve.</p>
            <p>- Az. Talán hallottad a nevemet?</p>
            <p>- Igen, hallottam.</p>
            <p>A mulatóbeli táncosnő telefonált. Hosszasan lemondott valakinek, bonyolult
               hazugságokkal.</p>
            <p>- A zenész, - mondta mosolyogva a fiatalember.</p>
            <p>A táncosnő, Keleti Matyi nevezetű, végzett a telefonnal, konyakos üveget hozott és
               leült az asztalhoz. Beszélgettek. Titi lehetőleg hallgatott. Megivott három konyakot
               egymás után. Keleti Matyi hozzábújt.</p>
            <p>- Jaj, de édes részeges pofa vagy. Ki a szeszt szereti, rossz ember nem lehet. Mondd,
               muci, tetszem neked? Mondd előttük nyugodtan, ők jó haverek.</p>
            <p>- Persze, hogy tetszel.</p>
            <p>- Mondd, van valakid?</p>
            <p>Ivott még egy konyakot.</p>
            <p>- Lett volna. De nem akart a szeretőm lenni. Úgy kell neki.</p>
            <p>A fiatalember nevetett.</p>
            <p>- Brávó. Bár én ezt mondhatnám egy bizonyos vén dögről. Erre iszunk. De miért nem
               vetted feleségül?</p>
            <p>- Az se akart lenni. Erre is iszunk. Úgy kell neki.</p>
            <p>Ittak. Beszélgettek. Keleti Matyi hosszasan előadta az éjszaka öltözőbeli történetét.
               Abban hosszú vita szerepelt, amelynek folyamán ő jól megmondta valakinek. Közben
               feketét fogyasztottak. De konyakot is. A táncosnő odasúgott neki:</p>
            <p>- Gyere át a szomszéd szobába, akarok neked valamit mondani.</p>
            <p>Nehéz lépésekkel, székekbe kapaszkodva, átbotorkált. A táncosnő világot gyújtott,
               összehúzta a tolóajtót. Aztán hellyel kínálta a kereveten.</p>
            <p>- Nézd, mucikám, nekem életbevágó szükségem van száz pengőre.</p>
            <p>Még annyi futotta a lélekjelenlétéből, hogy odaadta a száz pengőt. Aztán úgy, ahogy
               volt, szmókingosan végigdőlt a kereveten. Feje még nem ért a szövethez, már aludt.
               Mikor felébredt, nem volt senki a szobában. Megnézte az órát. Az háromnegyed négyet
               mutatott. Rohant kifelé. Felkapta bundáját. Lent jó darabig nem talált taxit.
               Hazulról felhívta a kórház portását: mondják meg Vargháné őnagyságának, hogy fontos
               üzleti ügy miatt pár percet késik. Aztán gyorsan kezdett átöltözni. Mikor holmiját
               kirakta, ijedten látta, hogy aranytárcája nincs meg. Igyekezett emlékezetét
               erőltetni. Úgy rémlett neki, hogy a táncosnőnél még megvolt. Kereste megint, nem
               találta. Gyorsan lapozni kezdett a telefonkönyvben. Megtalálta Keleti Márta
               táncosnőt.</p>
            <p>- Halló, itt Balog Tihamér.</p>
            <p>- Szervusz, mucikám. Hogyan értél haza?</p>
            <p>- Mondd, kérlek, nem maradt nálad a cigarettatárcám?</p>
            <p>- Nem, éppen most takarítottam. Itt nincs.</p>
            <p>- Köszönöm.</p>
            <p>Vállat vont. Gyorsan megborotválkozott, más ruhát kapott fel és rohant a kórházba.
               Már csak a folyosón jutott eszébe, hogy üres kézzel jött. A rajzot sem csinálta. Még
               csak egy szál virágot sem hozott. Most már mindegy. Lesz, ahogy lesz. Ápolónő nem
               volt sehol, az ajtóról hiányzott a tábla. Kopogtatott. Hang felelt. Benyitott. Anna
               ott feküdt az ágyban, mellette üldögélt Lázárné. Ő boldogan, sugárzó arccal indult az
               ágy felé, de Anna egy mozdulata megállította. Anna az éjjeliszekrényről elvett
               valamit.</p>
            <p>- Itt a cigarettatárcája, tegye el, - mondta igen gyenge hangon.</p>
            <p>- Mi ez? Hogyan kerül ez ide?</p>
            <p>- Az nem fontos. Most menjen, kérem. Én soha magával az életben nem akarok
               beszélni.</p>
            <p>- De nézze, Anna... én... én...</p>
            <p>- Kérem, menjen. Isten áldja meg és felejtsen el. És most ne izgasson, nagyon beteg
               vagyok.</p>
            <p>Titi sarkonfordult, elment. Kint megnézte a tárcát, csakugyan az ő tárcája volt. Keze
               és térde remegett az izgalomtól. Visszament a szállóba. A szobájából rögtön felhívta
               a táncosnőt megint.</p>
            <p>- A tárca megvan. Mondd, hogy hívták azt a fiatalembert, akivel az éjjel nálad
               találkoztam?</p>
            <p>- Budai József. Miért?</p>
            <p>- Csak kérdeztem. Szervusz.</p>
            <p>Letette a kagylót, odament a szekrényhez, több, mint felényire megtöltött a whiskys
               palackból egy vizespoharat, szóda nélkül, egy hajtásra kiitta, aztán ruhástól az
               ágyra vetette magát.</p>
            
         </div>
         <div type="chapter">
            <head>XX.</head>
            <p>Karácsony másnapján felkereste Lázárnét a Katona József-utcában. Nem találta otthon,
               de elhatározta, hogy várni fog akármeddig. Három álló óra hosszat várta. Tőle aztán
               megtudta a történteket. Budai József megjelent a kórházban, hogy elbúcsúzzék
               nővérétől, mert hosszabb külföldi tartózkodásra indul. Nagy hűhóval elmondotta a
               betegnek, hogy az éjjel milyen véletlen találkozásban volt része. Ismételte Titi
               részeg nyilatkozatait is Annáról. Közben önkéntelen mozdulattal elővette a tárcát,
               hogy rágyújtson. Anna megpillantotta a tárcát. A testvérek összevesztek. Anna
               túlgyenge volt ahhoz, hogy a szóvitában megmérkőzzék fivérével, Lázárné avatkozott be
               segíteni. A tárcát elvették Józsitól, Lázárné rendőrséggel fenyegette meg. Józsi
               végül is megtört, nagy jelenetekben javulást fogadott, aztán elbúcsúzott, hogy Monte
               Carlóba utazzék valami barátjával. Azóta valószínűleg vonatra is ült, semmi újabb hír
               nincs róla. Anna állapotát az egész hercehurca eléggé visszavetette. Az orvos nagy
               lármát csapott, a látogatókat sommásan kitiltotta, csak Lázárné látogatását engedte
               meg.</p>
            <p>- Mikor lesz annyira jobban, hogy bemehessek hozzá?</p>
            <p>- Foha. Ne if teffék próbálkozni. Ő eft komolyan mondta. Ennek a dolognak vége. Hifen
               ifmerjük. Amit egyfer kimond, av úgy marad.</p>
            <p>- Ezt mondta is?</p>
            <p>- Egyfer mondta. Avóta erről nem akar befélni. Teffék őt elfelejteni, kérem.</p>
            <p>És fontosságának tudatában nagyobb nyomaték okáért hozzátette:</p>
            <p>- Av én felelőffégemre.</p>
            <p>Titi kifordult a lakásból. Jól van, hát akkor vége. Elfelejteni ugyan nem fogja
               Annát, de belenyugszik, hogy le kell mondania róla. Szeretni azért lehet. Fogja is
               szeretni, mindhalálig. Fájdalmas szemrehányással: „Miért nem lettél az enyém?
               Megmenthettél volna.” Hazament, szmókingot vett. Kezdte elülről az egész
               társaséletet.</p>
            <p>Egy vacsorán Totó félrehívta.</p>
            <p>- Kérlek, elhatároztam, hogy gyengédtelen leszek hozzád. Elmondok valamit, amit el is
               hallgathattam volna. De talán hasznodra leszek, ha mégis elmondom. Az Országos
               Kaszinó választmányi ülésén szóbakerült a neved. Arról volt szó, hogy a választmány
               meghívjon tagnak. Ketten is felszólaltak ellened. Kártyabarlangokba jársz, mondta az
               egyik. Botrányosan iszol, mondta a másik. Akik barátaid ott voltak, nem tudtak
               cáfolni. A dolog egyelőre lekerült a napirendről. Nekem erre most ne felelj semmit.
               Gondolkozzál azon, hogy mi ér többet. Folytatni azt a borzasztó dorbézolást, amit
               csinálsz, vagy úriemberek közé tartozni.</p>
            <p>Titi vállat vont.</p>
            <p>- Ha nem kellek a Kaszinónak, hát nem kellek. Nekem most már mindegy.</p>
            <p>- Ne ijesztgess, - mondta Totó aggodalommal - mi történt veled?</p>
            <p>- Elmentem az életem boldogsága mellett, örökre. Erről nem beszélhetek. Kivel
               bridzsezel? Remélem, együvé tett bennünket a háziasszony.</p>
            <p>Szilveszterkor öt meghívást fogadott el. Dömsödyéknél kezdte és újév napján délelőtt
               féltizenkettőkor Hoványiéknál végezte. Megint teljesen lerészegedett. És most már
               zabolátlanul folytatta az ádáz dorbézolást nap-nap után. Úgyszólván minden áldott nap
               leitta magát. Születésnapja alkalmából, mikor harminchatéves lett, három napig
               egyhuzamban mámoros volt. Az előestén kezdte, állandóan ivott, reggel, délután, vagy
               éjszaka, mindegy volt neki. Fájdalmát, keserűségét többé nem csillapíthatta semmi,
               csak a mámor. Totó minden módon próbált a lelkére beszélni. Megszégyenülten és
               meghatottan hallgatta. Mély hálát érzett iránta. De tehetetlenül felelt:</p>
            <p>- Öregem, én most súlyos lelki válságon megyek keresztül. Vagy megúszom, vagy
               rámegyek. Ez a válság erősebb nálam.</p>
            <p>- Ebbe nem szabad belemenned. Ki kell rántanod magad ebből a felelőtlenségből.
               Kénytelen vagyok kíméletlenül beszélni, öregem. Ha megjelensz egy mulatóban,
               tántorogva, dülledt szemmel, a lányok már vihognak és készülnek, a pincérek pedig
               összekacsintanak, mert a szemedet kilopják. Mindenki röhög. Társaságban már-már azt
               hallani, hogy nagyon nehéz veled a dolog, cocktaillel tele érkezel, már az étkezésnél
               berúgsz, a bridzset elrontod, senki sem akar veled játszani. Zöld fiatalok szemtelen
               tréfákat csinálnak veled és nem veszed észre. Micának kiégetted egy brokát huzatát.
               Hoványiéknál feldöntötted a kávélombikot. Ez így nem mehet, öregem. Mindazok, akik
               szeretnek és nagyrabecsülnek, fájdalommal nézik, milyen szégyenletes lejtőre
               kerültél. A legsúlyosabb aggodalommal utazom el.</p>
            <p>- Elutazol?</p>
            <p>- El. A jövő héten. Olaszországba és Németországba megyek, hivatalos tárgyalásokra
               osztott be a miniszterem. Két hónapnál hamarabb nem kerülök vissza.</p>
            <p>- Az nagy szomorúság, hogy elmégy. Nem marad itt senkim. Háromszáz barátom van és
               teljesen egyedül maradok. Talán majd valahogyan igyekszem vigyázni magamra.</p>
            <p>De mindketten tudták, hogy ez üres ígéret. Nem tudott vigyázni magára. Sőt a baj nem
               hogy csillapodott volna, hanem nőttön nőtt. Mennél jobban igyekezett Anna
               elvesztésébe belenyugodni, annál szerelmesebbnek érezte magát, annál öngyilkosabb
               dühvel vetette magát italba és zenebonába, hogy fájdalmára enyhülést találjon. És
               nemcsak egyre szerelmesebb lett Annába, hanem már lassan kezdte meggyűlölni, mint
               vergődésének okát. Rátolt minden felelősséget, átkozta, becsmérelte és fájdalmasan
               imádta. Totó csakugyan elutazott. A társaságban félszegen érezte magát nélküle.
               Megjegyzések, amelyeknek humorát csak Totó érthette volna meg, benne rekedtek. Apró
               megfigyeléseket, amelyek kevésbbé ismert művészettörténeti nevekkel függöttek össze,
               nem volt kinek mondania.</p>
            <p>Egy délben gróf Zichy Zoltánné jelentkezett telefonján. Mikor a közben elfelejtett
               nevet meghallotta, hirtelen a megváltás reménye suhant át rajta. Munkát kap a
               jótékony este rendezésével, beleveti magát, dolgozik és talán ettől megenyhül.</p>
            <p>- Parancsoljon velem, grófné.</p>
            <p>- Kérem, a hölgybizottság most már lassacskán hozzáfog a rendezéshez. Mivel azonban
               azt hallottuk, hogy igen sok a dolga és társadalmilag is súlyosan el van foglalva,
               nem lehetünk olyan szerénytelenek, hogy ettől elvonjuk. A hölgybizottság elnézését
               kéri, hogy eddig zavarta.</p>
            <p>- De kérem, grófné, én boldogan állok rendelkezésére, hiszen...</p>
            <p>- Nem, nem, a döntés már megtörtént, ezen nincs módomban változtatni. Szívből
               köszönöm eddigi készségét és elnézést kérek, hogy zavartam. Jónapot kívánok, kedves
               Balog.</p>
            <p>Ez udvarias volt és félreérthetetlen. Híre annyira megromlott, hogy az ilyesmire nem
               használhatják. Más jeleit is megkapta társadalmi süllyedésének. Meghívásai alig
               észrevehetően gyérülni kezdtek. Totó, akihez városszerte ismert barátság kapcsolta,
               nem volt itthon s ahová különben mindkettőjüket hívták volna, most néha nem hívták őt
               sem. Ha pedig meghívták, mindinkább azt az elnéző tapintatot éreztették vele,
               amelyekben betegeket szoktak részesíteni. Mind gyakrabban megtörtént, hogy
               bridzs-beosztáskor a háziasszony így szólt:</p>
            <p>- Titit nem engedem kártyázni. Titi velem beszélget. Kérem, a nagyságos úrnak nagyon
               sok vízzel adja a pezsgőt.</p>
            <p>Vagy ilyen mondatokat kapott:</p>
            <p>- Kérem, a cigarettájával vigyázzon, mert megint kiégeti a ruhámat.</p>
            <p>- Nem, Titi, ne táncoljunk. Még elesik velem a parketten.</p>
            <p>Az ilyen apró, kétségtelenül megérdemelt megjegyzések kezdték a társaságtól elvenni a
               kedvét. Mind jobban érezte magát a mulatók felelőtlen zsivaja közepette. Ha bevette
               magát egy páholyba, nem érték efféle sérelmek. Jól tudta, hogy a lányok szembe
               hízelegnek s a háta mögött kinevetik, de ha ezt nem akarta tudni, akkor nem tudta.
               Jól tudta, hogy a pincérek minden lehető módon megcsalják, üres üvegeket csempésznek
               az asztal alá, el nem fogadott sós mandulákat számítanak fel neki és fizetéskor
               rosszul adnak vissza, de ezt olyan adónak tekintette, amelyet meg kell fizetnie a
               mámorért, a békességért és azért az érzésért, hogy ő az úr. Minden mulatóban ismerte
               a lányokat és a személyzetet. Ismerte a házi pletykákat, csodálkozva vette észre,
               hogy a tánchelyiségekben alkalmazott lányok között milyen sok a derék és tisztességes
               indulatú, milyen nehéz és egészségpusztító munkát végeznek, hogy testvéreiket
               taníttathassák és megtanulta, hogy a lokállányok között nem több a feslettség, de
               gyakoribb az önzetlen szerelem, mint az úgynevezett társaságban. De ezeket a
               tapasztalatokat folytonos részegséggel és herdáló költekezéssel fizette meg.</p>
            <p>Február elsején Pethő azzal a kellemetlen hírrel leple meg, hogy havi háromezer
               pengőt sem tud rendelkezésére bocsátani, csak kétezernégyszázat. Március elsején ezt
               is leszállította ezernyolcszázra. Ő vitatkozott, érvelt, rábeszélt, de mindhiába.
               Pethő sopánkodott, hogy az idők megnehezültek, sok üzleti veszteség érte, nincs
               módjában többet folyósítani, a hagyaték ügye pedig még mindig húzódik. És
               rendíthetetlenül megmaradt a kijelölt összegek mellett. Titi tehetetlen volt. Tudta,
               hogy most már zsebpénze nem futhatja az eddigi dőzsölésekre, de szándékosan behúnyta
               szemét. Lesz, ami lesz. Dőzsöl tovább, amíg megy. Rájött, hogy adósságot is lehet
               csinálni, a hagyatékból majd kifizeti. A gyakorlati élettel mindössze az a kapcsolata
               maradt, hogy heti rajzát pontosan megcsinálta. De, amit azelőtt másfélórai munkával
               odavetett, azon most három óra hosszat is elkínlódott. És amit csinált, az fásulttá
               lett, ötleteinek nem volt igazi jó kedve. Egy este, mikor az elkészült rajzot
               személyesen vitte be Gálosnak, mint szokta, a főszerkesztő a szokásos beszélgetés
               után még visszatartotta.</p>
            <p>- Kérlek, Titi, két fontos dolgot akarok neked mondani.</p>
            <p>- Parancsolj.</p>
            <p>- Az első az, hogy ne igyál annyit. Fűtől-fától azt hallom, hogy az esztelen lumpolás
               útjára léptél. Ha így folytatod, egészségileg is tönkreteszed magad, a társaságból is
               ki fogsz kopni. A rajzaid már nem olyan jók, megmondom nyiltan. Fáradtak és
               sótlanok.</p>
            <p>- Kérlek, - fortyant fel Titi, - ha nincs szükséged a munkámra...</p>
            <p>- Csak nyugalom, csak nyugalom. Az őszinteség nem kellemes, tudom. De el kell
               fogadni. Húsz éve szerkesztek lapot, nagyon sokszor megesett, hogy egyik-másik
               munkatársam egyszer megbolondult, ivásnak adta magát és rosszakat írt, vagy
               elmaradozott a szerkesztőségből. Ilyenkor a jó szerkesztő nem botrányt csinál, hanem
               a baj okán igyekszik segíteni. Mondd meg nekem, mi bajod.</p>
            <p>- Nem is mondhatom meg, nem is tudsz segíteni rajta. Majd elmúlik.</p>
            <p>- Biztos, hogy elmúlik?</p>
            <p>- Nézd, adj nekem valamennyi időt. Én mindent elkövetek, hogy elmúljék.</p>
            <p>- Már nem is szóltam semmit. A másik az, hogy szerződést adok neked.</p>
            <p>- Köszönöm, de minek ez. Jól megvagyunk így is.</p>
            <p>- Ezt én jobban tudom. A Budapesti Ujság kormánytámogató lap, de szőröstül-bőröstül a
               báró Stein közgazdasági érdekeltségeinek zsebében van. Valószínű, hogy ezt a kormány
               nem hagyja így. És akkor nem biztos, hogy engem a helyemen hagynak. Te csak hallgass
               rám és tedd el azt a szerződést, amelyet majd elküldetek neked. Mindjárt kapsz egy
               kis emelést is. Ezentúl nem rajzonként fizet a lap, hanem kapsz havonta hatszáz
               pengőt és évente egy havi szabadságra lesz jogod. Kikötünk egyévi felmondást. Ezek
               biztonsági intézkedések. Kétségtelennek tartom ugyan, hogy aki esetleg utánam leül
               ehhez az íróasztalhoz, az téged természetesen meg fog tartani. De nem árt óvatosnak
               lenni. Én terád külön vigyázok, mert én hoztalak ide, te az én személyes sikerem
               vagy. Most pedig eredj, mert sokan várnak és ne igyál.</p>
            <p>Annyi társasági szégyen, gond és baj közepette ez a pár perc úgy érte lelkét, mint a
               langyos, tiszta eső. Minden hálája és pillanatnyi megnyugvása a munkájához
               kapcsolódott. A munka egyszerre mint az élet egyetlen szilárd alapja mutatkozott meg
               előtte. És szívébe dobbant Anna, aki kezdettől fogva mindig munkája szükségét
               hajtogatta. Lépten-nyomon Annát igazolta minden. Különben tudta róla, hogy nemrégiben
               teljesen meggyógyultan hagyta el a kórházat. A portás mondta, akit névtelenül
               felhivott. Anna azóta már bizonyára rendesen jár hivatalba. El lehetne menni oda a
               rakodópartra valamelyik nap három órakor és a közelben, valami épületmélyedésbe
               húzódva, meglesni. Látni néhány percig. De minek. Barackpálinkát tartott otthon.
               Mikor délben, vagy kora délután felébredt, mindenekelőtt abból ivott meg egy-két
               kortyot. Ez végigjárta vérkeringését és a könnyed, zsibbadó mámor azt a csaló érzést
               adta, hogy napját rendbehozott aggyal kezdi meg. Most már rajzoláshoz is ivott
               valamit. Így könnyebb volt a rajzzal pontosnak lennie. A pénzt, amit kapott érte, s
               az esetleg eladott eredetiek árát is, változatlanul elvitte a bankba az Anna nevét
               viselő takarékkönyvbe. Hogy miért teszi ezt még mindig, annak nem tudta volna okát
               adni.</p>
            <p>Így érkezett a mélyponthoz. Meghívásai erősen megritkultak. Ismerősök nem álltak meg
               vele az utcán, hanem sietősen tovább mentek. Már délután kótyagosan kóválygott,
               szomjasan várta, hogy kigyúljanak a lámpák, aztán valami vendéglőben evett és
               borozgatott tizenegyig, akkor mulatóba ment. Néha ötkor hazament, néha azonban gyanús
               emberekkel, akik lumpolás közben hozzáragadtak, még elment valahova reggelizni. Nem
               sokat beszélt, csak nézett maga elé, félig eszméletlenül, ahova nyúlt, ott feldöntött
               valamit. És ivott. A tükörtől vissza kellett ijednie. Beesett szeme alá vastag táskák
               ültek, arca püffedten éveket öregedett. Ruháit sorra át kellett igazítani, mert
               kihízta valamennyit. De most már külsejével is alig törődött. Egy este, mikor gyalog
               igyekezett vacsorázni egy belvárosi vendéglőbe, a Kossuth Lajos-utca fényei között
               egyszer csak Rhédey grófnét pillantotta meg. Az szemközt jött vele. Meglátták
               egymást. A grófné nyomban oldalt fordította gyászkalapos fejét. Nyilvánvalóan nem
               óhajtotta, hogy Titi köszönjön neki. Nem is köszönt. Elmentek egymás mellett. Őt ez
               már közömbösen hagyta. Mindegy volt ez is. Minden mindegy volt. Az élet nyüzsgött és
               zúgott, Franco Madridot ostromolta, a pápa meghalt és újat választottak, itthon gróf
               Teleki Pál lett a miniszterelnök, de ez mind elszaladt ittas éjszakái felett. A
               világon semmisem volt említésreméltó, csak Anna. De őt is gyakran átkozta. Néha
               részegen maga elé szólt, mint egy eszelős: „meddig tart még, a teremtésit neki,
               meddig kínlódjam még?”</p>
            <p>Egy napon mégis történt valami, ami fásult idegeit is megdöbbentette. Pethő Daisy
               meghalt. De a lapok nemcsak egyszerű halálhírét hozták. Hosszú cikkek írták róla,
               hogy halva találták egy újpesti szülésznő lakásán. Elvérzett. A szülésznőt tiltott
               műtét gyanúja alatt azonnal letartóztatták. A vér meghült benne, mikor ezt olvasta. A
               markazi éjszaka jutott eszébe. De az még a nyáron történt, s most már márciusra járt
               az idő. Megrendülve töprengett azokon a mondatokon, amelyeket ott a markazi vacsorán
               mondott a boldogtalan nő a mai lányok bátor és szabad életéről. Az apát nem akarta
               felhívni. Hosszú és semmitmondó táviratot diktált neki telefonon. De felhívta
               Gyöngyös Terkát.</p>
            <p>- Az Isten nem ver bottal, - mondta vadúl a színésznő - és megjósolom neked, hogy ez
               még csak az eleje.</p>
            <p>- De hát mi történt ezzel a szegény leánnyal? Te tudsz valamit, ami nincs a
               lapokban?</p>
            <p>- Hogyne tudnék. Miután a Jósika-fiúk nem álltak kötélnek és lerázták, visszatért
               ahhoz a tervhez, hogy mégis báró Günther veszi el. Azt hitte, hogy ha gyermeke
               születik Günthertől, menni fog a dolog. De Günther a mult héten kivándorolt
               Ausztráliába. A többit olvashatod a lapokban. Különben hogy vagy? Hallom, sokat
               iszol.</p>
            <p>- Igen, sokat iszom. Isten veled.</p>
            <p>Gyászjelentést nem kapott, a temetésről nem tudott semmit. Nyilván Pethő nem akarta,
               hogy lánya tragédiájáról még többet beszéljenek. Ő éppen ezért helyesebbnek tartotta,
               ha most még telefonon is békét hagy az ügyvédnek. Ha majd a tragédia hullámai
               elsimulnak, könnyebb lesz vele az érintkezés. Pár napig tehát várakozott, pedig
               sürgős szüksége lett volna pénzre. Pár nap mulva pedig megérkezett Totó. A külföldet
               járt jóbarát mindjárt telefonált. Kora délután, három tájban.</p>
            <p>- Ma még itthon maradok. Holnap együtt ebédelhetünk?</p>
            <p>- Boldogan. Gyere el ide, itt jól lehet enni. Negyed három jó lesz?</p>
            <p>- Kitünő. Mi van az ismerősökkel?</p>
            <p>- Nem tudom. Alig járok társaságba. Hozzászoktam a lokálokhoz.</p>
            <p>- Ejnye, Titi, ejnye. Nem javult a helyzet?</p>
            <p>- Semmit.</p>
            <p>- Hát holnap majd számolok veled. Nagyon örülök, hogy látlak. Viszontlátásra.</p>
            <p>Alig tette le a kagylót, már csengett ismét a készülék. A portás szólt fel, hogy
               ember jött Pethő ügyvéd úrtól, sürgősen óhajt beszélni. Titi úgy rendelkezett, hogy
               az az ember jöjjön fel. Eddig már megivott három szódás whiskyt, most kitöltötte a
               negyediket és várta az embert. Kisvártatva valóban belépett egy fiatal munkásféle,
               rongyosan, borostásan. Ha nem lett volna ilyen elcsigázott, kiéhezett arca, csinos
               embernek lehetett volna mondani. Titi éppen szólni akart valami olyasformát, hogy
               miben állhat rendelkezésére, de nem jutott szóhoz. A látogató megállt a szoba közepén
               és szemellátható izgalommal, egész testében reszketve így szólt:</p>
            <p>- Mi lesz az én gyerekemmel, uram? Tüdőgyulladással ott fekszik az udvaron. A rongyok
               közt. Én is ember vagyok, hallja ezt?</p>
            <p>- Csillapodjék le, kérem. Kicsoda maga és mit kíván tőlem?</p>
            <p>- A gyerekemet kívánom, uram. Térden állva rimánkodtam Pethő ügyvéd úrnak, de ő azt
               mondta, hogy nem tehet semmit, a háziúr nem ad kegyelmet. Hát most itt vagyok.
               Tüdőgyulladás! Tudja, mi az? Hogy ott döglik meg az a poronty az udvaron! Az esőben!
               Egy ilyen gazember miatt, mint maga! De én mindennel leszámoltam!</p>
            <p>Az izgatott ember hirtelen mozdult egyet. Dördülés hangzott el. Titi csodálkozva
               nézett a látogatóra. Aztán tapogatni kezdte magát. Nem érzett fájdalmat sehol. A
               látogató belerogyott a mellette álló karosszékbe, kezéből kiesett a revolver és
               halkan koppant a szőnyegen. A férfi oldalt borult és elkezdett zokogni.</p>
            <p>- Kis gyerekem... drága kis gyerekem...</p>
            <p>Mélyen zihálva zokogott. Titi hirtelen megértette az összefüggést. A hagyatékhoz egy
               proletár-bérház is tartozott a Csikágóban. Pethő onnan ezt az embert minden jel
               szerint kilakoltatta és az udvarra tette. A gyerek az udvaron haldoklik. Az apa
               bosszút akart állni. Odalépett hozzá, a vállára tette a kezét.</p>
            <p>- Ne sírjon. Nincs semmi baj. Nem talált el. Én jó ember vagyok. Az ügyvéd hazudik.
               Amit tudok, segítek.</p>
            <p>Valaki felszakította az ajtót. A szobalány rohant be. Bizonyára hallotta a lövést.
               Titi elébe lépett.</p>
            <p>- Nem történt semmi. Ez a szegény ember öngyilkos akart lenni, de nem találta el
               magát. Majd én elintézem. Erről senkinek sem szabad szólni, Mariska, még a portásnak
               sem. Értette? Mondja azt, hogy a folyosón villanyégő pattant el. Menjen, menjen.</p>
            <p>Kituszkolta. Akkor a whisky felét áttöltötte másik pohárba. Oda nyujtotta a még
               mindig zokogó embernek.</p>
            <p>- Ezt igya meg. És szedje össze magát gyorsan, mert itt csinálni kell valamit.</p>
            <p>A munkás szót fogadott. Kiitta az italt. Keze fejével megtörölte arcát a könnyektől.
               De melle még görcsösen fújtatott.</p>
            <p>- Idehallgasson. Most odamegyünk kocsival és viszünk orvost. Útközben veszünk tejet,
               vagy ami kell, én ehhez nem értek. De ne bőgjön nekem, értette?</p>
            <p>Az vinnyogni kezdett, mint a kutya. Különös hangjain nem lehetett eligazodni,
               szenved-e, vagy hirtelen boldog. Megkapta a Titi kezét és eszeveszetten csókolni
               kezdte.</p>
            <p>- Bocsásson meg nekem, nagyságos úr... olyan nagy bánatom volt... ne tessék
               haragudni...</p>
            <p>Titi erőszakkal lefejtette kezéről a síró embert.</p>
            <p>- Nem haragszom. Részeg vagyok. És nagy bánatom, az van nekem is.</p>
            <p>Hirtelen ő fakadt sírva. Ott álltak szemközt egymással, két síró férfi, akik közül az
               egyik egy perce még meg akarta ölni a másikat. Akkor Titi megrázta magát. Megtörölte
               szemét.</p>
            <p>- Most siessünk.</p>
            <p>Kabátot ragadott, a folyosón kapkodta magára. Az ember engedelmesen követte. A
               portásnál Titi orvost kért, azonnal. Percek alatt akadt orvos. Taxi is. Elindultak. A
               legközelebbi tejcsarnoknál Titi vásárolt tejet, kenyeret és vajat. Aztán a kifelé
               robogó kocsiban elmondatta a még mindig szipogó emberrel a részleteket. Tar Mihálynak
               hívták, eredeti foglalkozására nézve kertész volt, de gazdája meghalt és állás nélkül
               maradt feleségével és négy éves gyerekével. Gyárban keresett alkalmi munkát. Pethő
               nyolc pengő házbértartozásért tette ki. Abból négy ötvenet nagy kínnal már
               megfizetett, de három ötven még hiányzott. Igy került az udvarra. Ott tanyáznak a
               márciusi hidegben és esőben egy hete. A gyerek ma reggel óta lázas és nagyon rosszúl
               van. Tar Mihály értelmesen beszélt és élénken. Titi egyre rokonszenvesebbnek
               találta. Hosszú utazás után végre odaértek, ahová Tar Mihály igazgatta az e tájon
               járatlan vezetőt. Nagy, rideg bérház volt ez, háromemeletes sivár kaszárnya, úgy állt
               ott üres telkek és bekerített farakások között, mint a proletár-szegénység keserves
               szigete. Besietett az udvarra. Ott az egyik sarokban nyomorúságos bútorokból állott a
               kilakoltatott család sátorrá rakott holmija. Csapzott ruhaneműek vackán, amelyre
               bevert az eső, ült a fiatal asszony, ölében a kis gyerekkel.</p>
            <p>- Ne kérdezz semmit, - mondta a férj goromba gyöngédséggel - hanem etesd a gyereket,
               oszt pofázz magad is. Én mán ettem.</p>
            <p>- Nem evett, - szólt Titi - ne hazudjék. Nézzük meg ezt a gyereket, doktor úr.</p>
            <p>Míg az orvos a kisgyerekkel bíbelődött, aki a vizsgálat alatt is mohón evett, odajött
               a házmester.</p>
            <p>- Mi ez itt, mit akarnak? Kifele innen, kifele.</p>
            <p>Titi rákiáltott.</p>
            <p>- Fogja be a száját és vegye le a kalapját. Tudja, hogy kié ez a ház?</p>
            <p>- Persze, hogy tudom. Balogh Tihamér úr örökölte.</p>
            <p>Titi elővette igazolványait. Oda tartotta. A házmester csakugyan mindjárt levette a
               kalapját.</p>
            <p>- Na lássa. Van most üres lakás?</p>
            <p>- Üres nincs, nagyságos uram, de van olyan, ahol ezek még elférnek.</p>
            <p>- Akkor rögtön beköltöznek. Maga majd segít nekik a holmijok körül. Mi van a
               gyerekkel, doktor úr?</p>
            <p>- Elég súlyos, de meg lehet menteni.</p>
            <p>- Na, gyerünk költözködni! Egy-kettő! Tar Mihály, ne nyafogjon, fogja a gyereket és
               jól pólyázza be.</p>
            <p>Közben mind a három emelet vaskorlátos kőfolyosójára kigyűltek a lakók. Némelyik
               asszony hátulról a fejére borította legfelső szoknyáját, hogy ne verje az eső.</p>
            <p>- Egyszer majd ezeket mind megnézem. Most nem érek rá. Házmester, ide figyeljen. Én
               beülök a kocsiba és megvárom a doktor urat, míg ő a gyereket rendbe tette és
               orvosságot írt. Tar Mihály tartozása el van engedve...</p>
            <p>- Bocsánat, nagyságos uram, - szólt rémülten a házmester - mit fog szólni Pethő
               nagyságos úr?</p>
            <p>- Ejnye, a teremtésit neki, hát kié ez a ház? Tar Mihály, itt van magának öt pengő
               orvosságra. Maga pedig, házmester, nem enged senkit a kocsihoz, mert megrohannak. Aki
               a kocsihoz jön, annak felemelem a lakásbérét. Doktor úr, legyen szíves elhelyezni a
               gyereket, a kocsiban megvárom.</p>
            <p>A kocsiban elhatározta, hogy azonnal felkeresi Pethőt. Leánya halála miatt most
               bizonyára elég nehéz napokat él, de ez a kérdés sem egyszerű. Őt egy elkeseredett
               ember majdnem megölte. Holnap jöhet egy másik. Mikor az orvos beszállt hozzá,
               visszavitte a szállóhoz, aztán egyenesen az ügyvédhez sietett. Nem kellett
               várakoznia. Mindenekelőtt részvétét fejezte ki élőszóban is. Bocsánatot kért, hogy
               zavarja.</p>
            <p>- Kérlek, csak parancsolj. Én nem érek rá gyászolni. A munka megy tovább. Miről van
               szó?</p>
            <p>- Arról van szó, hogy egy ember, akit elkeserítettél, két órával ezelőtt hajszál
               híján megölt. Rám lőtt, de nem talált.</p>
            <p>- Akkor semmi baj. Ki volt az?</p>
            <p>Titi elmondta az egész történetet. Pethő minden megjegyzés nélkül hallgatta végig.
               Aztán kedvetlenül megszólalt.</p>
            <p>- Kérlek, az a ház egyelőre gazdátlan hagyaték. Ott nincs jogod rendelkezni. És
               nagyon kérlek, hogy ilyen illetéktelen és önálló lépésekkel ne zavard a munkámat. Ha
               nem vagy megelégedve, fizesd ki a tartozásodat és vond meg a megbízást. De, amíg a
               dolgot én kezelem, addig ne keresztezd a lépéseimet. Te csak passziózzál abból a
               pénzből, amit folyósítok.</p>
            <p>Ő ámulva meredt az ügyvédre. Ezt a hangot még nem hallotta tőle. Elöntötte az
               indulat.</p>
            <p>- Bocsáss meg, én nem vagyok koldus. A munkádra eddig sem fizettél rá. Te azokat az
               embereket rám vadítottad. Komisz fráternek állítottál be, aki szipolyozza őket. Hát
               ebbe nem megyek bele.</p>
            <p>- Kérlek. Csináld magad. Előre megmondom: elsején nem leszek abban a helyzetben, hogy
               kisegítselek.</p>
            <p>- Hogy-hogy? Nem akarsz elsején fizetni?</p>
            <p>- Miért fizessek? Talán tartozom neked valamivel?</p>
            <p>- De bocsáss meg, az volt köztünk a megállapodás...</p>
            <p>- Eh, mit megállapodás. Mutass nekem írást, hogy én bármilyen folyósításokra
               köteleztem magam. Ilyen írás nincs. De, hogy én teljes felhatalmazással
               intézkedhetem, eladhatok, vásárolhatok, elidegeníthetek, terhelhetek, olyan írás
               van.</p>
            <p>- Szóval nem folyósítasz nekem elsején?</p>
            <p>- Nem.</p>
            <p>- Kérlek. Isten veled.</p>
            <p>Dacosan elment. Otthon már elszállt belőle ez a dac. Sajnálni kezdte, hogy nem
               pengetett békülékenyebb hangokat. Mi lesz most elsején? Mi lesz a szállószámlával? Mi
               lesz egész életével, étkezésével, taxiköltségével, cigarettájával? Hüledezett lépése
               következményeitől. De aztán whiskyt töltött magának és vállat vont. Majd lesz
               valahogy. Kölcsönt szerez, vagy váltót ír alá, valahogyan csak lesz. És a hagyaték
               ilyen feltünően hosszú idő után most már hamarosan esedékessé válik. Vállát vonogatva
               járkált le-fel a szobában. Az éjjeliszekrényen megpillantotta a revolvert, amelyet
               Tar Mihály itt felejtett. A szobalány odatette. Idegenkedve kezdte nézegetni, mert az
               efféle szerszámot sohasem szerette. A dolog végződhetett volna másképpen is. Jobb
               lövés - és Balog Tihamért holtan találják szobájában. Meghalt harminchatéves
               korában. Vajjon mit szólt volna Anna?</p>
            <p>Másnap Totóval ebédelt. Állandó részegségén csak átsiklott, annál részletesebben
               mondta el a Pethő-ügyet.</p>
            <p>- Ebből ki kell, hogy rántsalak, - mondta a jóbarát - ha megebédeltünk, elviszlek egy
               jóbarátomhoz. Az egyike a legjobb és legmegbízhatóbb ügyvédeknek Budapesten.
               Vállalom érte a felelősséget.</p>
            <p>Úgy is tett. Elmentek egy belvárosi házba. Ott a földszinten volt doktor Horváth
               Péter ügyvédi irodája. Kicsiny iroda volt ez, a belépőt meglephette, hogy a város
               egyik leghíresebb ügyvédje itt dolgozik. Gyér személyzet, egyetlen telefon, semmi
               jövés-menés. Totó beajánlotta pártfogoltját, aztán egymásra hagyta őket. Horváth
               Péter hatalmas, tagbaszakadt, borotvált arcú, fekete ember, ceruzát vett a
               kezébe.</p>
            <p>- Parancsolj. Hallgatlak.</p>
            <p>Titi elmondta Pethővel való összeköttetésének egész történetét, az első vidéki
               látogatástól kezdve egészen a tegnapi összeveszésig. Végül összefoglalta az
               ügyet.</p>
            <p>- Nekem tehát most arra volna szükségem, hogy valaki ezt az egész dolgot kézbevegye,
               visszafelé megvizsgálja Pethő minden ténykedését, rendet csináljon a hagyatékkal s
               addig is engem húzzon ki ebből a szorongatott anyagi helyzetből.</p>
            <p>- Értettem, kérlek. Ezt sajnos, nem vállalhatom.</p>
            <p>Titinek leesett az álla.</p>
            <p>- Nem? Miért nem?</p>
            <p>- Mert kliensnek pénzt adni kölcsön s egy jogi kérdésből vállalkozási kalandot
               csinálni, ez nem az én ízlésem. Tudom, hogy vannak, akik csinálják. Néha az ügyfélnek
               is jó, az ügyvédnek is. Én nem csinálom.</p>
            <p>- De talán úgy lehetne, hogy segítesz valami kölcsönt szerezni... addig, amíg ez a
               hagyaték...</p>
            <p>- Nem tudok kölcsönt szerezni. Fedezet nincs. Fedezet nélküli kölcsönökkel nem
               foglalkozhatom.</p>
            <p>Titi elvesztette türelmét.</p>
            <p>- De, az Istenért, csak tudsz valami tanácsot adni. Hiszen azért jöttem ide. Mondd
               meg, hogy mit lehet itt csinálni. Mi a dolgom, mi a lehetőségem?</p>
            <p>Horváth vállat vont.</p>
            <p>- Először is, még semmiféle írást nem láttam és amit elmondtál, azt jogilag
               ellenőrizni nincs módomban. A laikus ember kihagyhat az előadásból egyetlen
               csekélynek látszó részletet, amely az egész ügy érdemét megváltoztatja. A benyomásom
               mindenesetre az, hogy jól látom, mi történt. Akiről szó van, hírhedt ember.
               Módszereit ismerjük. Az ügyvédi kamara régóta szeretné fülöncsípni, de rendkívül
               ügyes abban, hogy hogyan fedezi magát. Azt kérdezted, mi a lehetőséged. A válasz
               nagyon egyszerű. Visszamégy vidékre és elfoglalod az állásodat, míg itt az ügyek
               tisztázódnak.</p>
            <p>- Az lehetetlen. Egyrészt a szégyen miatt... másrészt van valami okom, ami... ami itt
               tart Budapesten.</p>
            <p>- Ezt te tudod, más nem szólhat bele. Akkor pedig itt Budapesten aszerint kell élned.
               Ott kell hagyni a költséges szállót. Hónapos szobába kell menni. Olcsó helyen
               étkezni, összehúzni magadat úgy, hogy kibírd a tisztázás idejéig. Hogy a dolgodat
               vállalom-e, vagy nem, arra most nem tudok felelni. Előbb látnom kell az anyagot. De
               az máris igen fontosnak látszik, hogy ettől az embertől a megbízatást rögtön vond
               meg. Nekem adsz egy olyan megbízatást, amely egyikünkre sem kötelező. Ha belenéztem
               dolgaidba, nyilatkozom: csinálom-e tovább, vagy ajánlok magam helyett arravaló
               embert. Most diktáld fel, milyen írások vannak birtokodban, milyen adatokat tudsz
               máris rendelkezésemre bocsátani. Majd kérdéseket intézek hozzád.</p>
            <p>Elkezdte a kérdéseket. Fejcsóválva állapította meg, hogy Titi a legelemibb kérdésekre
               sem tud felvilágosítást adni. Írás pedig semmi egyéb, mint a szülők keresztlevelének
               fényképmásolata. Horváth belátta, hogy ezzel az emberrel nem boldogul. Mindenesetre
               megcsinálták a Pethőnek szóló levelet, amely mindennemű megbízatást megvon tőle.
               Aztán Titi elment, mint a megvert kutya. Otthon lefeküdt és sorsán gondolkozott.
               Felmeredt előtte a hónapos szoba. Az étkezés valami kis olcsó kocsmában, sőt
               kifőzésben. Tárcájában nem volt több, mint negyvenöt pengő. A Gellértből, ez
               nyilvánvaló, ki kell költözni. S aztán mit csinálhat a nábob? Zálogba teheti arany
               cigarettatárcáját. Valahogyan elkínlódik addig, amíg pénzéhez jut. Zahárnak is lehet
               írni, hogy sürgősen törlesszen valamit házbértartozására. Ez majd lesz valahogy. Ez
               mind nem fontos, örökségét előbb-utóbb megkapja. Csak Anna volna a fontos, akit
               örökre elveszített. Vajjon mi van a kismadárral, amelyet most is szorgalmasan
               belerajzol minden heti rajzba?</p>
            <p>Másnap szólni akart a szálló igazgatóságának, hogy elköltözik. De egy napot még
               ajándékozott magának. Elég lesz, ha holnap szól. Úgyis szobát kell még keresnie. Nem
               muszáj annak hónapos szobának lenni. Hiszen nagyon jó és olcsó panziókat is lehet
               találni Budapesten. Most hirtelen hevesen szeretni kezdte eddigi otthonát. Szerette a
               jeges Dunára néző kilátást, a ragyogó tisztaságú csempés fürdőszobát, a gazdag és
               puha szőnyegeket, a kényelmes ágyat. De hiába töprengett, nem talált rá módot, hogy
               mindezt megtarthassa.</p>
            <p>Ebéd után szórakozottan belenézett egy estilapba. Abban a Pethő neve ütötte meg
               szemét. A valutaügyészség Pethő Andor fővárosi ügyvédet pengőkiajánlás miatt vád alá
               helyezte. Nyomban ki is hirdették előtte a letartóztatásáról szóló végzést.</p>
            
         </div>
         <div type="chapter">
            <head>XXI.</head>
            <p>Hiába húzta, halogatta, hónapos szobába kellett költöznie. Az első napokon úgy esett
               át, hogy a csodával határos módon háromszáz pengőhöz jutott. Egy amerikai követségi
               ember hívta fel telefonon, akivel a braziloknál találkozott egyszer-kétszer.</p>
            <p>- Feljegyzéseimet nézegettem, - mondta a telefonáló - és nagy megdöbbenéssel
               állapítottam meg, hogy tartozom önnek háromszáz pengővel. Eleinte nem emlékeztem rá,
               hogyan. De most már eszembe jutott. Egyszer Duragáéktól táncolni mentünk. Mindenemet
               otthagytam kártyán, nem volt nálam pénz az éjszakai kirándulásra. Ön adott
               háromszázat.</p>
            <p>- Erre nem emlékszem.</p>
            <p>- Dehogy nem. A Bandrowski kocsijában mentünk le. Ön még be is ütötte a fejét a
               kocsiba, hirtelen meg kellett állanunk, mert egy taxi majdnem belénk szaladt.</p>
            <p>- Igaz. Most már emlékszem. Teljesen elfelejtettem.</p>
            <p>- Én is elfelejtettem, ezer bocsánat. Egy félóra múlva ott lesz a pénz.</p>
            <p>Ez a kölcsönadás még akkor történt, amikor tárcájában még hasasan feküdtek a
               kártyanyereség százasai. Olyan kis tételt, mint háromszáz pengő, könnyedén
               elfelejthetett másnapra. Egy félóra múlva csakugyan ott volt a pénz. Néhány napig még
               maradhatott volna a szállóban. De már kitűzte a költözést. Nem vitatkozott a sorssal.
               Elment lakni a hónapos szobába. Nem sokáig keresgélt, kivette a Lánchíd-utcában, a
               Lánchíd budai fejénél, az első szobát, amelyet az apróhirdetések között
               megpillantott. Elég nyomorúságos szoba volt, az biztos. Nem kapott napot, s ha
               rajzolt, nappal is lámpát kellett gyújtania. Minden ócska bútordarab töredezett volt
               és nyikorgó. A fürdőszoba szűk volt, kényelmetlen és sötét, a bádogkád jórészén már
               lekopott a fehér máz. De külön kijáraton tudott közlekedni, s az özvegy mérnöknét,
               akitől a szobát bérelte, jóformán sohasem látta. Ha csengetett, ijedtarcú
               szolgálólány lépett be a fürdőszoba felől, mert a mérnökné háztartásával arrafelé
               volt összefüggése. Ez a lány akár néma is lehetett, mert szavát sohasem hallotta.
               Legjobban a telefont nélkülözte. A ház földszintjén egy üzletben bonyolította
               fontosabb beszélgetéseit a nyilvános telefonon, ha kora délután kilépett a
               külvilágba. Mert az éjszakázást most sem hagyta abba. De a nagy mulatókba nem
               mehetett többé. Egyedül üldögélt budai kocsmákban és bort ivott. Legolcsóbbat. Az
               első három decit még lenézte és ki nem állhatta. De szervezete és idegei annyira
               tönkrementek, hogy három deci bor már a fejébe szállott. S ha ezt a ködfátyolt
               megkapta agyára, akkor már megtette a kocsisbor is. Akkor már szeretettel nézte az
               üvegbe zárt nedvességet, mint az ópiumszívó a pipát, vagy a morfinista a fecskendőt.
               Társaságra már nem volt szüksége. Elszórakozott, mialatt mámorát ápolgatta, mint
               kertész a virágot, maga elé bámészkodott cigarettája füstjébe és egymásba nem
               kapcsolt, szétfoszló gondolatokkal tűnődött. Rendszerint két dolog felől. Az első
               Anna volt. A másik a szegénység. Mert az a különös dolog történt vele, hogy most
               látta meg a szegénységet, amelyben élete nagy részét ilyen ráébredés nélkül
               eltöltötte. Átélt már keserű nyomort is, de akkor nem lázadozott ellene, csak
               tudomásul vette, mint az időjárást. Fájt neki, mint fáj a szembecsapó ág is a
               sűrűben, de az erdei mendegélőnek nem jut eszébe, hogy ezért tövestől kivágja a
               bokrot. A szegénység felszínén evickélve nem látott le a nyomorúság fenekére, de
               mióta a gazdaság és fény repülőgépén száguldotta át az élet napfényes mennyboltját, a
               magasból már lelátott a tó fenekére és ott megpillantotta Tar Mihály nyomortanyáján
               a saját felelősségét. És megint csak Annához vezetett vissza új tünődése, ahhoz az
               Annához, aki sohasem szűnt meg hangoztatni a szegénységhez való mély vonzódását. Így
               gondolkozott bele töredezett és ködös eszmeláncaival a semmibe, de cél, vagy mozdulat
               ebből nem származott. Olykor mondatba nem foglalt gondolat lepte meg, amelyben nem
               volt ige, hogy maga elé képzeli önmagát, amint kimegy a csikágóbeli bérházba és
               odatelepszik a lakók közé, mély figyelemmel faggatja sorsukat és most először kezd az
               oknyomozó tudós módján belepillantani saját hajdani szegénységébe. De ez csak elfutó
               gondolat maradt. A Csikágó messze volt, taxi nélkül kimenni nagy elszánásba került
               volna. Csak annyi maradt az egészből kézzelfogható, hogy Tar Mihály egyre gyakrabban
               jutott eszébe. Szemét szűkítően összehúzva nézett vissza annak a délutánnak emlékébe
               s az esőverte rongyok között a külvárosi udvaron állati sóvárgással majszoló család
               rajzát kereste. Lidércként kezdte kísérteni ez a rajz, s a család kiéhezett, fuldokló
               nyeldeklésétől egyre erősebben megborzadt. Nagyot ivott rá és boldogan süllyedt még
               mélyebbre a mámor andalító tengerében. Aztán, ha már eléggé nehéznek érezte testét
               és elég lebegően könnyűnek lelkét, megindult hazafelé gyalog. Néha egy sarkon minden
               ok nélkül megállt, mert valami gondolat kisiklott elméjének béna kerekei közül, s meg
               akarta fogni. Bizonytalanul ingadozva állt ott, erőltetett fejtöréssel motyogván
               tünődő szavakat maga elé. A rendőr lassan arrafelé lépkedett és megszólította, mit
               áll itt?</p>
            <p>- Biztos úr, - mondta erre nehezen forgó nyelvvel - a szegények nem gonoszak. Csak a
               szegénységtől keserűek és gyanakvók. De higyje el, biztos úr, hogy nem gonoszak.
               Elhiszi nekem, biztos úr, hogy nem gonoszak?</p>
            <p>- Elhiszem, uram. Menjünk csak szépen haza.</p>
            <p>- A gazdagokkal van a baj, biztos úr. A gazdagok gonoszak és ostobák. Itt nagy baj
               van, biztos úr.</p>
            <p>- Csak menjünk szépen haza. Nincs itt semmi baj, uram.</p>
            <p>Megcsóválta fejét a rendőr rövidlátása miatt és mendegélt a hajnalban hazafelé.
               Otthon még megivott egy pohár barackpálinkát. És azzal is ébredt. S aztán kezdte a
               napot, vagy inkább a félnapot elülről. Kevés pénze hamar elfogyott, s tudta, hogy új
               ügyvédjéhez hiába fordul nagyobb kölcsönért. Kisebb összeget pedig restellt
               kunyorálni. Szétnézett tehát holmija között, mit lehet eladni. Ekkor új pénzt kapott
               a laptól, s amire eddig nem gondolt, meghökkentette. Most jött rá, hogy a Budapesti
               Ujság pénzéből meg is lehetne élni. Forgatta kezében a hatszáz pengőt és az Anna
               nevére szóló takarékkönyvet. Egy jó félesztendő alatt ez a pénz már négyezerkétszáz
               pengőre szaporodott. Erre a takarékkönyvre sohasem gondolt, mint sajátjára. Ezt Anna
               pénzének tekintette s mikor Horváth Péternek számot adott anyagi helyzetéről, ezt a
               pénzt nem is jutott eszébe említeni. Az ügyvédnek sem jutott eszébe megkérdezni,
               vajjon ingyen rajzol-e a Budapesti Ujságnak. Ez a hatszáz pengő készpénz, amelyből
               apró címeken alig vont le valamit az adóhivatal, kimondhatatlan örömmel töltötte el.
               Büszkeséggel is, hiszen saját erejével, munkájával, eszével kereste. A takarékkönyv
               meg éppen nagyon sok pénzt jelentett. Első gondolata az volt, hogy nyomban
               visszatérhet a szállóba. De aztán elutasította magától ezt a gondolatot. Tudta jól,
               hogy ezt a pénzt az Anna pénzének tekinteni gyerekes illuzió. De ez volt az utolsó
               szál, amely közte és Anna között megmaradt. Hiába tette fel magában, hogy szerelmének
               vége, most jött rá, hogy lelke mélyén még mindíg vár valami csodára. S az a babonás
               hite támadt, hogyha ezt a pénzt Annától elsikkasztja, a csoda lehetősége mindörökre
               elrepül. Hogy több pénzt nem rak be a könyvre és fizetését megélhetésre fordítja,
               azt elintézte lelkiismeretével. De a berakott pénzhez nyúlnia a Szentlélek ellen való
               bűnnek érezte. S mivel gyanakodott saját gyengeségére, rettegett a kísértéstől.
               Zsebretette a könyvet és elment vele az ügyvédhez. Nem taxin, hanem autóbusszal,
               amelyre szabadjegyével már kezdett rászokni.</p>
            <p>Horváth Péternél első látogatása óta már járt két ízben. De egyszer sem kapott
               eredményes felvilágosítást. Az ügyvéd megmagyarázta neki, hogy a letartóztatott Pethő
               irodájának ügyeire ügygondnokot rendelnek ki, annak kell átvennie az irodát,
               tájékozódást kell szerezni, a sok ügyfél bonyolult dolgaival egyenként kell
               megismerkedni s ez nem megy öt perc alatt. Türelmesen várakozni kell. Ezért nem is
               készült fel most valami eredmény hírére.</p>
            <p>- Kérlek, - mondta az ügyvédnek - mielőtt kérdezősködném, nekem van jó hírem.
               Teljesen elfelejtettem, hogy nekem havi hatszáz pengő jövedelmem van.</p>
            <p>Az ügyvéd ámult.</p>
            <p>- Ne vedd rossz néven, ezt nem értem. Teljesen hihetetlen, hogy valaki a te szorult
               helyzetedben erről megfeledkezzék.</p>
            <p>- Hidd el, hogy igazat mondok. Nem gondoltam rá.</p>
            <p>- Bocsáss meg, de lassanként rájövök, hogy benned ismerem meg a világ legkönnyelműbb
               emberét. Talán a szó nem is helyes. Nagyon könnyelmű is vagy, de nem ez a lényeg.
               Mondjuk úgy, hogy sohasem láttam még embert, kinek a való és gyakorlati élettel
               ilyen kevés összefüggése volna. Nem is kevés. Semmi. Ha ezt elmondanám valakinek,
               kinevetne és nem hinné el.</p>
            <p>- Pedig így van. Ezt a pénzt én mellékes semmiségnek tekintettem és félreraktam.
               Bizonyos okból most sem akarok hozzányúlni. S mivel félek, hogy ha otthon tartom,
               hozzányúlok, szeretném nálad letenni. Akárhogyan rimánkodom, nekem ne add ki. Csak ha
               a hagyaték dolga rendbejött. Tessék.</p>
            <p>Az ügyvéd átvette és belepillantott.</p>
            <p>- És ha ez a hölgy jelentkezik? Álnév ez, vagy az igazi neve?</p>
            <p>- Ez egy válófélben levő hölgy leányneve. Ha ő jelentkezik, neki azonnal add ki.</p>
            <p>Horváth Péter arca mozdulatlan maradt. Nem kérdezett semmit. Nyugtát állított ki a
               könyvről. A nyugtát átadta, a könyvet páncélszekrényébe zárta. Csak akkor
               kérdezte:</p>
            <p>- Ezt az összeget is elfelejtetted?</p>
            <p>- Ezt is. Vagy, ha eszembe jutott, a másénak tekintettem.</p>
            <p>- Igen. Hát én, mint láttad, elzártam a könyvet. A pénz jobb helyen van nálam, mint
               nálad. De ha kívánod, mégis rögtön kiadom. Mert nagy ujságom van számodra. Holnap
               levelet fogsz kapni, hogy fáradj be hozzám. Ez most már tárgytalan. Ma délelőtt
               megállapítottam, hogy a hagyaték már régen a tied.</p>
            <p>- Tessék?</p>
            <p>- Így értsd, ahogy hallod. A hagyatéki eljárás szabályosan lefolyt, a bíróság téged
               belehelyezett a hagyaték élvezetébe, csak Pethő erről nem óhajtott téged
               értesíteni.</p>
            <p>Titi felugrott.</p>
            <p>- Ez óriási. Hiszen akkor megkapom a pénzemet. Hiszen akkor minden bajnak örökre
               vége.</p>
            <p>- Csak foglalj szépen helyet. Ez korántsem olyan jó ujság, mint hiszed. Tiszta képem
               a dologról még nincs. Ügygondnok kartársammal csak nagy általánosságban tudjuk
               áttekinteni a dolgot. Pethő téged körülbelül tönkretett. És nagyon nehéz lesz
               elégtételt szerezned. Olyan hihetetlen könnyelműséggel, amilyet még sohasem
               tapasztaltam, elképesztő dolgokat írtál alá neki. Valuta-ügyében biztos, hogy
               börtönbe kerül. Ebben az ügyében nem biztos. Úgy fosztott ki, hogy páratlan
               ügyességgel kétszeresen, háromszorosan fedte magát. Mindenesetre alapos munkát
               végzett. Pár hét múlva meg tudom mondani neked, hogy ajánlatos-e egyáltalában
               elfogadnod a hagyatékot. Mert lehet, hogy ha elfogadod, ráfizetsz.</p>
            <p>- Ez borzasztó. Hogyan volt ez lehetséges? Hiszen egy félévvel ezelőtt egy félmilliót
               örököltem.</p>
            <p>- Először is az nem volt egy félmillió. Pethő túlbecsülte a hagyatékot.</p>
            <p>- Túlbecsülte? Ő maga kínált érte egy összegben háromszázezer pengőt.</p>
            <p>- Ha arra került volna a sor, hogy eladd neki, visszatáncolt volna. A hagyaték aligha
               érte meg a háromszázezer pengőt.</p>
            <p>- De akkor mi célja volt neki félmillióról beszélni? Hogy jobban örüljek?</p>
            <p>- Nem azért. A dolog nyilvánvaló. Túlnagynak tüntette fel a hagyatékot, mert így
               túlnagyra értékelhette várható évi jövedelmedet és könnyebben húzhatott be egy
               nagyobb kölcsönüzletbe. Amibe nyomban bele is mentél. De az ő igazi üzlete nem ez
               volt. Hanem maga a hagyaték, mikor már tudtodon kívül megkaptad. Szédületes üzleteket
               csinált a vagyontárgyakkal. Egyelőre át sem lehet tekinteni, az embernek cikázik
               tőle a szeme. A saját pénzedből adott neked borzasztó uzsorakölcsönt. Mikor olyan
               nagy veszteséged volt kártyán, neked egy állítólagos Kaufmann Jenőtől szerzett pénzt.
               Az a Kaufmann Jenő ő maga. És mit gondolsz, ez a Kaufmann Jenő honnan vette azt a
               pénzt, amit kölcsön adott neked? Tőled. A hagyaték akkor már a tied volt. Csak pénzzé
               kellett valamit tenni. Ő tehát a hagyatékból a nála lévő írásbeli felhatalmazás
               alapján, amilyet még aligha adtak ügyvédnek Magyarországon, eladott egy Conti-utcai
               szövőipari vállalatot. Tudtad, hogy ez a tied? Nem. Hát ez megért raktárral együtt
               százhúszezer pengőt. Eladta gyorsan ötvenezerért. Kinek? Kaufmann Aladárnak. Másik
               sógorának. Az is ő. Csak bizonyítani lehetetlen.</p>
            <p>- Bocsáss meg, ezt nem tudom követni.</p>
            <p>- Pedig egyszerű. Te megszorultál. Kellett ötvenezer pengő. A vállalatot eladhattad
               volna százezer pengőért. Maradt volna ötvenezer pengő készpénzed. Egész
               kezdetlegesen mondom el, hogy jobban értsed. Így azonban az történt, hogy eladtad
               Pethőnek ötvenezer pengőért, ő ezt a pénzt nyomban kölcsönadta neked és fizettél érte
               majdnem százezer pengő uzsoraárat. A vállalat eladásán vesztettél hetvenet, az
               uzsorán vesztettél ötvenet. Ezen az egyetlen kis tételen keresett százhúszezer
               pengőt. És ez csak egy tétel. Van még egyéb is. Mind kisebb ugyan jóval, de sok
               tétel.</p>
            <p>- De bocsáss meg, még mindig nem értem ezt a kölcsönt, meg a kétféle Kaufmannt...</p>
            <p>- Most ne törd rajta a fejed. Még egyszerűbben elmondva az történt, hogy
               sajátmagadnak adtál kölcsön, de Pethőnek fizettél érte kétannyit. Volt egy házad az
               Ilona-utcában. Az is Pethőé már. A Csikágóbeli bérházra, bizonyára tudtodon kívül,
               opciót adtál Kaufmann Jenőnek. Azonkívül alapos jelzálogkölcsönnel megterhelted. A
               kölcsönösszeget egy húsipari üzem bukása után a részvényesek szedték szét, mert abban
               bent voltál és felelősséget vállaltál. Szörnyű készpénzkölcsönnel is tartozol
               Pethőnek a havi folyósítások révén. Ezek után könnyen megtörténhetik, hogy nem szabad
               átvenned a hagyatékot.</p>
            <p>- De hiszen azt mondod, hogy már átvettem.</p>
            <p>- Át. De úgy látom, hogy ezen a ponton tudlak megmenteni. Mert ezt már túlvakmerően
               csinálta. Hosszas volna jogi formalitások magyarázatába bocsátkoznom. Nagy vagyona
               van, anyagilag felelőssé lehet tenni. Sajnos, a valutaügyben vagyoni elégtételre
               kötelezhetik, s az előbb jön, mint te. Dehát mindez még teljesen nyers. Amit mondtam,
               az feldolgozatlan anyag. Lehet, hogy hosszú és kínos pereskedés után kapsz valamit,
               lehet, hogy örülnöd kell, ha épp bőrrel megúszod. Az egyetlen helyes álláspont, hogy
               teljesen vagyontalan vagy. Illetve van egy kertes villád vidéken. Az megvan. Ez
               minden, amit vagyonodnak tekinthetsz. És merem remélni, hogy ezt megmenthetem neked.
               Erre szükséged is lesz, mert nem marad más választásod, mint visszamenni és újra
               elfoglalni tanári állásodat.</p>
            <p>- Nem, nem, én nem tudok innen elmenni. Talán a részletes vizsgálatnál kiderül, hogy
               mégis marad valami kis vagyon. Hiszen ez nincs kizárva, ugye?</p>
            <p>- Kizárva nincs. De nem valószínű. Pár hét mindenesetre kell, míg pontos képet
               közölhetek veled. A tanácsomat mindenesetre hallgasd meg. Tekintsd magad vagyontalan
               embernek, aki kertes villát örökölt Zoborhelyen. A takarékkönyvet pedig hagyd itt
               nálam.</p>
            <p>- Itt hagyom. Kapok tőled további értesítést?</p>
            <p>- Mihelyt közlendőm lesz, azonnal írok.</p>
            <p>- Köszönöm. Szabad egy taxit hívnom? Különben nem kell. Milyen szórakozott vagyok.
               Egy pillanatra még nábobnak képzeltem magam. Szervusz.</p>
            <p>Visszament lánchídutcai életébe. És csodálkozva állapította meg, hogy vagyoni
               romlásának híre egyáltalában nem rendítette meg. Ez nagyon meglepte. Vizsgálgatni
               kezdte lelki indítékait, mint a beteg, aki kíváncsian nézegeti nyelvét a tükörben.
               És hosszú gondolkodás után arra jött rá, hogy magát a pénzt tulajdonképpen soha nem
               is szerette. Csak azt az életet imádta, amelyet megvásárolhatott rajta. Ezt az
               életet pedig most már nem szerette. Sőt, a kiábrándulás miatt való haragjában
               meggyűlölte. Mi másra kellhetett volna most már a vagyon? Valamire igen: utazásra.
               Ezzel kellett volna kezdeni, mint Anna annyiszor mondta. Ha akár egy félévig
               utazgatott volna, Pethő azalatt ugyanúgy elsinkófálta volna a pénzt. De ő most
               érkeznék haza tengerek, képtárak, tavak, tájak, idegen szokások rengeteg
               gazdagságával, s ezt nem vehetné el tőle soha senki. Üldögélne kettesben Annával,
               lapozgatná mellette a Louvreból, meg az Uffiziből hozott képes kalauzokat, rivierai
               szállók képes füzeteit, finnországi hajóról hozott étrend-kártyát és magyarázna neki
               és önmagának is végigélné még egyszer a világ felejthetetlen csodáit. Ez most már nem
               fog megtörténni soha. Utazás sincsen, Anna sincsen.</p>
            <p>Napjai jódarabig esemény nélkül folytak. Ha a szállóba címzett szórványos meghívók új
               címére késetten megérkeztek, már nem akart elmenni, hogy előkelő körét viszontlássa.
               Ha a meghívó jelezte, hogy választ kérnek, eleinte még telefonált és mindenféle
               kifogásokkal lemondott. De mivel terhére esett, hogy faggatták, hová lett a
               társaságból, miért nem látni sehol, már nem telefonált, csak levélben mondott le.
               Aztán ez is terhére esett. A meghívók majdnem egészen elmaradtak, s ha mégis jött
               olyan, amely választ kért, eldobta. Parasztnak fogják mondani? Mondják annak. Most
               már mindegy. Esténként eljárt inni. Rendszeres és tudatos alkoholista lett belőle.
               Pénzét szigorúan beosztotta és csak annyit vitt magával, amennyit mámorra szánhatott.
               És már nem bort ivott, hanem törkölyt. Tisztán itta, utána pedig nagy vizespoharakkal
               fogyasztotta az ásványvizet. Aztán megint törkölyt hozatott. Mámort is keresett, a
               sok folyadékot sem akarta nélkülözni, amelyet szervezete már nagyon megszokott. S egy
               napon nem tudta begombolni fehérneműjét. A sok ital felduzzasztotta, sápadttá,
               fejfájóssá, öreggé tette. Ezt is igyekezett elfelejteni és feledést már nem adott
               neki más, csak a törköly.</p>
            <p>Egy napon érdekes látogatója akadt. Tar Mihály jött el hozzá. A szállóban kereste,
               ott mondták meg neki az új címet. Igen csinos, jóképű ember volt most Tar Mihály.
               Áradozva hálálkodott. A kislány teljesen meggyógyult ugyan, de nagyon sápadt. Ő sem
               szereti a gyári munkát. Vissza szeretne menni eredeti mesterségéhez, ha valahol
               valami kertészi állást kaphatna, esetleg házmesterséggel egybekötve. Akinek annyi
               nagyúr és birtokos barátja van, biztosan tud neki valami efféle állást szerezni. Titi
               sokáig elbeszélgetett vele. Feltűnően értelmesnek találta. Mialatt falusi ízű,
               egyszerű és okos mondatait hallgatta, azt méregette magában, hogy mennyire fel
               kellett korbácsolnia ezt a lelket a nyomorúságnak és elkeseredésnek, míg odajutott,
               hogy forgópisztolyt fogjon a kezébe. Végül megígérte neki, hogy ír egy vidéki
               barátjának, hátha az tudná alkalmazni. És valóban még aznap írt Zahárnak,
               Zoborhelyre. Zahár meglepő módon rögtön válaszolt. Közölte, hogy családi körülményei
               folytán kérvényezte áthelyezését Szegedre, ami valószínűleg sikerülni is fog.
               Ennélfogva a villa bérletét felmondja. Az áthelyezéssel kapcsolatban nagyobb fizetési
               előleget kért, abból majd kifizeti tartozása egy részét, a maradékot méltányos
               részletekben küldi meg Szegedről, ahol bizonyos nem tanári jellegű mellékjövedelmekre
               van reménye. Kertészt tehát nagy sajnálatára nem alkalmazhat.</p>
            <p>És még egy eseménye akadt az egyhangú, törköllyel telt napokban. Mikor rendes rajzát
               bevitte Gálosnak, az figyelmeztette, hogy szóljon be Aczél szobájába, aki búcsúzni
               szeretne tőle. Itthagyja rovatát, a társasági híreket más fogja csinálni,
               valószínűleg Gálos maga, mert őt az ujság Rómába küldi állandó tudósítónak.</p>
            <p>- Beszélj valamit, hadd hallok újat is. Úgy élek, mint a remete, semmit sem tudok a
               társaságról. A rajzokban örökké csak ugyanazokat az ötleteket tudom ismételni.</p>
            <p>Aczél nem kérette magát. Csak úgy dőlt belőle a pletyka. Titi hallgatta, hallgatta, s
               aztán rájött, hogy ebből alapjában véve egy szó sem érdekli. Már búcsúzni akart,
               mikor fülét megütötte a Rhédey grófné neve. Erre mégis odafigyelt.</p>
            <p>- Nem hallottad az ékszervásárlást?</p>
            <p>- Nem. Mondom, hogy nem hallottam semmit.</p>
            <p>- Pedig voltaképpen rólad szól az egész történet. Lehet, hogy kitalált pletyka, de
               rólad szól.</p>
            <p>- Rólam? Ékszervásárlás?</p>
            <p>- Figyelj csak. Az a mexikói milliárdos, Vargas, nyert tőled ötvenezer pengőt. Azt
               természetesen nem vihette ki a határon. Itt kellett hagynia folyószámlán. Mástól is
               nyert. A folyószámláján maradt nyolcvanezer pengő. És ki vett a múlt héten egy
               nyolcvanezer pengős fantasztikus függőt? A grófné. És miért vette? Mert utazik
               Párizsba. Az majd a fülében lesz. Esetleg a cipője sarkában. De Vargas mégis hozzájut
               a nyolcvanezer pengőjéhez. Tehát a pénzedhez.</p>
            <p>- Ezt nem hiszem. A grófnéról sok mindent lehet mondani, de hogy síber, azt
               mégsem.</p>
            <p>- Nono. Képzeld el, hogy Vargas ígért neki húsz percentet. A grófné szereti a pénzt.
               És asszonyok az ilyen csempész-kalandot nem úgy ítélik meg, mint a férfiak. Ismétlem
               azonban: lehet, hogy kitalált pletyka az egész. Mindenki meséli. Hogy Párizsba
               utazik, az tény. De nem hallottad ezt Totótól?</p>
            <p>- Nem. Totó nem mondta.</p>
            <p>Hogy miért nem mondta, arról nem akart beszélni. Azért, mert Totóval nem találkozott.
               Már hetekkel ezelőtt pár sort írt neki: „Teljesen egyedül kell lennem. Majd
               megmagyarázom. Szeretettel, melegen ölel: Titi.” És Totó nem is jelentkezett. Pedig
               új címét a szállóban is megtudhatta volna. De most is tapintatos barát volt és jól
               nevelt. Nem volt könnyű nélkülözni kedvességét, okosságát, jókedvét, barátságát,
               tüneményes műveltségét. De Titi szégyenkezett volna előtte. Ebben a hónapos szobában
               nem akarta fogadni. És nem akarta, hogy Totó véletlenül törkölytől, baracktól
               részegen lássa.</p>
            <p>Mikor a szerkesztőség lépcsőjén lement, egyszerre embertelen fájdalom nyilallott a
               gyomrába. A fájdalom olyan heves volt, hogy halántékán kiütött a verejték és
               nekidőlt a falnak. Ilyen fájdalma már volt eddig is, de tűrhető, s ő ügyet sem vetett
               rá. Ez azonban kaján, szörnyű és elvetemedett fájdalom volt. Valahogyan levánszorgott
               a földszintre. Taxit hozatott és a mentőkhöz vitette magát. Egy fiatal, ügyeletes
               orvos futólag megvizsgálta és nyomban bevitte a Rókusba. Ott megvizsgálták
               alaposabban. Röntgenfelvételt is csináltak róla.</p>
            <p>- Gyomorfekély, - mondták ki a szentenciát - szokott szeszt fogyasztani?</p>
            <p>- Sokat és erőset.</p>
            <p>- Igen. Valószínűleg gyomorfekély. Holnap reggelig ne egyék semmit. Reggel nyolckor
               hozza magával ezt a cédulát és próbareggelit fog kapni. Szeszt nem szabad inni
               semmiesetre.</p>
            <p>Elment. Nihilista módon vállat vont. Majd meggyógyul, ha nem eszik mást néhány napig,
               mint tört krumplit. Ami pedig a szeszt illeti, tömény szeszt ilyenkor csakugyan nem
               ajánlatos. De egy kis törköly, ásványvíz helyett sok kútvízzel hígítva nem árthat. A
               próbareggelire nem fog elmenni, arról undok dolgokat hallott. Nyugodtan elment a
               Három kacsába, nem evett, csak tört krumplit és erősen hígított törkölyt ivott. Azt
               viszont sokat. Közben borzongott. Ezt már ismerte: láza van. De gyomorfekélytől nem
               lehet az embernek láza. Ez valami jelentéktelen hűlés lesz. Ivott tovább. Másnap
               délben erős lázzal ébredt. Várt alkonyatig. Láza majdnem elérte a harminckilencet.
               Akkor a néma leányzót leküldte az üzletbe, hogy hívja fel Graff egyetemi tanár urat
               és kérje ide. Nem előkelőségből hivatta a tanárt. Hanem, mert nem tudta rábízni a
               lányra azt az üzenetet, hogy a szállóból kerítsék neki elő azt az orvost, aki kiment
               vele a Csikágóba.</p>
            <p>A tanár estefelé megjelent. Vizsgálata nem sokáig tartott. Aztán néhány kérdést
               intézett a beteghez. Végül kijelentette:</p>
            <p>- Uram, ön napok óta lábon hordja a kezdődő tüdőgyulladást.</p>
            <p>- Az lehet, - felelt ő meglepetés nélkül, egykedvűen.</p>
            <p>- De ezt ne vegye ilyen könnyen, kérem. Szanatóriumba kellene mennie, de szállítani
               most nem merem. Lesz itt, aki ápolja?</p>
            <p>- Hogyne, kérem. Itt a háziasszonyom. Ez a derék lány is itt van.</p>
            <p>- Kéretem azt a háziasszonyt.</p>
            <p>A lány elékerítette az özvegyet a fürdőszobán keresztül. Titi most látta, mióta itt
               lakott, összesen harmadszor. Most sem igen látta, a láz nagyon erőt vett rajta.
               Heves, rövid lélegzeteket vett, ködös szemmel nézett a semmibe. Nem is hallgatott
               oda, mikor a tanár a háziasszonnyal tanácskozott. Csak mikor a tanár
               Transpulmin-injekciót adott neki és utána menni készült, szólalt meg, mintegy
               mellékesen:</p>
            <p>- Bocsánat, elfelejtettem, hogy gyomorfekélyem is van.</p>
            <p>A tanár megcsóválta a fejét. Megint nekigyürkőzött az új vizsgálatnak. Lement a
               földszintre, hogy felhívja a Rókust, aztán megint visszajött. Megint hosszasan
               értekezett a háziasszonnyal. Erre a beteg még kevésbé tudott odahallgatni, mint
               előbb. Különös félálom szállott tudatára. Ébren tudta magát, de a körötte folyó
               motoszkálást, járkálást csak valami szűrőn keresztül hallotta, igen távolról.
               Gondolkozott, aludt és álmodott. A három közül egyiket sem tudta a másik kettőtől
               megkülönböztetni. Egyik pillanatban elég tudatosan gondolt arra, hogy most
               valószínűleg meg fog halni. Másik pillanatban Tar Mihálynak tudta magát, aki Annát
               vette feleségül, egy külvárosi bérház udvarán lakik és állandóan rajzol. Olykor
               csodálkozva látta, hogy ébren van és tört krumplit eszik. Vadidegen ápolónő eteti,
               nem a háziasszony. Kint süt a nap. Aztán megint azon a külvárosi udvaron ült Annával.
               A következő pillanatban felszisszent a jéghideg ruhától, amelyet mellkasa köré
               csavartak, s ekkor már égtek a lámpák. A tanár injekciót adott. De nem akart ezzel
               törődni, behúnyta szemét és a halál gondolatával foglalkozott anélkül, hogy a
               betegség gondolatával foglalkozott volna.</p>
            <p>A válság lassan elmúlt róla, mint hegyi útról a kőd. Ott feküdt az ágyban
               nagybetegen. Maga körül nem látott senkit. Nagynehezen fedezte fel, hogy a szoba
               sarkában, a homályban mozdulatlanul üldögél a cselédlány. Hosszasan tünődött, míg
               elszánta magát, hogy megszólal.</p>
            <p>- Maga az?</p>
            <p>A lány felrettent, néma maradt és szaladt asszonyáért. Jött az özvegy.</p>
            <p>- Hogy érzi magát, Balog úr?</p>
            <p>- Köszönöm, úgy látszik, élek. Mondja kérem, nem volt itt valami ápolónő? Vagy csak
               álmodtam?</p>
            <p>- De volt. Nem egyezett a természetünk. A tanár úr a békesség kedvéért kitette. Nem
               kíván valamit, Balog úr?</p>
            <p>- Törkölyt szeretnék. Vagy persze, azt nem lehet. Akkor semmit, köszönöm.</p>
            <p>Ez a beszéd is fárasztotta. Félrefordította fejét a párnán. Élt. De nem volt kedve
               hozzá. Anna nélkül nem érdemes élni. A tanár jött, részletesen megnézte és
               megállapította, hogy túl van a veszedelmen. Most már rohamosan erőre fog kapni. De a
               gyomorfekély még mindig súlyos, a szigorú diétából egy mákszemnyit sem szabad
               engedni. Pár nap múlva már fel tudott ülni, ha hátát támogatták. Ekkor látogatót
               kapott. Hírlapíró kereste fel. Gyengén és nehezen ugyan, de már beszélhetett
               vele.</p>
            <p>- Kedves mester, - mondta a fiatalember - megkaptam annak a keresetnek szövegét,
               amelyet Pethő ellen adott be. Nagyon érdekes. Szabad egy pár kérdést tennem?</p>
            <p>- Keveset, mert nagyon fáraszt. A feljelentést nem ismerem, bizonyára az ügyvédem
               tette.</p>
            <p>- Igen. Hát akkor csak annyit kérdezek, hogy milyen körülmények között él.</p>
            <p>- Beteg vagyok.</p>
            <p>- És anyagilag?</p>
            <p>- Hagyjon békét, kedves fiam. Éppen most fáradtam el.</p>
            <p>A hírlapíró udvariasan mosolygott. Még beszélgetett kissé a háziasszonnyal, aztán
               elment. Másnap délután a cselédlány némán a kezébe adott egy ujságot. Egész oldalra
               terjedő nagy cikk volt. Címe: «Egy rajztanár tündöklése és bukása». Így kezdődött:
               «Érdekes kereset fekszik a budapesti kir. törvényszék előtt. A keresetet Balog
               Tihamér rajztanár adta be volt ügyvédje, a most valutavisszaélések miatt vizsgálati
               fogságban sínylődő dr. Pethő Andor ellen. A kereset adataiból valóságos jogi
               rémregény bontakozik ki.» Aztán élénk színezéssel ugyan, de a lényegben a valósághoz
               hűen, Pethővel való összeköttetésének hosszas története következett. Végül a
               beteglátogatás leírása fejezte be a tudósítást. «Balog Tihamér e pillanatban súlyos
               betegen fekszik lánchídutcai lakásán. Jártunk nála. Kopott, nyomorúságos hónapos
               szobában fekszik, a nélkülözés légköre veszi körül. Aki még nem is olyan régen, mint
               az előkelő társaság dédelgetett kedvence, arisztokraták és diplomaták társaságában
               vagyonokat tett fel egyetlen kártyalapra, itt fekszik most csonttá aszottan,
               elhagyatva, az orvosságos üvegek között. Tüdőgyulladáson esett keresztül, pár nap
               múlva talpra áll, hogy megkezdje új életét. Tündöklése és bukása tanulságos
               keresztmetszetet ad Budapest társadalmi életéről.»</p>
            <p>Mikor elolvasta, kissé elmosolyodott önmagán. A cikket mindenki olvassa az egész
               országban. Akik valaha ismerték, egymásnak magyarázzák részleteit. Mi lesz például
               ma este a zoborhelyi kávéházban, mikor az esti lapok megérkeznek, el sem lehet
               képzelni. A kávés és a sánta kereskedő abba fogják hagyni a sakkozást. Frick
               szerkesztő külön részleteket fog hozzáhazudni a tárgyhoz, ezeket egy bizonyos igen
               előkelő közéleti tényezőtől hallotta Budapesten, akit nem nevezhet meg. És a tanári
               szobában kézről-kézre fog járni az ujság. De itt Budapesten is mindenki olvassa.</p>
            <p>Felült az ágyban, mikor kalandozó gondolatai ide jutottak. A cikket Anna is olvassa.
               És most mi lesz, ha elolvassa? Élet, jövő, sors és boldogság, most fog eldőlni.
               Csengetett a lánynak.</p>
            <p>- Kérem, csináljon itt egy kis rendet. Vendéget várok. Minden pillanatban jöhet. És
               gyorsan hivassa fel a borbélyt, borotválkoznom kell.</p>
            <p>Ekkor volt hat óra. Nyolckor csöngettek. Titi remegő kézzel elsimította a gyűrődött
               paplant, hogy az se legyen rendetlen. A szobába belépett Anna. Kezében virág. Az ágy
               előtt megállott. Nem tudott szólni. Egymás szemébe néztek. Sírva fakadtak mind a
               ketten. Anna leült az ágy szélére. A cselédlány zavartan állott az ajtóban, nem
               tudta, hogy most ki kell-e mennie, vagy benn kell maradnia. De ők nem törődtek vele.
               Első csókjukba belefolytak a könnyek. Titi fáradtan hanyatlott vissza a párnára. A
               könnyek tovább peregtek mindkettőjük arcán. A leány lassan kisompolygott.</p>
            <p>- Szeret engem, Anna?</p>
            <p>- Halálosan, egészen és örökre. Az első pillanattól kezdve szerettem.</p>
            <p>- Most azután siessünk azzal a válással.</p>
            <p>- Már szabad vagyok, angyalom. A válást kimondták. Maga siessen a gyógyulással. Én
               szeretnék holnap megesküdni, ha lehetne.</p>
            <p>- Mit szeret rajtam, mondja? Szegény vagyok, beteg és tehetetlen.</p>
            <p>- Az. Végre csak az enyém. Lehet itt csengetni? Beszélhetek a háziasszonyával?</p>
            <p>A háziasszony belépett és ellenséges indulattal szemügyre vette a látogatót.</p>
            <p>- Kérem, nagyságos asszony, engedje meg, hogy bemutatkozzam. Én Budai Anna vagyok, a
               Balog menyasszonya. Arra kérném, hogy legyen szíves párnát és takarót adni erre a
               pamlagra. Én ma éjjel már itt alszom.</p>
            <p>- De bocsánatot kérek, mikor Balog úr kivette a szobát...</p>
            <p>- Kérem, kérem. Nem muszáj itt aludnom. A beteg, látom, már szállítható. Mentőautót
               hozatok és elvitetem magamhoz. A szobát azonnal felmondom. Tessék választani.</p>
            <p>A háziasszony néma maradt. Mérgesen várt kissé, aztán sarkonfordult. S már jött is be
               a lány párnával és takaróval.</p>
            <p>- Majd kölcsönkérek magától egy pizsamát. Nem hoztam semmit magammal. És reggel a
               maga fogkeféjét fogom használni, akár tetszik, akár nem. Most pedig tiszta képet
               kérek. Lehetőleg röviden feleljen mindenre, mert a beszéd fárasztja.</p>
            <p>Soká beszélgettek. Közben táviratot is hoztak. «Cikket hétvégi kiránduláson olvastam.
               Hétfőn felkereslek. Nagy szeretettel várja viszontlátást Totó.» Aztán Anna
               utánanézett a vacsorának. Kiment a konyhára és azzal jött vissza, hogy nincs semmi
               baj, a háziasszonyt máris meghódította. Tört krumplit csinált a betegnek, magának
               kávét hozott és vajaskenyeret. Aztán kiment a fürdőszobába és ott pizsamát öltött.
               Egy fél fejjel kisebbnek tetszett, mikor így jött vissza.</p>
            <p>- Még nem is kérdeztem, mit csinál Kiki?</p>
            <p>- Végre megkérdi. Csak vártam, mikor jut eszébe. Már meg voltam sértve. Kiki nagyon
               rossz. Követelő, szemtelen és kártékony. A pasziánsz-kártyámat teljesen tönkretette.
               Minden lapnak igyekszik megrágni a szélét. Nem is lehet pasziánszot rakni, ha a
               kalitkáján kívül van, mert beszalad a lapok közé és összeszórja őket. A pikket és
               treffet nem bántja. De a kőrnek és kárónak rögtön nekimegy. Nyilván, mert azok
               pirosak. Azonkívül tolvaj. Egyszer csak felkap valamit és elszalad vele. Akkor aztán
               kergethetem a szobában. Kár, hogy nem hoztam el. Most mind a ketten azzal
               foglalkoznánk, hogy kergetjük. Én mindenesetre olyan boldog vagyok, hogy madarat
               lehetne velem fogatni.</p>
            <p>- Én bizony bajosan fognám meg, szívem. Az már nagy erőfeszítés, ha fel tudok ülni.
               Szép vőlegénye van magának.</p>
            <p>- Mindenkinek olyan párja van, amilyet megérdemel.</p>
            <p>- Isten őrizz. Akkor ki jutna nekem? Senki.</p>
            <p>- Jól van, nem cáfolom. Most már eleget beszélt. Tessék aludni. Érez valami
               álmosságot?</p>
            <p>- Ez furcsa. Úgy látszik, a boldogság álmosít. Most először érzek igazi álmosságot
               hosszú idő óta.</p>
            <p>Anna odalépett hozzá, homlokon csókolta és megcirógatta az arcát.</p>
            <p>- Jó éjszakát. Eloltom a villanyt.</p>
            <p>- Jó éjszakát.</p>
            <p>Még hallotta, ahogy a pamlag odaát megcsikordúl. Aztán elnyomta a boldogság álma.
               Mélyen aludt, nem álmodott semmit és arra serkent fel, hogy Anna teljesen felöltözve
               ott áll az ágya előtt. Kezében a tea.</p>
            <p>- Tessék, angyalom. Lehet reggelizni. A háziasszony majd lemossa magát alkohollal,
               ahogy szokta. Nekem dolgom van.</p>
            <p>Titi riadtan nézett rá.</p>
            <p>- Elmegy?</p>
            <p>- Persze, hogy elmegyek. Előbb otthon rendet kell csinálnom. Kikit meg kell etetnem,
               a kalitkát ki kell takarítanom. Aztán átöltözöm. Aztán elmegyek hivatalba. Aztán
               gyorsan eszem valamit. Aztán elmegyek ahhoz a Horváth Péterhez és kifaggatom, mi a
               helyzet. Megbeszélem vele a házasságkötéshez szükséges okmányokat. Eddig csak
               egyszer mentem férjhez, a formaságokat már elfelejtettem. Megbeszélem vele a
               zoborhegyi villa dolgát és a Zahárnak írandó levelet is. Aztán keresek
               fehérneművarrónőt, mert a maga holmija már foszladozik, sok az igazítani való. Aztán
               elmegyek a szerkesztőségbe, megismerkedem azzal a Gálossal és tisztázom a maga
               betegszabadságát. Satöbbi. Éppen elég dolgom van. Nyolcnál hamarabb ne várjon.</p>
            <p>- Nyolcig nem látom? Szép kis házasélet. Hanem, ha az ügyvéddel beszél, kérje el tőle
               azt, ami a magáé.</p>
            <p>- Hogy-hogy, ami az enyém?</p>
            <p>- Azt nem mondom meg. Majd megtudja. Addig pukkadjon a kíváncsiságtól.</p>
            <p>- Ne izgasson. Mondja meg.</p>
            <p>- Nem mondom meg. Én vagyok a teremtés koronája, én rendelkezem és pont. De, ha
               túlságosan kíváncsi, hívja fel telefonon az ügyvédet és kérdezze meg tőle. Ő majd
               megmondja.</p>
            <p>- Meg is kérdezem. Most pedig megyek, viselje magát rendesen, ne csaljon meg öt
               grófnéval egyszerre és estig lehetőleg ne menjen tánchelyiségekbe.</p>
            <p>Magához karolta a beteg fejét és megcsókolta. Aztán elment. Titi még sokáig őrizte
               behúnyott szemében a délceg alak emlékét, amint karcsúsága eltűnik az ajtó mögött.
               Aztán bejött a háziasszony, hogy segédkezzék neki a reggeli lemosdásnál,
               fehérneműváltásnál, szájmosásnál.</p>
            <p>- Nem is tudtam, hogy Balog úr vőlegény.</p>
            <p>- Az vagyok.</p>
            <p>- A kedves menyasszonya igen szép és kedves.</p>
            <p>- Az.</p>
            <p>- Balog úr főnyereményt csinál vele, azt hiszem. Ha esetleg valami kis vagyon is
               van...</p>
            <p>- Ennek? Nincsen, hála a jó Istennek, egy vasa sem.</p>
            <p>Az özvegy csodálkozott ezen a különös feleleten. De nem akart tovább kérdezősködni.
               Mikor nagysokára elkészült a piszmogó munkával, csengettek. Ilyenkor szokott jönni az
               a fiatal orvos, aki a tanár megbízásából naponta felkereste a beteget. De nem az
               volt. Hanem Totó lépett be. És utána egy fiúcska.</p>
            <p>- Szervusz, Titikém. Milyen öröm, hogy láthatlak. Előbb végezz ezzel a fiúval, aki
               úgy látom, virágot hozott neked. Aztán majd megkérdezem, hogy vagy.</p>
            <p>A fiú odalépett az ágyhoz. Kicsiny ibolyabokrétát nyújtott át és névjegyet. A
               névjegyen ez állott: „Imádom. Anna”.</p>
            <p>- Kérem szépen, - szólt a fiú - az a néni azt mondta, hogy itt leszek fizetve.</p>
            <p>Titi nevetett. Az éjjeli szekrény lapjáról elvett egy ötven fillérest és odaadta.</p>
            <p>- Az a néni ezt nem mondta. Az a néni tud magyarúl.</p>
            <p>A gyerek nem figyelt a nyelvhelyességi leckére. Elkapta az ötvenfillérest és sietett
               kifelé. Nyilván tíz fillért várt és igyekezett kint lenni, mielőtt a tévedés kiderül.
               Totó már az ágy mellett ült és megveregette a beteg kezét.</p>
            <p>- Beszélj gyorsan, Titikém, hogy vagy?</p>
            <p>Titi nedves szemmel, sugárzó arccal átadta neki a névjegyet.</p>
            <p>- Így.</p>
            
         </div>
         <div type="chapter">
            <head>XXII.</head>
            <p>Titi kilépett az iskola épületéből. Gyönyörű szeptember ragyogott a városra, még
               nyárnak lehetett mondani. Az iskolásgyerekek, akik vele együtt léptek ki a kapun, már
               mind előre széledtek, sarkonként elfordúlva a mellékutcákba, ki erre, ki arra. Ő
               lassabban mendegélt. A pénzügyigazgatóság sarkán céltalanul állt a rendőr, semmi
               közlekedési eszköz nem akadt, amelyet szigorú, fegyelmező arccal megnézhetett volna.
               A Kelemen-utca felől ekkor ért oda Cservenka főhadnagy.</p>
            <p>- Szervusz.</p>
            <p>- Szervusz.</p>
            <p>Ment tovább. Egy földbesüppedt ház kapuján friss kenyérszag ömlött ki. Valahol
               szájharmonikán játszott valaki, de a dallamot egy sor közepén hirtelen abbahagyta,
               mint mikor kétfelé szakítanak egy darab papírost. Vagy egy életet. S erről rögtön
               sógora jutott eszébe. Sógora, Budai József, ezelőtt két héttel Montecarlóban ledobta
               magát a tengerparti sziklákról. Összeroncsolta magát, meghalt. S jobb volt meghalnia.
               Másnap letartóztatták volna, mint egy kloroformos rablógyilkosság egyik cinkosát. Ő
               állt őrt a folyosón, míg a másik kettő a szálló szobájában megfojtotta a dúsgazdag
               amerikai öregasszonyt. Zoborhelyen senkisem tudta, hogy ez a Budai József, akiről az
               összes magyar lapok írtak, az ő sógora volt. Ők pedig nem mondták senkinek. Anna
               némán hordta sajgó részvétét, ő pedig azóta sokszor és most e pillanatban is próbálta
               felidézni emlékezetében az egyszer látott arc vonásait. De nem tudta. Súlyosan
               mámoros volt akkor éjszaka és nem is nagyon figyelte az idegen fiatalembert, akiről
               csak másnap tudta meg, hogy Anna fivére volt. Csak arra a benyomására emlékezett,
               hogy a fiút akkor nagyon csinosnak találta. Isten irgalmas volt, mikor elvette. Ez a
               fiú bizonyára csak vívódott, gyötrődött az életben, nem találta helyét és Annának sok
               bánatot okozott. Azóta már eltemették, valami jeltelen sírba hantolhatták a
               montecarlói temetőben. Amelyet ő most már sokáig nem fog meglátni. Tegnap hajnal óta
               állt a német-lengyel háború. S mint mindig, ha bajról, háborúról, viharról,
               tűzvészről hallott, vagy olvasott, gondolatban most is önkéntelenül magához vonta
               feleségét. Akármi jön, ketten legyenek, mindig csak ketten. Nem két ember, hanem egy
               házaspár. Az ürmértéknek liter az egysége, a hosszúságnak méter, az emberiségnek nem
               az egyén, hanem a házaspár. Egy ember csak fél-ember.</p>
            <p>Hazaérkezett. Kivette zsebéből a kis aluminiumkulcsot. A kert drótkerítésének kapuját
               mindig csukva kellett tartani, mert a kertészék Zsuzsija könnyen kiszabadulhatott és
               valami hirtelen jövő kocsi elüthette. Mialatt a kulcsot fordította, már felhangzott a
               kert másik oldaláról a Pocok eszeveszett boldogságú ugatása. Rohanva érkezett az
               ajtóhoz, mint az elgurított fekete pamutgombolyag. Mert most már kutyája is volt, kis
               pulikölyök, pusztáról való. Egyszer csak ott találta a kertben. Nem volt szíve
               elajándékozni. Megtartotta. Később derült ki, hogy a kutyát Makra igazgató csempészte
               a kertbe, azon való örömében, hogy kedvenc tanárja visszakerült az intézetbe. Pocok
               már nem is ugatva, hanem sikoltva hirdette, hogy a gazda hazaérkezett. Bámulatos
               magasakat ugrott, hogy gazdája felemelt kezét megnyalhassa. Csak akkor csillapodott
               le, mikor Titi lehajolt hozzá és megpaskolta. Ekkor nyíllövés-szerűen nekiiramodott
               a gyepszélre szállott verebeknek, tüntetvén istene előtt, hagy ő igen hasznos
               háziállat és eltartását buzgón megszolgálja.</p>
            <p>A rózsaágy közepéből most emelkedett fel Tar Mihály.</p>
            <p>- Adjon Isten jónapot, nagyságos uram.</p>
            <p>- Fogadjisten, Mihály. Van valami ujság?</p>
            <p>- Van, a fene essen bele.</p>
            <p>- No. Csak nincs valami baj?</p>
            <p>- Két virágágyamat feltúrta megint az a disznó vakondok. Tessék megnézni, ott is a
               teljes szarkalábak alatt. De hát nincs segítség, mit csináljak. A nagyságos asszony
               azt mondta, hogy ha agyonütöm az állatot, ő meg agyonüt engem. Ilyen helyzet van itt,
               nagyságos uram.</p>
            <p>Titi halkra és titokzatosra fordította a szót.</p>
            <p>- Nem tehetünk mást, Mihály, mint hogy szót fogadunk neki. Hiszen mindaketten úgy
               félünk tőle, mint a tűztől. Rá kell hagyni.</p>
            <p>És félszemét behúnyva rákacsintott Tar Mihályra. Annak komor vonásai megenyhültek, ő
               is behúnyta félszemét. Visszakacsintott.</p>
            <p>- Igazsága van a nagyságos úrnak.</p>
            <p>Azzal visszahajlott a rózsatövekhez. Anna csak most került elő. Piros babos nyári
               ruhában jött a ház mögül. Kézenfogva vezette Zsuzsit, aki teljesen pucér volt, csak a
               lábán hordott fatalpú sarut, hogy a kavicson járni tudjon.</p>
            <p>- Hol marad maga, angyalom? Így kell fogadni a Cézárt, A bálványt? A napistent?</p>
            <p>- Bocsánatot kérek, de nagyon elmerültünk a játékban. Zsuzsival új játékot eszeltünk
               ki. Éspedig az úgynevezett virágnövést. Zsuzsi leguggolt a gyepre, ő volt a virág. Én
               pedig voltam az eső, a kerti locsolóból jó magasról hullattam rá a vizet. Erre ő szép
               lassan nőtt, nőtt, míg egészen fel nem egyenesedett. Akkor újra kezdtük. Zsuzsi,
               szaladj be, töröld meg magad jó erősen és vedd fel a kis kék szoknyát. Amíg ti is
               ebédeltek, addig szabad szaladgálni Pocokkal.</p>
            <p>A házaspár megcsókolta egymást. Bementek a házba. Anna beszólt a konyhaajtón.</p>
            <p>- Juliska, itt a nagyságos úr.</p>
            <p>Míg Titi kezet mosott, ő ott állt mellette a tiszta törülközővel.</p>
            <p>- Volt valami az iskolában?</p>
            <p>- Semmi nevezetes. Polgárral franciát beszéltünk az üres óra alatt. A negyedikes órán
               két erős nyaklevest adtam a polgármester fiának, mert a pedellus fiának azt mondta,
               hogy büdös paraszt. A gyerek tízpercben hazarohant bőgve panaszkodni. Az apja
               mindjárt felhívott telefonon, hogy ő is adott még külön két pofont a gyereknek. Más
               nem történt. De igen. Az öreg Makra figyelmeztetett, hogy ha elválunk, ő nyomban
               elveszi magát feleségül.</p>
            <p>- Mondja meg neki, hogy hozzá is megyek.</p>
            <p>Asztalhoz ültek. Juliska, vagyis Tar Mihály felesége, morcos arccal jött be. Hozta a
               paradicsomos spagetti előételt. Duzzogott, mert még mindig nem adta fel azt a
               csökönyös álláspontját, hogy rendes háznál délben levest esznek. Ennél a háznál nem
               ettek levest.</p>
            <p>- Van valami a postában?</p>
            <p>- Van. Még pedig nagy újság. Horváth Péter írt. Számítása szerint tíz-tizenötezer
               pengő között lesz az az összeg, ami mégis megmarad a hagyatékból.</p>
            <p>Titi kezében megállt a villa.</p>
            <p>- Mennyi? Hiszen az óriási vagyon. Mihelyt utazni lehet, mégis csak utazunk.</p>
            <p>- Én is azonnal erre gondoltam. Ha a háborús viszonyok engedik. Talán jövő nyáron. Ha
               nem, akkor negyvenegy nyarán. Ha nem, akkor ezerkilencszáznyolcvankettőben, bánom is
               én. De utazunk. Most már örülök, hogy tavaly maga nem utazott el. Most ketten
               megyünk. Harmadik osztályon, hálókocsi nélkül. És a pénz nálam lesz.</p>
            <p>- Az egész? Akkor nem megyek. Menjen csak egyedül. Rettenetes ez a maga fukarsága.
               Magához képest Rhédeyné kismiska.</p>
            <p>- Jaj, Rhédeyné, nem olvasta?</p>
            <p>- Nem. Reggel csak átlapoztam az ujságot.</p>
            <p>- Rhédeyné férjhezment. Ahhoz a mexikói milliárdoshoz. Párisban telepedett le.</p>
            <p>- Szent Isten. Elkezd ott is festeni. Meglátja, a Louvreban találunk tőle képet.
               Lefesti az elnököt. Hacsak ott is nem akad egy székely.</p>
            <p>- Miféle székely?</p>
            <p>- Ezt nem meséltem? Azokon a csütörtökökön megjelent egy Éveges nevű székely piktor.
               Ennek szava volt a székely főiskolások valami testületében, amely elhatározta, hogy
               megfesteti a miniszterelnököt. Rhédeyné általa akarta megkaparítani a megbízatást.
               De nem kapta meg. A miniszterelnököt más festette. Maga Éveges. Volt valami
               telefon?</p>
            <p>- Volt. Majd elmondom ebéd után.</p>
            <p>Ebéd után kiültek a kert felé, a verandára. Ott főzte Anna a kávét. Juliska mehetett
               ebédet adni saját családjának. A kávésasztalra került a kalitka is, benne Kiki és
               felesége. Mert a nyár folyamán Kiki is megházasodott. Nőül vette a tőle majdnem
               megkülönböztethetetlen külsejű Fifit. Ilyenkor ebéd után feketébe mártott cukrot
               kaptak, amelyet szenvedélyesen szerettek. Ettek belőle, aztán másfél óra hosszat
               magyarázták egymásnak, összebújva, hogy ez milyen kitűnő volt.</p>
            <p>- Mi volt az a telefon, angyalom?</p>
            <p>- A főispánné telefonált. Fent jártak Pesten és találkoztak Totóval. Totó említette
               nekik, hogy lejön hozzánk szombaton hétvégi kirándulásra. A főispánné tehát vasárnap
               este nagy vacsorát akar rendezni. Előkelő módon, szmókingosan, cocktailt is akar
               adni. Menjünk el, azt mondja, mind a hárman. Ideje, azt mondja, hogy elfoglaljuk
               helyünket a társaságban. Ebben a megyében nagy kastélyélet van és ilyen híres
               embernek, mint maga, részt kell venni a megyei életben. Én azt feleltem, hogy Totó
               bizonyára örömmel elmegy, de hogy mi elmegyünk-e, abban maga fog dönteni. Megjegyzem,
               csakugyan érdekes emberek lesznek ott. Buchheim grófék, Dőry báróék a két nagyon szép
               leányukkal. Még mondott egy-két nevet. Szóval, döntsön, angyalom, mert délutánra
               ígértem neki választ.</p>
            <p>- Már döntöttem. Nem megyünk. Totót sem engedem. Ő jöjjön le külön a főispánékhoz.
               Vasárnap mi is nagy vacsorát adunk. A vendégeket már meg is hívtam. Csak magának még
               nem szóltam.</p>
            <p>Anna, aki arra a hírre, hogy nem mennek, boldogan felragyogott, most hallgatott
               kissé. Szelíden és türelmesen kérdezte:</p>
            <p>- Kiket hívott?</p>
            <p>- Hát várjunk csak. Itt lesz Geszterédy miniszteri osztályfőnök. Ő ül a maga jobbján,
               nemrég lépett elő. Aztán itt lesz Kiki gróf és neje. Aztán Pocok báró. Még
               gondolkozom, hogy ne hívjuk-e Tar Zsuzsit, mert kevés a hölgy. Anna, mi ez? Hiszen
               maga bőg.</p>
            <p>Az asszony férje mellére vetette magát. Ő simogatta és dédelgette.</p>
            <p>- Na, ne sírjon, szívem. Hogyan is lehettek kétségei? Az ilyesminek mindörökre vége.
               Nekem a társaság kevés. Nekem az egész világ kell. És az egész világ maga. És maga
               csak törölje meg szépen az arcát és figyeljen a feketére. Közben hallgasson ide.
               Kezdjük ott, hogy ez az új szerkesztő, ez a Szentpétery, igen értelmes ember.</p>
            <p>- Nemcsak az. Magát nagyon szereti is. Csak emlékezzék vissza, hogy dolgozott magáért
               a Sajtókamarában. És maga volt az első a kevés régi munkatárs között, akit
               szerződtetett.</p>
            <p>- Úgy van. Emlékezhetik, hogy mit jövendölt, mikor elbúcsúztunk. Én csak csináljam
               tovább vidékről ezeket a rajzokat. Ez a lap egyik főerőssége. Amit a lapokban
               olvasok, abból elég anyagot ki tudok szedni. De előbb-utóbb megúnom. És akkor
               találjak ki valami újat, valami egész mást. Ő bátran rám meri bízni, hogy mit. Hát ez
               a perc elérkezett. Megúntam. És kitaláltam valami egész mást.</p>
            <p>- Jaj, ne kínozzon, mondja, mondja.</p>
            <p>- Maga jól tudja, hogy belőlem mit csiholt ki ez a különös esztendő, amit Isten
               küldött rám, hogy megjavítson és boldoggá tegyen. Nekem nem jár máson az eszem, mint
               a szegénységen és a boldogságon. Szeretném a gazdagokat egy vakmerő, új bölcsészeti
               tételre tanítani, amit én találtam fel. Arra, hogy a pénz nem boldogít. Új gondolat,
               mi? Én már ilyen fránya, eredeti, zseniális fickó vagyok.</p>
            <p>- Ne bolondozzon, mondja tovább.</p>
            <p>- Én tehát a gazdag embernek megrajzolom Kikit, a szegény embernek megrajzolom Pocok
               kutyát. Kiki lesz a kényes, a társaságba járó, az affektált, a kiábrándúlt, a
               kényelmes, az elegáns. Pocok lesz a bozontos, szabad, derűs, gondtalan, ügyetlen
               szegény. Ők ketten fognak szerepelni minden héten. Mindig egy kis történetet rajzolok
               róluk. Például: első kép, Kiki és Pocok megjelennek egy tánchelyiség bejáratánál.
               Kiki gőgösen bemegy, monokli lesz a szemén, de különben nem olyan embernek öltözött
               Mackó bácsinak rajzolom, hanem rendes madárnak. Pocok habozva és gyáván megáll a
               bejáratnál, nem mer bemenni, szeme hunyorog a fénytől. Második kép: Kiki egy asztalon
               a kitöltött pohár pezsgőből iszik, már keresztbe áll a szeme, Pocok lefeküdt kint a
               fal tövében és ásít. Harmadik kép: Kiki részegen táncol a parketten, kint Pocok
               mélyen alszik, horkolásától reng a ház. Negyedik kép: Kiki bekötött fejjel gunnyaszt
               a kalitka sarkában, rettentően fáj a feje, Pocok harsányan kiröhögi. Vagy egy másik
               kis történet. Első kép: kávézom egy hegytetőn, valami terraszon. Kezemben
               kockacukor. Kiki és Pocok majd megőrülnek a kockacukorért. Második kép: elejtettem a
               cukrot, az gyorsan gurult le a lejtőn a völgy felé. Pocok loholva utána ered, Kiki
               azonban hangosan csicseregve ordít egy taxinak. Harmadik kép: Pocok éppen utoléri a
               cukrot, a taxi azonban, amelyben Kiki urizálva elterpeszkedik, felfordul. Negyedik
               kép: Kiki mankóval, felkötött szárnnyal, törött csőrrel szomorkodik a kalitkában,
               Pocok boldogan nyalogatja a száját. Ezek persze mind nyers ötletek és talán gyenge
               példák. Csak a vonalat akartam megmagyarázni, amin elindulok. Mit szól hozzá?</p>
            <p>- Azt, hogy ezt mindenki szemenszedett gyerekségnek fogja mondani. De lassanként lesz
               egy kis sereg ember, aki meglátja benne a mélyebb értelmet. Disneyt is száz ember
               közül kilencvennyolc bohócnak tartja. Kettő nagy bölcsnek. Ne törje máson a fejét,
               csinálja ezt.</p>
            <p>- Becsületszavára tetszik?</p>
            <p>- Angyalom, már ismerhet. Három hete nem én mondtam, hogy tépje szét a rajzot?</p>
            <p>- Ez igaz. Hát akkor megcsinálom. De csak, ha megcsókol.</p>
            <p>- Ó, szívem, maga annyit nem tud rajzolni.</p>
            <p>Megcsókolták egymást. Mohón és hosszan. Mint azok, akiknek nem szabad. Aztán Titi
               belemosolygott a levegőbe.</p>
            <p>- Most mire gondol?</p>
            <p>- Arra gondoltam, hogy nem a megelégedettség a boldogság. A boldogság több. És
               elérhető. Látja: a kalitkában is két Kék madár és itt bennünk is.</p>
            <p>Kiki és Fifi dühösen csókolództak a kalitkában.</p>
            <p> VÉGE.</p>
            
         </div>
      </body>
  </text>
</TEI>