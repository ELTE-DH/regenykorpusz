<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU01820_1" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>
                    Az öreg tekintetes
                </title>
				<author>
					<persName>
						<surname>Gárdonyi</surname>
						<forename>Géza</forename>
					</persName>
					<date from="1866" to="1922">1866-1922</date>
					<idno type="VIAF">24643507</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">24949</measure>
				<measure unit="pages">58</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>
                        Az öreg tekintetes
                    </title>
					<date>2004-05-27</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01800/01820/"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Gács Gabriella</name>
						<name>Szabolcsi József</name>
						<name>Mészáris Atilla</name>
					</respStmt>
				</bibl>
				<bibl type="printSource">
					<title>Ki-ki párjával: két kisregény</title>
					<author>Gárdonyi Géza</author>
					<pubPlace>Budapest</pubPlace>
					<publisher>Szépirodalmi Kvk.</publisher>
					<date>1971</date>
					<ref target="https://mek.oszk.hu/01800/01820/"/>
				</bibl>
				<bibl type="firstEdition">
					<title>Az öreg tekintetes</title>
					<author>Gárdonyi Géza</author>
					<date>1905</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2021-07-17"/>
		</revisionDesc>
	</teiHeader>
	<text>
		<body>
			<div type="chapter">
				<head>1</head>
				<p>Sovány iparosasszonyka vánszorog az utcán. Barna téli kendő rajta, s a
                        kezében bot. Minden kapu előtt megáll, körülnézi a kaput. Végre egy zöldre
                        mázolt háromemeletes ház elé érkezik. Ott a kapu oldalán öntöttvas tábla
                        hirdeti, hogy orvos is lakik a házban.</p>
				<p>DR. TARDY IMRE</p>
				<p> MED. UNIV.</p>
				<p> GYOMORBAJOSOK SZAKORVOSA</p>
				<p> RENDEL DE. 10-12</p>
				<p> DU. 3-4</p>
				<p>Szombat délután 4-5 között szegényeknek ingyen</p>
				<p>Ez az utóbbi sor apró betűs, de az asszony mégis ezt a sort olvassa el
                        legfigyelmesebben.</p>
				<p>- Hát ez az: “Szegényeknek ingyen.”</p>
				<p>A házban nagy sürgés-forgás. Egy tallérgombos libériás inas a lépcsőn
                        lerohantában hármasával ugrálja át a lépcsőköveket. Egy cukrászinas
                        rózsaszínű tortát visz fölfelé, tornyosat. Egy kék plüssbe öltözött
                        úriasszony lekiált az első emeletről a libériás inas után:</p>
				<p>- Fiákert ám, Józsi, fiákert!</p>
				<p>- Igenis! - kiáltja vissza az inas rohantában.</p>
				<p>A beteg asszony félrehúzódott a lépcső karfájához, amíg mellette le- és
                        fölrobogtak ezek az emberek. A házmester akkor kezdte gyújtogatni a lépcső
                        gázlámpásait. Haragosan kiáltott a cukrászinas után:</p>
				<p>- Máskor a cselédlépcsőn járj!</p>
				<p>A lépcsőházat a gáz bűze járta át. A novemberi köd visszanyomta a gázt a
                        házba. A lépcső is nyirkos volt a ködtől.</p>
				<p>Az asszony az első emeletre ért. Keskeny folyosón szemlélődött végig: az
                        orvosnak a címtábláját kereste. De homályos volt ott minden. Az asszony
                        tétován állott. Az udvar mélyéből kávépörkölés illata emelkedett föl. Az
                        első ablaknál egy szobaleányféle hajolt ki. A karján alvó csecsemőt
                        tartott.</p>
				<p>- Az orvos úr - kérdezte félénken az asszony -, itt lakik valahol, ugye?</p>
				<p>- Itt, jobbra az első ajtó - felelte a leány.</p>
				<p>S dúdolásba fogott.</p>
				<p>A szobában bútorokat toltak ide-oda. Az már az orvos lakása volt.</p>
				<p>Az asszony csak állt az ajtó előtt, mintha azon habozna, benyisson-e, vagy
                        ne. Az inas ekkor, akit lerohanni látott, visszatért, s bekiáltott egy
                        udvari ajtón:</p>
				<p>- Kaptunk fiákert, nagyságos uram.</p>
				<p>- Itt a kocsi - hangzott bent egy öblös férfihang.</p>
				<p>Az inas (fóka képű, szőke fiú) az asszonyra bámult:</p>
				<p>- Nini, maga az, néni!</p>
				<p>- Én vagyok, Józsi. Hát te... hát maga... inas?</p>
				<p>- Sutba vágtam a kaptafát - felelte vígan az inas. - Jobb így. Úrnak úr a
                        szolgája is.</p>
				<p>S vígan pödört egyet szőke pelyhedző bajuszán.</p>
				<p>- Az orvos úrhoz jöttem - szólt félénken az asszony. - De talán rosszkor.
                        Valami baj van itt?</p>
				<p>- Nem. Semmi baj. Az öreg nagyságost várjuk - szólt az inas jelentős hangon.
                        - Az asszonynak az apja. Most jön a vasúton. Mi baja, néni?</p>
				<p>- Nem tudom.</p>
				<p>- No majd itt meggyógyítják. Olyan hamar fölpendül, hogy egy hónap múlva akár
                        táncolhat is. Különben, ha akarja, én is meggyógyítom. Igyék tejet - ennyi
                        az egész. Meglássa, ezt fogja mondani a doktor úr is. Nem nagy mesterség ez
                        - szólt megvetően legyintve -, csak diploma kell, egy kis árkus papiros. Ha
                        diplomám volna, magam is gyógyíthatnék.</p>
				<p>- Tej? Hát nem ad rendelvényt?</p>
				<p>- Szegénynek nem. Gazdagnak ad félesztendeig is. Haj, sok gazdag ember jár
                        ide! Szép kisasszonyok. Egy bárókisasszony is jár ide. Magas és barna. Olyan
                        haja van, hogy alig bírja. Mindig két hatost ad borravalónak.</p>
				<p>- Hát tej - mondotta elgondolkozva az asszony.</p>
				<p>Aztán fölemelte a fejét:</p>
				<p>- Mégis bemegyek, Józsi, hátha nem tejet mond.</p>
				<p>- Tessék - mondotta az inas az ajtóra mutatva. - Meglássa, hogy tejet mond.
                        Amikor én beteg voltam, nekem is tejet mondott. Ő maga is tejet iszik,
                        amikor beteg. Tessék besétálni.</p>
				<p>Az asszony bevánszorgott a váróterembe.</p>
				<p>Már sokan voltak ott, tán húszan is. A szoba közepén a villamos függőlámpás
                        megvilágította őket. Mind szegény és mind sárga, sovány, kedvetlen.
                        Asszonyok, férfiak, egy tizenöt éves fiú is.</p>
				<p>A szobában vörös bársonnyal bevont bútorok. Az ablak mellett, a sarokban egy
                        poros pálma. Az is mintha gyomorbajos volna, bágyadtan lógatta a
                        leveleit.</p>
				<p>Végre az orvos ajtaja megnyílt. Az orvos kilépett. Sápadt, sovány ember az
                        is: harmincéves forma. Az orra szinte átlátszó. A füle mellett vörösesszőke
                        barkó. Az arcán szeplőfoltok.</p>
				<p>Fölcsíptette a szemüvegét, és nagy komolyan körülnézett.</p>
				<p>A betegek álltak. Nem mert egy se leülni a szép karosszékekbe. Az asszony a
                        falhoz támaszkodva állott.</p>
				<p>- Mind gyomorbajos? - kérdezte az orvos ridegen.</p>
				<p>Senki se jelentkezett más bajjal.</p>
				<p>- Álljanak úgy, hogy a lámpás felé legyen az arcuk.</p>
				<p>Sorra pillantgatta a nyelvüket, szemüket, és bólogatott, mormogott.</p>
				<p>- Akiknek van étvágyuk, csak a gyomruk nem emészt, álljanak ide.</p>
				<p>Tízen odaállottak, ahova az orvos mutatott.</p>
				<p>- Akiknek nincs étvágyuk és a gyomruk se emészt, álljanak emide.</p>
				<p>Nyolcan a szoba másik felébe térültek.</p>
				<p>Csak az asszony maradt az ablak mellett külön egymagában.</p>
				<p>- No - mondotta az orvos az első csoporthoz fordulva -, maguknak azért rossz
                        a gyomruk, mert többet zabáltak, mint amennyit kellett volna.</p>
				<p>Aztán enyhébb hangon folytatta:</p>
				<p>- Vagy pedig ártalmas ételt ettek. Hát három napig ne egyenek egyebet, csak
                        tejet. A negyedik naptól kezdve ehetnek főtt almát, sovány hideg húst és
                        lágytojást; semmi tészta! Kenyérnek csak a hajából! Hagymától, borstól,
                        babértól, paprikától tartózkodjanak! Pálinkát, fehér bort nem szabad inniuk!
                        Vizet is csak keveset! Jó veres bort mértékletesen! Elmehetnek!</p>
				<p>A másik csoport felé fordult:</p>
				<p>- Ma ne egyenek semmit! Egy korty ásványvizet vagy tiszta igazi veres bort
                        igyanak, ha nagyon szomjasak! Holnap keljenek föl jó korán, és járjanak egy
                        vagy két óra hosszat. Minél tovább, annál jobb! Akkor menjenek ki a
                        Városligetbe! Ott van az a svájci tehenes! Igyanak egy pohár tejet azon
                        melegen, ahogy a tehénből kifejik! Estig ne egyenek, ne igyanak semmit!
                        Ismét menjenek oda! Ismét igyanak egy pohár tejet! Másnap ugyanezt
                        cselekszik, csakhogy délben is ihatnak egy nagy pohár forralt tejet. Semmi
                        kenyér, semmi más! Harmadnap annyi tejet ihatnak, amennyit akarnak. Enni
                        mást nem szabad! A negyedik naptól kezdve ehetik, amit azoknak mondtam.
                        Lágytojást is ehetnek. Jóllakni azonban nem szabad! Később már mindent
                        ehetnek, amit jóízűen tudnak enni, csak arra vigyázzanak, hogy étvágy nélkül
                        ne nyeljenek le egy falatot se. Elmehetnek!</p>
				<p>Már csak az asszony maradt ott:</p>
				<p>- Orvos úr - mondta -, én egyáltalán nem tudok enni. Amit lenyelek... Nem
                        tudok lenyelni semmit.</p>
				<p>Az orvos cigarettát vont elő a zsebéből, s amíg azt meggyújtotta, ridegen
                        folytatta a kérdéseit, anélkül hogy az asszonyra ránézne:</p>
				<p>- A gyomrán daganat van, belül, kemény, zsemlényi.</p>
				<p>- Igenis, orvos úr.</p>
				<p>- A köldök táján.</p>
				<p>- Ott.</p>
				<p>- Menjen haza és feküdjön le. Próbáljon forralt tejet inni langyosan. Ha
                        lemegy: jó, ha nem megy le, nem segíthetünk.</p>
				<p>Az asszony megdöbbent:</p>
				<p>- De hát csak nem halálos a baj?</p>
				<p>Az orvos vállat vont:</p>
				<p>- Magában gyomorrák van.</p>
				<p>Megfordult. Kalapot nyomott a fejébe, és elsietett ő is, le a lépcsőn.</p>
				<p>Az asszony még egy percig ott állott. Viaszszín arca még fakóbbra vált.
                        Meredt szemmel nézett az orvos után, mintha arra várna, hogy visszatér, és
                        azt mondja, hogy tévedett, a baj csak ez vagy amaz.</p>
				<p>De az orvos nem tért vissza.</p>
			</div>
			<div type="chapter">
				<head>2</head>
				<p>Doktoréknál azon az estén nagy vacsorára terítettek. A torta, amit a
                        cukrászinas hozott, ott virított már az asztal közepén. Mellette
                        virágtartóban egy nyaláb sárga krizantém. Körös-körül tündöklött a sok ezüst
                        evőeszköz és metszett üvegpohár.</p>
				<p>A szobaleány friss vasalású fehér kötényben forgott az asztal körül. Józsi
                        inas fehér cérnakesztyűben rakta a borokat. Maga az asszony violaszín
                        estiruhában sleppezett ide-oda. Szép, magas asszony, tiszta homlokú, jámbor
                        arcú. Klastromban nevelték. Csak hátulról nézve nem volt klastromi. Az ilyen
                        testalkatot királynőinek mondják, ámbátor nem tudom, miért volna a királynék
                        testalkata különb, mint másoké? Én legalább még ahány királynét láttam,
                        egynek se volt a termete királynői.</p>
				<p>Egy idősebb asszony is segített a rendelkezésben, egy félgyászba öltözött,
                        hegyes orrú, kis sovány hölgy, özvegy Bárányné. Az az orvosnak testvérnénje
                        volt. Ott lakott az orvoséknál a fiával, egy tizenkét éves majmocskával
                        együtt.</p>
				<p>- Az öreg nagyságos úrnak a támlás bőrszéket add - mondta az inasnak.</p>
				<p>Ez a rendelkezés egy olyanforma karosszékre vonatkozott, amilyent Munkácsy
                        festett Milton alá. Régi bőrszék volt: egy grófi kastély kótyavetyéjén vette
                        az orvos nénje. Bárányné maga szokott trónolni a támlásszékben.</p>
				<p>Még egy feltűnően szép arcú, de lomha járású asszony volt az ebédlőben:
                        Földiné komaasszony, tanárné különben; iskolai barátja a doktornénak.</p>
				<p>A vacsorán nem is volt más vendég, csak még két férfi. Az egyik fiatal, a
                        másik öreg. A fiatal a szépasszonynak a férje: alakra elegáns, cigányosan
                        barna, máskülönben komoly francia professzor, aki a jobb kezén mindig fekete
                        kesztyűt visel. Valami ifjúkori viadal nyomát takargatja vele.</p>
				<p>A másik, az öreg, angolosan beretvált képű agg ember. Az a szépasszonynak az
                        apja. Nem szokott kimozdulni a házból soha, de most mégis kimozdították,
                        hogy a vidéki öregúr készen találjon egy jó barátot.</p>
				<p>No de nem volt nehéz munka: az agg Mayer szeretett enni, noha nem volt már
                        foga, s egyáltalán olyan elaggott volt, hogy már a szempillái is
                        kihullottak. Olyan volt, mint egy feltámasztott múmia.</p>
				<p>A vidéki öregúr, akit a ház ünnepelt, boldog arccal, de kissé idegenül
                        mozgott e sürgölődés és pompa közepette. Nem is illett az alakja se oda:
                        fekete atillában volt, és szürke magyar nadrágban. A csizmája falusi módon
                        nyekergett minden lépésére. A zsebórája láncán pecsétgyűrű lógott és
                        órakulcs. Ősz bajusza föl volt kunkorítva viasszal. Szakálla hófehér volt
                        már. Hasonlított volna Kossuthhoz, ha a bajuszát nem sodorja; de falusias
                        hegyes bajuszt viselt, és ez kissé mokánnyá változtatta az arcát. A keze is
                        falusias volt: nagy és barna, ha nem is olyan kérges, mint a parasztoké;
                        látszott rajta, hogy fiatal korában sohasem hiányzott belőle a nehéz
                        vadászpuska.</p>
				<p>Hogy a koma (a francia professzor) frakkban jött el, ez még inkább
                        furcsította az öregúr atilláját és egyéb ódonságait. De maga az öregúr nem
                        érezte ezt. Neki inkább a frakk lehetett furcsa. (Persze nem mondta. Teljes
                        életén falusi ember volt, sose látott másképp frakkot, csak pincéren.) Az
                        öreg Mayer is hosszú fekete redengotban jött el. A redengot széle, persze,
                        hátul magasan állt, elöl alacsonyan, mint a görbe hátú embereken szokott, de
                        azért ünnepi volt.</p>
				<p>Bemutatták egymásnak a két öreget.</p>
				<p>- Hány esztendős? - kérdezte a vidéki.</p>
				<p>Az öreg Mayer a füléhez tette a kezét.</p>
				<p>- Hány esztendős? - ismételte a kérdést a vidéki öregúr.</p>
				<p>- Nyolcvannégy - felelt erre Mayer készségesen.</p>
				<p>- Szép kor - bólintott reá amaz.</p>
				<p>És Mayernek a fülébe kiáltott:</p>
				<p>- Én még csak két hetes vagyok.</p>
				<p>- Pah, pah, az is szép - felelte az öreg Mayer.</p>
				<p>- Akkor én urambátyámnak fogom szólítani.</p>
				<p>- Én meg öcsémnek, pah, pah.</p>
				<p>És a két öreg nevetve szorított kezet.</p>
				<p>A tanár is beleelegyedett a beszélgetésbe:</p>
				<p>- Nehéz lesz megszoknia a fővárosban; attól tartok, nehéz lesz.</p>
				<p>- Nem tudom - felelte vígan az öregúr -, de nem is aggódom. Mi kell már
                        énnekem? Legföljebb egy-egy pipa jó dohány. Ejnye - szólt a vejéhez fordulva
                        -, te, Imre, a pipámat a vasúton felejtettem.</p>
				<p>- A pipáját, bácsi? - kérdezte Bárányné elmosolyodva. - Hát pipázik? No, ez
                        eredeti!</p>
				<p>Földiné is nevetett. Mert az volt a szokása, hogy mindenre nevetett.</p>
				<p>- Pipázik? Hát pipázik? Ni, erre kíváncsi vagyok, hogyan pipázik a bácsi?</p>
				<p>- Csakúgy, mint más - felelt az öreg.</p>
				<p>Nem értette, hogy mi van ezen nevetni való, de tetszett neki, hogy eredeti
                        embernek nézik.</p>
				<p>- A pipázás mindenesetre egészségesebb, mint a szivarozás - jegyezte meg az
                        orvos.</p>
				<p>- Hát eddig nem ártott - felelt az öregúr a lámpásra hunyorgatva.</p>
				<p>És elbámulva szólott:</p>
				<p>- Mi ördög lámpás ez, hogy ilyen szép világot ereszt!</p>
				<p>Sohase látott még villamos lámpást.</p>
				<p>- Hogyan kell ezt meggyújtani?</p>
				<p>Az orvos tréfálkozott az öreggel:</p>
				<p>- Könnyebben, mint akármit, csak a mutatóujját kell hozzátartania.</p>
				<p>S amíg bal kézzel a csavart fordította, a másik kézzel azt játszotta, mintha
                        az ujjával gyújtaná meg.</p>
				<p>Mindezt komolyan csinálta. Azon faképű emberek közé tartozott, akiknek arcán
                        a komolyság és vidámság nem okoz elváltozást.</p>
				<p>A szemöldöke majdnem teljesen hiányzott, s talán emiatt volt a szeme
                        kifejezéstelen.</p>
				<p>Földiné annyira kacagott, hogy a míderje majd szétpattant. A Jenő gyerek is
                        segített neki. A fiúban cirkuszi emlékek ébredtek.</p>
				<p>Bárányné megszorította a fia karját.</p>
				<p>- Micsoda illetlenség ez, Jenő - súgta neki.</p>
				<p>De akkor már az orvos maga is nevetett. Mikor nevetett, olyan volt, mintha
                        köhögne, és amikor köhögött, olyan volt, mintha nevetne. Merev faarcán nem
                        jelentek meg soha a belső érzések hullámai. Ha nevetett is, csak a szája
                        nevetett, a szeme nem. A házbeliek már megszokták. Ilyen volt ő, ha
                        bosszankodott is.</p>
				<p>A dühe éppoly nem igazinak látszott, mint a nevetése. A faemberek ilyenek. Ha
                        az ujját megvágja az ilyen ember, csodálkozunk, hogy vérzik.</p>
				<p>Hát nevetett.</p>
				<p>És megmagyarázta az öregúrnak a csavarót.</p>
				<p>De az öregúr így sem értette.</p>
				<p>- Azt mondod, villám ez, valóságos villám. De hát honnan jön? A felhőből csak
                        nem jön ide?</p>
				<p>Eközben leültek. A főhelyre persze az öreg Csurgó ült, s melléje jobbról az
                        agg Mayer, balról a leánya.</p>
				<p>A vacsora ünnepiesen kezdődött. Talán ezt az ünnepi színt akarta még emelni
                        az orvos, amikor a pecsenyénél poharat fogott, és a cvikkerjét megigazítva,
                        szólott a szokott fahangján:</p>
				<p>- Annyira családias körben vagyunk, hogy itt hangos felköszöntőnek nem is
                        volna helye, de kedves apánknak a megérkezése a mi családi életünkben oly
                        nagy és oly örvendetes valami, hogy a közönséges beszéd hangja önkéntelenül
                        is ünnepi formát ölt. Boldogok vagyunk, hogy közénk jött. Itt van a maga
                        helye, azok között, akik magát szeretik. Engedje az Isten, hogy az a szép
                        ősz, amely még az életéből hátra van, a mi szeretetünk által legyen
                        napfényes. Isten hozta! Isten tartsa!</p>
				<p>A doktor érezhetőn készült erre a beszédre, de azért az öreg szeme
                        megnedvesedett.</p>
				<p>- Éljen, éljen! - kiáltotta a francia tanár szertartásosan.</p>
				<p>A leánya megcsókolta a kezét és az arcát az öregnek. A többi koccintott
                        vele.</p>
				<p>- Pah, pah - mondta az öreg Mayer -, miről van szó. Izé, névnap?</p>
				<p>- Nem - kiáltotta a tanár -, csak egy Isten hozott.</p>
				<p>Mayer úr bólintott és koccintott, aztán tovább evett. Irtóztatóan sokat
                        evett.</p>
				<p>- Csak a pipámat ne hagytam volna el! - motyogta az öreg Csurgó.</p>
				<p>Aztán előhúzott egy terebélyes kék zsebkendőt, és megtörülte a szemét.</p>
				<p>- Már én csak olyan vagyok - mondotta -, mint a lenyugvó nap.</p>
				<p>Aztán hogy ez a gondolat még inkább elérzékenyítette, ismét így szólott:</p>
				<p>- Csak a pipámat ne hagytam volna a vasúton.</p>
				<p>Jenő diák ledugta a fejét az abrosz alá, és ott fuldokolt nevettében.</p>
				<p>- Van-e sok beteged? - kérdezte a koma az orvost, hogy másra terelje a
                        beszédet.</p>
				<p>- Egyre több és több - felelte az orvos. - Hát még, ha más lesz a
                        rendelőszobám! Pompa - ez kell manapság, hogy jól fizessenek. Ezek a
                        bársonybútorok avultak már.</p>
				<p>- Selyemplüsst veszünk - újságolta a doktorné a komaasszonynak. - A
                        kertésszel meg szerződést kötünk, hogy mindig friss pálmákkal lásson el
                        bennünket.</p>
				<p>- A szalonunkban minden zöld lesz - toldotta a beszédet Bárányné. - Nekem
                        régi kedves gondolatom, hogy zöld szalont csináljak.</p>
				<p>- Mit szalon - szólt közbe a doktor -, váróterem a fő, nem a szalon. Az én
                        szalonom a betegeké.</p>
				<p>- Tegnap magam is majdnem páciensed lettem - mondotta a koma -, de nem jöttem
                        el, mert úgyis tudom, hogy a te patikádra tehén van festve címerül.</p>
				<p>- Hát ez az igaz - felelte az orvos. - Minden más orvosság csak a gazdagoknak
                        való.</p>
				<p>Vacsora végén a tanár az apósához fordult:</p>
				<p>- Mondja el apám a bácsinak Rózsa Sándort, hogy hogyan találkozott vele
                        negyvennyolcban?</p>
				<p>A doktorné érdeklődéssel emelte föl a fejét:</p>
				<p>- Rózsa Sándorral?</p>
				<p>Bárányné is könyörgött:</p>
				<p>- Mondja el, Mayer bácsi, még én se hallottam.</p>
				<p>A doktor magyarázta az apósának:</p>
				<p>- Mayer bácsi a szabadságharcban százados volt. Aztán vaskereskedő lett.
                        Különben jogot végzett ember.</p>
				<p>Az öreg Csurgó tiszteletet kifejező arccal nézett az agg úrra, s fölemelte a
                        poharát:</p>
				<p>- Éljen! Én is harcoltam, de csak hadnagyságig vittem.</p>
				<p>- Melyik izénél? - kérdezte az agg Mayer.</p>
				<p>- Bem alatt.</p>
				<p>- Én a Nagy Sándor ezredében voltam.</p>
				<p>Aztán összenyomogatta a szempilláit, vagyis a szeme szélét, és elmondta:</p>
				<p>- Hát pah, pah - mintha egy láthatatlan csibukot szína -, ez akkor volt,
                        amikor én az izét vittem a másik táborba.</p>
				<p>- A pénzt - magyarázta a tanár -, tábori pénzt.</p>
				<p>- A pénz egy ménkű nagy izébe vót beizélve, pah, pah.</p>
				<p>- (Vasasládába.)</p>
				<p>- Osztán csak olyan közönséges paraszt izére tették föl, hogy gyanút ne
                        izéljen, pah, pah.</p>
				<p>- (Parasztkocsira.)</p>
				<p>- Oszt ahogy megy a kocsi, pah, pah, az alföldi izén, hát mán pah.</p>
				<p>- (Apánk is parasztnak volt öltözve.)</p>
				<p>- Oszt aszongya, hogy izé, pah, pah, megálljunk, vegyük fel. Mert esett az
                        eső. Hát felvettük. Ahogy mellém ül, oszt az izéje szétnyílik, akkor látom,
                        hogy két nagy izé, pah, pah, van a derekán.</p>
				<p>- (A szűre szétnyílott, és pisztoly volt az övében.)</p>
				<p>- Hát énbennem is elhűl az izé. Pah, pah, mifene embert vettem én, fel?
                        Eközben egy izéhez érkezünk, le kellett szállnunk, pah, pah, hogy
                        megkérdezzük, nem mutatkozott-e izé erre?</p>
				<p>- (A csárdában kérdezősködtek az ellenség felől.)</p>
				<p>- Egyúttal enni is kértem. Az embert is odaültettem az izéhez. Mondom,
                        gyöjjön, pah, pah, egyék velem. Aztán, hogy az izémről megpillantotta, hogy
                        izé vagyok...</p>
				<p>- (A keze vékonyságáról látta, hogy úr.)</p>
				<p>- Hát vele is úgy beszéltem, ahogy izével kell.</p>
				<p>- (Magyarral.)</p>
				<p>- Beszélgettünk a harcokról. Mikor aztán elváltunk, aszongya: én itt maradok.
                        Csak menjen az úr tovább, pah, pah. Azt is tudom én, hogy mi van az izébe,
                        azért is kéredzkedtem én föl az izére, de a magyar sereg pénzét nem bántom.
                        Akkor mondta aztán a nevét is, hogy ő izé, pah, pah, Rózsa Sándor.</p>
				<p>- Bámulatos! - mondotta az orvos. - A bácsi halálos veszedelemben
                        forgott.</p>
				<p>Az öreg Csurgó kezet nyújtott Mayernak, s koccintott vele.</p>
				<p>A tanár a fejét rázta:</p>
				<p>- Nem így szokta ezt elmondani. De napról napra fogy az esze. Maholnap be
                        kell íratnom a Frimm intézetbe.</p>
				<p>Az orvos halkan kérdezte:</p>
				<p>- Még mindig olyan zsugori?</p>
				<p>A koma némán legyintett a levegőbe.</p>
				<p>A mellékszobából gyereksírás hallatszott.</p>
				<p>- Hozza be, dada! - szólott elmosolyodva az asszony.</p>
				<p>Egy ölbeli csecsemőt vittek be. A lámpás láttára elhagyta a sírást. A lángra
                        bámult, akármerre fordultak vele.</p>
				<p>Minden kéz a gyermek felé nyúlt.</p>
				<p>- Milyen szép! Milyen gyönyörű!</p>
				<p>- Angyal! - kiáltotta a tanárné.</p>
				<p>A szépasszony minden gyermek láttára elérzékenyült. Neki nem volt.</p>
				<p>- Az anyjához hasonlít - mondotta a tanár.</p>
				<p>- Az öregapjához inkább - szólt a doktor mosolyogva.</p>
				<p>Az anyja ceccegett a gyereknek, és az öregúr felé fordította:</p>
				<p>- Ki az? Nagyapó!</p>
				<p>Nagyapó kipirosodott arccal mosolygott az unokájára.</p>
				<p>- Laci fiam! Gyere nagyapóhoz!</p>
				<p>A gyerek azonban nagy szemet meresztett a tüskés bajszú fehér emberre, és
                        sírva fakadt. El kellett bújtatni az anyja kebelébe.</p>
				<p>Az inas a tortához adott tányérokat, s a doktornak szólott halkan:</p>
				<p>- Egy asszony van itt. Beteg.</p>
				<p>- Úriasszony? - kérdezte hasonló halkan az orvos.</p>
				<p>- Nem. Délután is itt volt. Szegényasszony.</p>
				<p>- Miért nem küldted el?</p>
				<p>- Nem megy.</p>
				<p>Ez a halk beszélgetés, s főképpen az orvos feje rázása elvonta a gyerekről a
                        figyelmet.</p>
				<p>Az asszony kérdőn nézett az urára.</p>
				<p>- Valami beteg - felelte az unalommal.</p>
				<p>- Hát eriggy ki, fiam - dörmögte jólelkűen az öreg. - Hiszen várhatunk.</p>
				<p>- Nem segíthetek rajta. Mondd, hogy menjen el. Jöjjön holnap.</p>
				<p>S hogy az inas kiment, bosszúsan folytatta:</p>
				<p>- Kurtán, őszintén megmondtam biz én neki, hogy halál az orvossága. Persze,
                        nem kellett volna. De hogy apánkat vártuk, izgatott voltam: attól tartottam,
                        hogy nem érek ki idején az állomásra. Azért aztán csak hamarosan végeztem
                        vele.</p>
				<p>Mindenki hallgatott. A halál említése hideg szellőként érintette a
                        társaságot.</p>
				<p>Az orvos metszett a tortából.</p>
				<p>- Gyomorrákja van. Hát mi fenét csináljak vele?</p>
				<p>- Ugyan, Imre! - szólt Bárányné a fene szóért.</p>
				<p>Nem szerette az ilyen parlagi szavakat.</p>
				<p>Tardyné is csodálkozva nézett az urára. Sose hallotta tőle a fenét
                        emlegetni.</p>
				<p>- Könnyű pedig azon segíteni - mondotta az öreg.</p>
				<p>Az orvos vállat vont:</p>
				<p>- Ugyan, apám! Gyógyíthatatlan betegség.</p>
				<p>- Nem a’ - erősködött az öreg. - Látod, a parasztba nem áll gyomorrák
                        soha.</p>
				<p>- Jól beszél a bácsi! - udvariaskodott a koma.</p>
				<p>Az öreg-tüzesen folytatta:</p>
				<p>- Hát mér nem esik a parasztba gyomorrák? Azért, mert sült tökkel él!</p>
				<p>A Jenő gyerekből is kitruccant a nevetés, de szerencséjére mindnyájan
                        nevettek. Most már az asszony is röstelkedett:</p>
				<p>- Ugyan, apa!</p>
				<p>- De halljátok - szólt az öreg az asztalra ütve -, nem bolondság ez!</p>
				<p>- Pah, pah, miről van szó? - kérdezte az agg Mayer.</p>
				<p>A csecsemő tátott szájjal bámult a piros képű vidéki arcra, s feléje
                        kapdosott.</p>
				<p>- Nézze, nézze, apa, hogy szereti! - szólt a gyönyörködés éneklő hangján a
                        doktorné.</p>
				<p>Erre az öreg is elfelejtette a sült tököt, és az unokájához fordult:</p>
				<p>- Szeretsz? Szereted nagyapót? Veszek neked lovat!</p>
				<p>A gyerek nevetett, persze, csak úgy, mint a csecsemő szokott: az élet
                        nevetett belőle.</p>
				<p>Az inas visszatért, és a doktorhoz hajolt:</p>
				<p>- Az asszony nem megy el.</p>
				<p>Az orvos bosszúsan rándult meg:</p>
				<p>- Hát mit akar?</p>
				<p>- Itt áll a folyosón, az ajtó előtt. Azt mondja, itt áll reggelig, ha
                        kell.</p>
				<p>Az orvos a fejét csóválta:</p>
				<p>- Még ennem se lehet nyugodtan!</p>
				<p>- Hát tégy vele valamit - mondta az asszony kérlelő hangon.</p>
				<p>- De hát mit tegyek vele? Meg fog halni, hát meg fog halni. Hiszen elvégre
                        mindenkinek ez a vége!</p>
				<p>- No - azt mondja az öregúr fölkelve -, hát most már enyém az a beteg. Te
                        lemondtál róla, hát az enyém.</p>
				<p>Azzal kiindult.</p>
				<p>Mindnyájan furcsállták az öreg fölbuzdulását, még az inas is mosolygott,
                        mikor az ajtót kitárta előtte.</p>
				<p>Az öreg leverte a morzsákat az atillájáról, és végiglegyintett a szalvétával
                        a csizmáján is. Kikopogott az előszobán át a folyosóra. Minden szava
                        behallatszott, ahogy az asszonnyal beszélt:</p>
				<p>- Maga az, lelkem?</p>
				<p>- Én vagyok - felelt egy szomorú női hang.</p>
				<p>- Az a gyomorrákos?</p>
				<p>- Én vagyok. A doktor urat várom.</p>
				<p>- A doktor úr nem gyógyít ilyen nehéz bajokat, lelkem. De ne búsuljon,
                        meggyógyulhat. Csak egyék sült tököt. Mert erre a bajra patikai orvosság
                        nincsen. De a sült tök, az bizonyos.</p>
				<p>- Hol vegyek sült tököt? - rebegte maga elé.</p>
				<p>- Hol? Hát a piacon. Csak árulnak tán?</p>
				<p>- Megnézem.</p>
				<p>- Vagy kér akárkitől. Hiszen tök csak van mindenütt. Nem ritkaság.</p>
				<p>- Megkeresem.</p>
				<p>- Aztán, persze, ha mást is tud enni, hát mást is egyék. Eleinte nemigen
                        lehet mást, legfeljebb híg ételt, de később lecsúszik más is. Van-e
                        gyermeke?</p>
				<p>- Két kislányom van, nagyságos uram.</p>
				<p>- Kettő? Nem sok. Nagyok-e?</p>
				<p>- A nagyobbik tízesztendős, a kisebbik hat.</p>
				<p>- És szegény maga, ugye?</p>
				<p>- Bizony özvegy vagyok, nagyságos uram.</p>
				<p>- Ne mondjon engem nagyságosnak. Én csak tekintetes vagyok.</p>
				<p>- Úgy fogom mondani: tekintetes uram.</p>
				<p>- Hát nézze, itt ez az ötkoronás. Ez a magáé. Ha meggyógyult, jöjjön el, hogy
                        lássam. Csak az öreg Csurgó Károlyt kérdezze. Ne csókoljon kezet, nem vagyok
                        én kanonok. Hát csak sült tököt egyék. Isten áldja meg.</p>
				<p>- Jólelkű, kedves ember - mondotta odabenn Földiné.</p>
				<p>- És olyan becsületes arcú - jegyezte meg a professzor. - A fővárosban az arc
                        csak fejdísz, cégtábla. Vidéken ott ül a lélek is az emberek arcán.</p>
				<p>- Pah, pah, miről van szó? - kérdezte az agg Mayer.</p>
				<p>Aztán, hogy senki se felelt, elaludt a székén.</p>
				<p>Az öregúr visszatért.</p>
				<p>- Adjatok egy pipát - mondotta a vejének.</p>
				<p>Mindnyájan elmosolyodtak.</p>
				<p>- Pipát? Nem pipázunk mink. Tessék szivar, atyus.</p>
				<p>Az öreg kelletlenül gyújtott szivarra. Aztán elbeszélte, hogy milyen nehezen
                        vált meg a birtokától.</p>
				<p>A Duna mentén volt a birtoka, körülbelül háromszáz holdnyi, jó termékeny
                        föld. Az öregúr már évek óta magányosan élt rajta. A felesége ezelőtt húsz
                        évvel halt meg, azután meghalt a jogász fia, huszár fia. Csak a leánya
                        maradt (a doktorné), Gizella. Ez a leánya hétéves korától kezdve mindig az
                        apácáknál lakott, hol az angol apácáknál, hol a Sacré Coeur intézetekben,
                        mígnem egy betegsége alkalmával az intézet betegszobájában megismerkedett az
                        orvossal, s a klastromból ment férjhez.</p>
				<p>Az öregúr az elhagyatottság érzetével lézengett a birtokán, s amikor arról
                        értesítették, hogy unokája született, nem volt többé nyugta. Tardyék minden
                        hónapban írtak neki, hogy költözzék hozzájuk. A birtok árán a veje hidegvíz
                        intézetet építtetne, s fizetne annyi kamatot, amennyit a föld
                        jövedelmez.</p>
				<p>- Hát eladtam - fejezte be az öreg az elbeszélését. - Eladtam harmincezer
                        forinton.</p>
				<p>A doktorné elhűlve nézett reá.</p>
				<p>- De édesapám - mondotta elfulladó hangon -, hiszen azt írta, hogy
                        harmincötezerért kérik.</p>
				<p>- Annyiért kérték - felelte nyugodtan az öreg -, de a házat nem adtam
                        hozzá.</p>
				<p>- De hát miért nem? Hiszen már nem tér vissza többé! Hát nem úgy jött?</p>
				<p>- Innen ugyan nem eresztjük vissza! - duplázott rá a doktor.</p>
				<p>- Arról szó sincs - erősítették az asszonyok is.</p>
				<p>Az öregúr hümmögött.</p>
				<p>- Hát - mondotta végre -, nem is azért. Hanem, látod - folytatta a leányához
                        fordulva -, az én apám ott jött-ment azon az udvaron, azon a tornácon. Az
                        anyám ott forgolódott azok közt a falak között. Nem akarom, hogy más is ott
                        járjon, más is ott éljen.</p>
				<p>Megmosolyogták az öreg fölfogását, de megdicsérték érte, s ez az öregnek
                        jólesett.</p>
				<p>Éjfél felé komáék felrázták az agg Mayert, és elbúcsúztak. Nem messze kellett
                        menniük, csak egy emelettel följebb. A Jenő gyerek is kezet csókolt az
                        anyjának, meg egy titkos lökés után az öregúrnak, s aludni tért. Az öreg a
                        vejével maradt meg a két asszonnyal.</p>
				<p>Akkor nyugtalanul pislogott a vejére.</p>
				<p>- Hallod-e, nem bontja-e föl valaki azt a ládát?</p>
				<p>- Már hogy bontaná - felelte a vő.</p>
				<p>- Hogy nyúlnának ahhoz? - szólt a doktorné is.</p>
				<p>És magyarázattal fordult Báránynéhoz:</p>
				<p>- Apánk ott hagyta a ládáját a vasúton. Sok volt az utas: rábíztuk a szállító
                        vállalatra.</p>
				<p>Bárányné megnyugtatóan biztosította az öregurat:</p>
				<p>- Holnap reggel itt lesz.</p>
				<p>- Csak azért mondom - szólt nyugodtan az öreg -, mert abban van a birtok
                        ára.</p>
				<p>- A harmincezer forint? - kérdezte elsápadva Bárányné.</p>
				<p>A vő csak percek múlva bírt megszólalni:</p>
				<p>- Hát hogy lehetett azt odatenni, apám!</p>
				<p>Az öreg röstelkedve pislogott:</p>
				<p>- Olvastam, hallottam - mondotta a szivarról a hamut a tányérba ütögetve -,
                        hogy a vonatokon zsebmetszők utaznak. Sokszor írta azt az újság.</p>
				<p>- No de ládába tenni akkora összeget! - szólt Bárányné a kezét
                        összecsapva.</p>
				<p>- És még kint hagyni a vasúton! - rebegte a doktorné.</p>
				<p>- Hiszen ti mondtátok, hogy hagyjam ottan! - felelte az öreg. - De mindjárt
                        gondoltam én, hogy nem jó lesz.</p>
				<p>A doktor izgatottan járkált a szobában.</p>
				<p>- Apánk helyesen cselekedett - mondotta aztán nyugalmat erőltetve magára -,
                        mink vagyunk a hibásak. De most már fektessétek le: bizonyosan jólesik neki
                        a nyugalom.</p>
			</div>
			<div type="chapter">
				<head>3</head>
				<p>Az öregúrnak egy kis udvari szobát adtak. Ott ébredt föl másnap
                        hajnalban.</p>
				<p>- Kati! - szólalt meg a szoba sarka felé fordulva.</p>
				<p>Senki se felelt. Az öreg akkor eszmélkedett, hogy hol van.</p>
				<p>Érezte, hogy eleget aludt, de még sötét volt. Egy darabig hallgatódzott: se
                        kutyaugatás, se kakaskukorikolás. Hány óra lehet? Kitapogatta a villamos
                        lámpást és meggyújtotta, ahogy tegnap megtanították rá. Megnézte az óráját:
                        öt óra.</p>
				<p>Fölhúzta a nadrágját. A csizmáját is föl akarta húzni, de a csizma nem volt
                        az ágy mellett. Csengetett hát a szobaleánynak.</p>
				<p>A szobaleány borzasan és álmos szemmel nyitott be.</p>
				<p>- Parancsol, nagyságos úr?</p>
				<p>- Én nem vagyok nagyságos - felelt az öreg. - A csizmámat!</p>
				<p>S ahogy a csizma megérkezett, rádörmögött a szobaleányra:</p>
				<p>- Micsoda lustaság! Már öt óra elmúlt, és még hevertek?</p>
				<p>Kinyitotta az ablakot, hogy megnézze, milyen az idő? Az udvar sötét volt. Az
                        eget nem lehetett látni.</p>
				<p>- Mit gondolsz - mondta bizalmas házi hangon a szobaleánynak -, nem lopják el
                        az én ládámat?</p>
				<p>A szobaleány nagy szemet nyitott.</p>
				<p>- Micsoda ládát?</p>
				<p>- A ládámat, az utazóládámat.</p>
				<p>És elmondta neki, hogy mi történt a ládával.</p>
				<p>A szobaleány háttal az ajtófélfának támaszkodva, érdeklődéssel hallgatta.</p>
				<p>- Ne tessék búsulni, megérkezik az bizonyosan.</p>
				<p>- No, akkor jó - mondotta az öregúr.</p>
				<p>Felöltötte a bundáját, és kiment a folyosóra, hogy ott tájékozódjék a felhők
                        állása felől. A csizma nyikorgása, persze, mindenkit fölébresztett.</p>
				<p>- Apám - kérdezte az orvos is fölriadva -, kell valami?</p>
				<p>- Kell ördög - felelte vígan az öreg. - Csak fölkeltem, mert reggel van. Itt
                        nem szoktak reggel fölkelni?</p>
				<p>- Hát ilyen korán nem - felelte kedvetlenül az orvos. - Feküdjön vissza,
                        apám, pihenjen. Hiszen nem alhatott eleget!</p>
				<p>S visszahúzódott.</p>
				<p>Az öreg csak állott, és nézte az asztal sarkát: bizonyosan azon tűnődött,
                        hogy visszafeküdjön‑e? Végre is nem feküdt vissza. A fejére nyomta a
                        kalapját, és kibotorkált.</p>
				<p>- Itt nem harangoznak hajnalt? - kérdezte a szobaleányt.</p>
				<p>- Nem tudom, tekintetes úr - felelte az.</p>
				<p>És utána nézett. A fejét rázta. Mosolygott.</p>
				<p>Már akkor szürkült. A kaput éppen nyitották. A házmester nagyot köszönt. Az
                        öregúr kilépett, s végignézett a József körúton. A körút, persze, néptelen
                        volt, de az utcai lámpások megvilágították. Tetszett az utca képe az
                        öregúrnak.</p>
				<p>A járón egy rendőr sétált. A vállát fekete viaszosvászon gallér fedte.
                        Megállt, hogy az öregúr fölfelé forgatta a fejét.</p>
				<p>- Úgy látszik, jó időnk lesz - mondotta az öregúr elégedetten.</p>
				<p>A rendőr hidegen pillantott reá, s tovább sétált.</p>
				<p>Az utcára, közel hozzájuk, egy kávéház ablakai világítottak ki. A
                        Valéria-kávéház volt az, a Körút és az Üllői út sarkán. A világosság
                        odavonta az öregúr figyelmét. Megállt az ajtóban, és benézett. A pincér
                        hozzáment, hogy megtudja, miért áll ott?</p>
				<p>Az öregúr megszólította:</p>
				<p>- Mi van itt?</p>
				<p>- Semmi - felelte a pincér.</p>
				<p>- Azt kérdem, hogy vendégfogadó-e ez?</p>
				<p>- Nem, uram, kávéház.</p>
				<p>- Kávéház? No hát akkor adjon nekem kávét.</p>
				<p>Bement, és megkávézott. Eközben megkérdezte, hogy kik szoktak ott kávézni? És
                        hogy pipás bolt van-e a közelben? Egyúttal elmondta a pincérnek, hogy hogyan
                        járt a pipájával.</p>
				<p>A pincérnek volt valami cigánybőgőstől zálogban maradt tajtékpipája. Azt
                        mindjárt rátolta az öregúrra tíz forintért. A dohány ott volt a
                        bundazsebben, egy csomó lúdtoll szopóka is. Az öregúr nagy boldogan
                        rágyújtott. A villamos kocsik akkor kezdték meg a járásukat. Az öregúr a
                        villamosokat bámulva ballagott az Üllői úton. Valahány villamos elhaladt
                        mellette, mindannyiszor megállt, s bámulta. Persze, azt hitte, hogy a
                        Körúton megyen. Csak a Kálvin téren eszmélkedett:</p>
				<p>- Nini, micsoda nagy piac ez!</p>
				<p>Figyelme ekkor a villamosokról a szökőkútra fordult. Körüljárta.
                        Megcsodálta.</p>
				<p>- Kissé messzebb jöttem, mint kellett volna! - mormogta aztán. - Ideje, hogy
                        visszatérjek.</p>
				<p>S hogy akkor épp a Baross utcából jött a villamos, arra indult.</p>
				<p>Akkor már a házakat is nézegette. Csakhamar meglátta, hogy ez az utca
                        szűkebb, mint amelyiken jött. Újra visszatért a szökőkúthoz, s tájékozódott.
                        Megállapította, hogy jobbra kell haladnia, s a Múzeum felé indult.</p>
				<p>Hogy ott a kertet megpillantotta, azonnal tudta, hogy ismét tévedett, de az
                        Arany János szobra bevonzotta. Kalapot emelt az ércköltő előtt, és
                        körülbámulta azt is.</p>
				<p>A Körúton már ekkor mozgott a városi nép: gyárakba, boltokba siető emberek,
                        kofák, hordárok, kisdiák, nagydiák. A házak előtűntek a homályból, s az
                        öregúr minden harmadik háznál megállt, és megszólított valakit:</p>
				<p>- Ugyan kérem, kinek a háza ez?</p>
				<p>Végre is látta, hogy senki se tud válaszolni - ha pedig válaszolnak, ő nem
                        ismeri a megnevezett háziurat. Hát aztán csak kérdezgetés nélkül ballagdált
                        tovább a Deák Ferenc tere felé. A nagy zúgás: a villamosok csengése, kocsik
                        dübörgése kábította kissé, de tetszett neki.</p>
				<p>- Micsoda nyüzsgés! Micsoda élet! - mondotta meg-megállva. Egyszer, hogy a
                        gőzmalomban járt, ott volt efféle dübörgés és zakatolás.</p>
				<p>Eközben nyiladoztak a boltok is. Az öregúr minden kirakatnál megállt, és
                        apróra nézegette a tárgyakat. Még a könyvkereskedés kirakatát is
                        megbámulta.</p>
				<p>- Hát itt árulják a könyveket!</p>
				<p>De a kirakatok csak nem fogytak. Az öregúr már feljutott a Váci körúton át a
                        Lipót körútra, s megpillantotta a Vígszínházat. Azt körül kellett járnia;
                        meg kellett kérdeznie, hogy kinek a palotája? Majd a hídhoz jutott, s
                        elbűvölten állott meg az új Országház temérdek pompáján.</p>
				<p>Körüljárta, körülbámulgatta: be is ment volna, de éppen nem üléseztek.</p>
				<p>Visszafordult hát, s azon gondolkodott, hogy átsétáljon-e Budára is? Talán át
                        is sétált volna, de egy bolti kirakatban gyönyörű nagy szemű szőlőt
                        pillantott meg.</p>
				<p>- No - mondotta -, ezt megveszem az unokámnak.</p>
				<p>Odabent aztán eszébe jutott, hogy még egy gyerek van a háznál, a vidám kis
                        Jenő, hát annak is vett egy fürtöt.</p>
				<p>Papirosba köttette, s lógázta a kezében.</p>
				<p>Már akkor dél felé járt az idő. Megint eszébe fordult, hogy ő voltaképpen
                        hazafelé megyen most a kávéházból, és hogy otthon bizonyára várják
                        ebédre.</p>
				<p>De hogy jusson haza?</p>
				<p>Megszólított egy szivarra gyújtó köpönyeges urat:</p>
				<p>- Ugyan, kedves öcsém, merre lakik az én vőm, a doktor?</p>
				<p>A köpönyeges úr bosszúsan nézett reá.</p>
				<p>- Öccse magának a sziámi elefánt!</p>
				<p>S tovább sietett.</p>
				<p>Az öregúr megrökönyödve bámult utána. Percekig tartott, míg lecsillapodott a
                        felháborodása. - Micsoda goromba fráter! - duhogott meg-megállva. De eközben
                        egy remekül festett söröskancsón ragadt meg a tekintete. A sör magasra
                        habzott, s alul átlátszó sárga volt. Melléje a festő pirosra sült
                        sóskifliket rakott.</p>
				<p>Az öregúr megkívánta a képről a sört. Bement, és elhelyezkedett az egyik
                        asztalnál. A szőlőt letette maga elé, s elévonta a pipáját: rágyújtott.
                        Jólesett neki a pihenés is, a sör is, a pipa is. De nem volt kivel
                        beszélgetnie, hát csak a Gambrinus apródját szólította meg:</p>
				<p>- Hát, fiacskám, ilyen korán kijöttetek ma az iskolából?</p>
				<p>- Én nem járok már iskolába - felelte elmosolyodva a fiú.</p>
				<p>- Nem jársz? Hát mi akarsz lenni, hogy nem jársz? Csavargó?</p>
				<p>- Vendéglős.</p>
				<p>- Vendéglős? Mér akarsz te vendéglős lenni? Itt Pesten könnyű az
                        iskolázás.</p>
				<p>- Én nem vagyok pesti.</p>
				<p>- Hát nem a vendéglős fia vagy?</p>
				<p>- Nem.</p>
				<p>- Hát?</p>
				<p>- Az én apám vasúti őr Nógrádban.</p>
				<p>- Vasúti őr? Hiszen akkor te kellner vagy!</p>
				<p>- Az.</p>
				<p>- És ilyen korán!</p>
				<p>A gyerek vállat vont. Más vendég érkezett. Két fiatal iparosféle. Leültek a
                        szoba másik sarkába, és németül beszélgettek. Az öregúr nézte őket. Aztán
                        két kisleány jött ki a belső szobából, kékruhás szöszke leányok. Az egyik
                        négyéves forma, a másik hároméves. Mind a kettőnél bábu volt, a nagyobbiknál
                        ágyacska is, amely a babához tartozott.</p>
				<p>S játszottak a szomszéd asztalnál.</p>
				<p>Az öregurat elbájolta a két kis fehér arcú gyermek:</p>
				<p>- Hogyan hívnak? - kérdezte a nagyobbikat.</p>
				<p>- Irénkének - felelte az föl se pillantva.</p>
				<p>- Hát a húgodat?</p>
				<p>- Mariskának.</p>
				<p>- Hát kell-e szőlő?</p>
				<p>Nekik adta a szőlőt. Gondolta, majd vesz útközben másikat.</p>
				<p>A gyermekek befutottak a szőlővel.</p>
				<p>Unalmában a falon függő avult Rudolf-képet nézegette. A kép szeplős volt a
                        legyek látogatásától, és barna a dohányfüsttől. Az öregúr mindazonáltal
                        megismerte.</p>
				<p>- Hm. Ez is olyan szeplős, mint a vőm.</p>
				<p>És erről ismét eszébe jutott, hogy őt bizonyára várják már az ebéddel. De
                        hogyan jut haza?</p>
				<p>S tűnődve nézett maga elé.</p>
				<p>- Vissza fogok menni azon az úton - mondta végre -, amelyiken jöttem. A
                        szökőkúttól nem lehet messze a kávéház. A kávéházban majd eligazít a
                        legény.</p>
				<p>A pipája már kiégett. Letette az asztalra, és fizetett. A pénzt egy kövér
                        asszony vette át. Az öregúr azzal is beszélgetést kezdett volna, de az
                        asszony sietve tért vissza a belső szobába. Az öregúr hát fölkelt, és
                        kiballagott. Csak úgy találomra Újpest felé indult, s ki tudja, hova nem
                        kódorog, ha meg nem pillant egy helyen három bérkocsit.</p>
				<p>No ennek megörvendett:</p>
				<p>- Ihol a kocsi, hazavisz ez gyöngyen!</p>
				<p>A kocsisok kalapot emeltek, s kézmozdulattal kínálták.</p>
				<p>Megszólította az egyiket:</p>
				<p>- Ösmeri-e maga a vőmet, a doktort?</p>
				<p>Már nem merte öcsémnek szólítani a kocsist se.</p>
				<p>- A doktor urat? - kérdezte nagyot nézve a kocsis.</p>
				<p>- Igen, Tardy doktor urat, a vőmet.</p>
				<p>- Nem ösmerem kérem, de ha meg tetszik mondani, hol lakik, odaviszem a
                        nagyságos urat.</p>
				<p>Az öreg gondolkozott, hogy hogyan is kellett címeznie a levelet.</p>
				<p>A levélcím, a doktor névjegye, ott volt mindig az íróasztala fiókjában:
                        ahányszor írt, mindig maga elé tette. De eszébe jutott:</p>
				<p>- Budapest, nyolcadik kerület, József körút hatvankettő. De mennyiért visz
                        el?</p>
				<p>- Egy forintér, nagyságos uram.</p>
				<p>Az öregúr a fejét rázta:</p>
				<p>- Az sok. És én nem vagyok nagyságos, csak tekintetes.</p>
				<p>Lealkudott a díjból két hatost, aztán beült a kocsiba.</p>
				<p>Azonban alig haladtak a Király utcáig, az öregúr megdörgette a kocsi
                        ablakát:</p>
				<p>- Megálljunk csak! Baj van!</p>
				<p>A kocsis megállott.</p>
				<p>- Vissza kell mennünk a sörházba - mondotta az öregúr -, ott felejtettem a
                        pipámat!</p>
				<p>- Melyik sörházba, kéremalássan?</p>
				<p>- Amelyiknek olyan új cégtáblája van: egy nagy kancsó sör és mellette nagy
                        sóskiflik.</p>
				<p>- Melyik utcában van?</p>
				<p>- A jó fene tudja! Magának ösmernie kell a várost!</p>
				<p>- Mégis, merre felé?</p>
				<p>- A Duna felé valahol. Egy kövér asszony a gazda, egy kisfiú meg a
                        kellner.</p>
				<p>- Hát - mondotta a kocsis -, én nem tudom, melyik az, de majd a Duna felé
                        megyek, oszt tessék megzörgetni az ablakot, ahol meg kell állnom.</p>
				<p>- Jó - mondotta az öreg -, hát csak lassan hajtson.</p>
			</div>
			<div type="chapter">
				<head>4</head>
				<p>Az öregúr csak estefelé került haza. A pipát, persze, nem találta meg. A
                        kocsissal is patvarkodott, mert öt forintot kívánt a négyórai kóborlásért.
                        Végre is kifizette, és bosszankodva lépkedett föl a lépcsőn.</p>
				<p>Otthon már aggodalommal várták. A leves dél óta a tűzön respedt. A doktorné
                        minden percben levizsgálódott az utcai ablakon.</p>
				<p>Hát nagy örömmel tártak neki ajtót.</p>
				<p>- Hol járt? Hol maradt?</p>
				<p>Az öregúr csak legyintett:</p>
				<p>- Ne is kérdezzetek. Minden fiákerost föl kellene akasztani!</p>
				<p>Csak arra vidult föl, amikor a ládáját megpillantotta, a nagy lóbőrös ládát,
                        amely vélhetőleg már a vasút föltalálása előtt szolgálta a nemes csurgai
                        Csurgó családot. Ott állt a láda az ebédlő sarkában.</p>
				<p>- Lássátok - mondotta az öreg -, eljött volna ez a láda utánam, magától
                        is.</p>
				<p>Elővette a ládakulcsot az erszényéből. Háromszor is melléje dugta a zárnak,
                        míg beletalált.</p>
				<p>Akkor aztán egyenesen a láda fiókjába nyúlt, és elővett onnan egy nagy,
                        vörösre fakult bugyellárist.</p>
				<p>Az asszony ijedten kapott a kezéhez:</p>
				<p>- Gyerünk a másik szobába.</p>
				<p>Mert a cseléd már terített.</p>
				<p>Talán a gyerekre is gondolt: nem jó az ilyesmit a gyereknek látni.</p>
				<p>Bárányné se követte őket.</p>
				<p>Az öreg aztán a másik szobában örömmel lapozgatta elő a bankókat.</p>
				<p>- Harminc darab ezres - mondotta a vejének. - Nesztek, olvassátok meg,
                        nincs-e híja?</p>
				<p>A vő kezet csókolt, és örömtől sugárzó arccal fordult a feleségéhez:</p>
				<p>- Öt év múlva ebből százezer forint lesz! Hány percent kamatot kíván,
                        édesapánk?</p>
				<p>Az öregúr mosolyogva rántott vállat:</p>
				<p>- Micsoda kamatról beszélsz? A tietek ez kamatostul.</p>
				<p>Erre megint kezet csókoltak az öregnek, és megölelgették, az arcát is
                        megcsókolták.</p>
				<p>- De most már ebédeljen, atyuska!</p>
				<p>Aznap este ismét pezsgős vacsora volt orvoséknál. Az öregúr névestéjét
                        ünnepelték. Károly volt a neve.</p>
				<p>Hogy délután aludt egyet a nagy fáradtságra, este szinte megfiatalodva ült az
                        asztalhoz. Pecsenye és fölköszöntő megint volt bőven. Az első köszöntő után
                        megint megölelgették, elérzékenyítették. Ő aztán elmondta töviről hegyire,
                        hogy mit látott, merre járt; hogyan elszédült a város zúgásától, nép
                        nyüzsgésétől. Mosolyogva hallgatták.</p>
				<p>Vacsora után elővette az öregúr a ládájából a pipáját. Régi szép tajtékpipa
                        volt, bárány térdű, ezüstkupakos. Volt neki otthon vagy tíz olyan pipája, de
                        szétajándékozta. A pap kapta a legszebbet meg a komája, egy vén siket ember.
                        Magának csak egyet hagyott meg. Nemigen pipázott már, csak ebéd után,
                        vacsora után.</p>
				<p>A család mosolygó érdeklődéssel nézte a pipatömést. Ha maga Boszkó tömte
                        volna a pipát, akkor se nézték volna nagyobb érdeklődéssel.</p>
				<p>Mert a pipa ismeretlen valami már a fővárosban. A pipázásra idő kell, s a
                        fővárosi embernek mindene van, csak ideje nincsen. A fővárosi ember mindig
                        siet. Lótás-futás az élete. A pipa csak annak való, aki ráér tömögetni,
                        piszkálgatni, illatos füstjében gyönyörködni.</p>
				<p>De hát miért mosolyogták meg!</p>
				<p>Mert az öregúr úgy jelent meg köztük, mint egy ismeretlen világ képviselője;
                        egy ómagyar, aki kilép a képrámából, s leül az élők közé pipázni.</p>
				<p>Hogy a láda nyitva volt, a doktorné fölemelte a tetejét, s nézegette az apja
                        ruháit. Egy gerleszínű nyári zekét kiterjesztett: körülnézte, s
                        megmosolyogta.</p>
				<p>- Édes apácskám, csak nem fog ezekben járni?</p>
				<p>- Hát miért? - felelte az öreg. - Magam is régi vagyok: illenek énhozzám.</p>
				<p>Bárányné hegyes orrán megjelent az a ráncocska, amely mindig egy gondolatnak
                        az elhallgatását jelentette. Csak a második gondolatát szokta kimondani:</p>
				<p>- Vidd el a bácsit holnap a szabóhoz - mondotta az öccsének -, és végy neki
                        városi ruhát.</p>
				<p>Az öreg nyugtalankodott:</p>
				<p>- Kell a manónak!</p>
				<p>- De, apácskám - könyörgött a doktorné -, lássa, az öreg Mayer is mai
                        viseletű ruhában jár, pedig az is magyar ember.</p>
				<p>A doktor segített a rábeszélésben:</p>
				<p>- Ilyen ruhát senkin se látni itt. Veszünk, apám, szép téli kabátot,
                        prémest.</p>
				<p>Az öregúr azonban még mindig vonakodott:</p>
				<p>- Ez az atilla új - mondotta a rajta levő fekete atillára. - Ezt akkor
                        csináltattam, mikor a menyegzőtök volt.</p>
				<p>- Négy esztendeje - szólt Bárányné.</p>
				<p>- De, édesapám - fakadt ki most már a türelmetlenség hangján a doktor -, ki
                        jár ma atillában! Igazán nem lát senkit.</p>
				<p>- Az utolsó fővárosi atilla rég bent van már a múzeumban - toldotta a szót
                        Bárányné.</p>
				<p>Az öregúr kedvetlenül szipákolt.</p>
				<p>- Bezony hiba - mondotta nyugodtan. - Ma az atillát teszik be a múzeumba,
                        holnap meg az utolsó magyart. No, szerbusztok, jojcakát.</p>
				<p>Megcsókolta a lánya homlokát, s bement a szobájába.</p>
				<p>A doktor is a felöltőjéért nyúlt.</p>
				<p>- Elmégy? - kérdezte szelíden az asszony.</p>
				<p>- Beteghez. A kaszinóba is fölnézek. Adj valamelyes pénzt.</p>
				<p>És cigarettára gyújtott.</p>
				<p>Az asszony esdeklőn nézett az urára.</p>
				<p>- Kérlek, ne vidd el mind.</p>
				<p>- Adj, amennyit akarsz. Elvégre mindegy. Ha játszani akarok, játszhatok pénz
                        nélkül is. A különbség csak az, hogy ha pénzem van, meg tudom várni a játék
                        fordulatát.</p>
				<p>Bárányné az asztalra könyökölve hallgatott.</p>
				<p>- Különös vagy te, Imre - mondotta a szemöldökét fölemelve. - Most itt van
                        megint a kezedben az életed szerencséje, és te...</p>
				<p>A doktor megvetőn pillantott.</p>
				<p>- Van nekem magamhoz való eszem: a te bölcsességedből nem kérek kölcsön. Ti
                        csak abba egyeznétek bele, hogy húzzam az igát; abba már nem, hogy kissé
                        szórakozzak is.</p>
				<p>A doktorné mosolyogva nyújtotta át mind a harminc ezrest.</p>
				<p>- Itt van mind, Imre. És ha mind elveszted is? A tudományod nem veszhet
                        el.</p>
				<p>De a keze remegett, hogy a pénzt átnyújtotta.</p>
				<p>- Lásd - mondotta diadalmasan a doktor a nénjének -, ez az igazi feleség!</p>
				<p>És megölelte a feleségét.</p>
				<p>- Nem viszem el mind - szólott nagylelkűen. - Csak egy ezrest. Nesze, kérlek,
                        a Wertheim-kulcs. Tedd be a többit. Holnap beviszem a Hazaiba. És ezentúl
                        nálad lesz a Wertheim-kassza kulcsa.</p>
				<p>Még egyszer megcsókolta a feleségét, és elsietett.</p>
				<p>Másnap az öreg ismét hajnalban kelt. Ismét a kávéházban reggelizett. De a
                        kávéház ajtajában visszafordult, és jól megjegyezte a házat, hogy
                        visszataláljon.</p>
				<p>A kávé jólesett neki. A pincér már ismerősnek üdvözölte, s hogy más pipát
                        látott nála, fölvette a márványasztalról, és megnézegette.</p>
				<p>- A maga pipáját elvesztettem - mondotta az öregúr.</p>
				<p>És elbeszélte neki, hogyan kóborolta be tegnap várost.</p>
				<p>Aztán nagy elégülten rágyújtott, és visszasétált a házhoz.</p>
				<p>Már akkor kivilágosodott. A novemberi köd nyirka barnította az aszfaltot. A
                        cselédek a szemetet hordták. Ahogy ott állottak álmosan, borzasan és
                        dideregve a kapuban, s várták a kocsit, az öregúr is megállt előttük.</p>
				<p>- Hát te ki lánya vagy? - kérdezte az egyiket, egy kicsi sápadtat.</p>
				<p>- Harsányi Pálé - felelte az elpirulva.</p>
				<p>- De nem idevaló vagy?</p>
				<p>- Nem.</p>
				<p>A cselédek körbevették, s mosolyogva feleltek a kérdéseire. Ő is elmondta
                        aztán egy öreg szakácsnénak, hogy ő tegnapelőtt jött, és hogy tegnap
                        eltévedt. Aztán arról beszélt, hogy milyen furcsa város ez a Budapest. A sok
                        bolt! Ki jár abba a sok boltba?</p>
				<p>Az orvos cselédjei azonnal meghírelték odafenn, hogy az öreg nagyságos úr a
                        kapuban pipázik, és a cselédekkel igen barátságos.</p>
				<p>Bárányné elszörnyülködve csapta össze a kezét. Az orvos a feleségére nézett.
                        Az asszonyka röstelkedve mentegette az apját:</p>
				<p>- Falusi ember: nem tudja a szokást. Majd én megmondom neki. Eriggy, Jenő:
                        hívd a bácsit reggelizni.</p>
				<p>S kedvetlenül ültek az asztalhoz. Voltaképpen ártatlan semmiségről volt szó,
                        de hogy a hegyes orrú hölgy megbotránkozott benne, a doktorné is más színben
                        látta. Szégyellte, hogy az apja annyira falusi.</p>
				<p>Hát az öregúr megjelent. A doktorné figyelmét nem kerülte el, hogy Bárányné
                        hideg pillantást vet a nagy tajtékpipára. A doktorné érezte a
                        sógorasszonyban fintorgó gondolatokat, és nyilamlást érzett a szívében.</p>
				<p>- Én már reggeliztem - mondotta vígan az öregúr -, de azért leülök
                        közétek.</p>
				<p>S leült a karosszékbe. Ott bodorgatta a füstöt, míg amazok reggeliztek.</p>
				<p>Végre a doktorné megszólalt:</p>
				<p>- Atyuska - mondotta kérlelő, szelíd hangon -, hallottam, hogy a cselédekkel
                        beszélgetett a kapuban. Nem szokás ám az Budapesten.</p>
				<p>- Mi nem szokás?</p>
				<p>- A cselédekkel összeállani...</p>
				<p>- A cselédekkel? Hogy beszélgettem velök? Hát azok nem emberek?</p>
				<p>A doktorné engesztelőn, könyörgőn tette össze a kezét.</p>
				<p>- Nem szokás, édesapám.</p>
				<p>Bárányné kifakadt:</p>
				<p>- Azok a hibásak! Hogy mernek a bácsival konfidenskedni! Szemtelen nép!</p>
				<p>Az öregúr hüledezve nézett rájuk. Nem értette, hogy mi rosszat cselekedett,
                        de látta, hogy a család rosszallja a tettét. Hát csak hümmögött.
                        Beletekintett a pipájába.</p>
				<p>- Te, Jenő - mondotta a gyereknek -, piszkáld ki ezt a bagót.</p>
				<p>Bárányné hirtelen fölkelt, és átment a másik szobába. A gyerek a kezébe vette
                        a pipát meg a dohányzacskót, s tűnődve nézett rá.</p>
				<p>A doktorné csengetett a szobaleánynak.</p>
				<p>- Manci - mondotta -, vigye ki ezt a pipát, és tisztítsa ki.</p>
				<p>Utána halotti csend egy percig.</p>
				<p>Az öregúr nem is sejtette, hogy az ő pipája ennek az oka.</p>
				<p>A doktorné színtelen arccal nézett maga elé. Végre az urához fordult, aki
                        álmos, vörös szemmel hörpölte a kávét az asztal végén:</p>
				<p>- Eriggy el apánkkal a szabóhoz. Vagy inkább egy olyan ruhakereskedésbe, ahol
                        kész ruhát árulnak.</p>
				<p>- Nem kell nekem - mondotta kedvetlenül az öreg.</p>
				<p>- De így nem járhat, apácskám - fakadt ki a doktorné. - Ezek a cselédek is
                        azért olyan bizalmaskodók, mert a falusi ruha nevetséges nekik.</p>
				<p>A nevetséges szó meg volt nyomva, s az öregúr szinte megrendült tőle.</p>
				<p>- Az én állásomra való tekintetből - szólalt meg komolyan az orvos is. - Ez a
                        bunda különben is kopott már. És éppen ilyet veszünk, alig lesz
                        különbség.</p>
				<p>Az öreg megvakarta a füle tövét, és hümmögött. De az orvos rá se nézett
                        többé, csak fölvette a felsőkabátját, föltette a kalapját.</p>
				<p>- Gyerünk!</p>
				<p>Mintha csak gyermeknek szólott volna.</p>
				<p>És az öregúr ment vele. Egy kicsit vakaródzott, egy kicsit köhögött, de
                        mégiscsak ment, ment, mint a kötélen húzott tehén.</p>
				<p>Egy óra múlva elegáns burkolatban tért vissza. Csak éppen a nagy nyíratlan
                        fehér szakálla maradt meg falusiasnak.</p>
				<p>Az orvos aztán a munkájához látott, az öreg meg behúzódott a szobájába. Fel
                        és alá csoszogott ottan. Mormogott. Olykor röstelkedve nézett a nadrágjára;
                        egyszer megtapogatta a szép fekete városi bundát. A bunda tetszett neki,
                        mert hasonlított a bundájához: prémes gallérja volt, és elöl
                        zsinórfonatok.</p>
				<p>Dél felé aztán mégis elunakodott: felöltötte a bundát, és kiment a
                        levegőre.</p>
				<p>Először csak a folyosón járkált. Bepillantott minden konyhába és minden
                        ablakon; megtapogatta a csengettyűnyomót; fölbámészkodott a magasba, aztán
                        meg le a keskeny kis udvarra. Az udvar közepén hosszúkás négyszögletű zöld
                        folt volt. Nem lehetett tisztán látni, hogy kert-e vagy biliárdasztal?</p>
				<p>Az öregúr leballagott: megnézte.</p>
				<p>- Micsoda kert ez - mormogta. - Érdemes ide kertet csinálni! Hiszen ide a nap
                        se süt be.</p>
				<p>Az udvaron egy kék zakós, lompos ember söprögetett. Megszólította.</p>
				<p>- Hé, atyámfia, kinek a szolgája vagy te?</p>
				<p>- Én nem vagyok szolga - felelte az, a söprést abbahagyva -, én házmester
                        vagyok, vagyis ügyelő.</p>
				<p>És sértődötten nézett az öregúrra.</p>
				<p>Az is meghökkent kissé, és csendesebb hangon szólott:</p>
				<p>- Ügyelő? Csak nem tanfelügyelő tán?</p>
				<p>- Nem.</p>
				<p>- Hát mire ügyel?</p>
				<p>- A házra.</p>
				<p>- A házra? Erre az egy házra? Vagy minden házra?</p>
				<p>- Csak erre az egyre.</p>
				<p>- Hát aztán mér kell erre az egyre olyan nagyon vigyázni?</p>
				<p>Az ügyelő vállat vont:</p>
				<p>- Azért mer kell.</p>
				<p>- Nem jó a kapu talán? Vagy annyi itt a tolvaj Budapesten?</p>
				<p>- Hát tolvaj van itt elég - felelte barátságosan az ügyelő.</p>
				<p>Fésületlen hajú, szőke ember volt. A bajusza mintha sárgára festett
                        drótszálakból készült volna. Mikor nevetett, a drótszálak tüskésen
                        állottak.</p>
				<p>Ő is elővont egy kurta szárú kis pipát. Bizonyosan megkívánta az
                        öregúrtól.</p>
				<p>Az öregúr odanyújtotta neki a dohányzacskóját.</p>
				<p>- Tömjön ebből.</p>
				<p>Az ügyelő hálás mosolygással nyúlt a zacskóért. Belekandított,
                        beleszagolt:</p>
				<p>- Nem trafik! - mondotta vidáman.</p>
				<p>- De nem ám.</p>
				<p>Az ügyelő rágyújtott. Tetszéssel nézett a pipából előbodorgó kék füstre.</p>
				<p>- Nagyságos úr mindig ilyet szí?</p>
				<p>- Nem vagyok nagyságos, csak tekintetes.</p>
				<p>- Bocsánat, nem tudtam.</p>
				<p>- Nem baj. Hiszen csak tegnapelőtt érkeztem, nem is tudhatja. Hanem ez az
                        udvar igen szűk. Ki vót az a bolond, aki ilyen szűkre építette?</p>
				<p>- Nem tudom. Pesten mind ilyenek a házak.</p>
				<p>- Kár. Pedig lássa... hogy is híjják magát?</p>
				<p>- Seres István, szolgálatára.</p>
				<p>- Hát lássa, István, ez nem jól van így. Nagy háznak nagy udvar való. Pedig
                        amúgy szép ez a város. Nem győztem tegnap bámulni. Mert tegnap bejártam, be
                        ám, akaratlanul is.</p>
				<p>- Fájin dohány - mondotta az ügyelő, a szippantásokat az orrából eregetve. -
                        Pesten nem lehet ilyet kapni.</p>
				<p>S fölkiáltott az emeletre:</p>
				<p>- Ki aprít odafenn fát! Nem szabad fát aprítani. A házi szabályzat tiltja
                        aztat!</p>
				<p>A faaprítás megszűnt. Az ügyelő arcáról elmúlt a vörösség.</p>
				<p>- Ezek a cselédek - magyarázta az öregúrnak -, nem tudnak rendet. De
                        megtanítom őket! Nemhiába voltam én katona! Tudom én, mi a rend!</p>
				<p>S újra söprésbe fogott.</p>
				<p>Ezt a beszélgetést ismét látták az emeletről. A doktorné sápadozott. Bárányné
                        az orrát ráncolta.</p>
				<p>- Mégis föl kell világosítani a bácsit - mondotta a fejét csóválva -, hogy ne
                        társalogjon az ilyen szemét néppel.</p>
				<p>- Majd elszokik - védte az apját a doktorné. - Faluhelyen kevés az ember, és
                        ott így szokás.</p>
				<p>- Ne szóljunk neki - vélte a doktor is. - Majd megismeri a városi szokást,
                        aztán abbahagyja a falusit.</p>
				<p>A doktorné hálásan pillantott az urára.</p>
				<p> Délután az öregúr meglátogatta Mayert. Tanárék a második emeleten laktak.
                        Vagy négy szobájuk volt ott. A legnagyobb az utcai szoba, azt maga az após
                        foglalta el. A középső szobában a tanár könyvtára és íróasztala állott. Az
                        volt egyúttal a vendéglátó szobája is.</p>
				<p>A doktor felkísérte az apósát, s becsöngetett.</p>
				<p>Az ajtót maga a tanár nyitotta ki, de a maguk szalonjába tessékelte be
                        őket:</p>
				<p>- Apó még talán alszik. Meghagyta ugyan, hogy költsük fel, ha jönnek, de az
                        is bizonyos, hogy mindig bosszankodik, mikor fölébred.</p>
				<p>- Hát talán máskor jövünk - mondotta az öregúr.</p>
				<p>De akkor már a tanárné is belebbent:</p>
				<p>- Dehogyis, azt nem engedjük.</p>
				<p>S a belső ajtóhoz hajlott.</p>
				<p>- De hiszen fent van.</p>
				<p>Erre aztán erősen kopogott, s hogy belülről hang hallatszott reá, kitárta az
                        ajtót.</p>
				<p>Ódon-ó bútoros, tágas szobába léptek: nagy, vedlett bőrszékek, széjjelhúzható
                        vén, kerek asztal, széles fiókos sublót, rajta múlt századbeli alabástrom
                        lábú óra. A falon elhalványult Daguerrotyp fényképek, csupa atillás magyar
                        és csupa krinolinos asszony: régi divatú ágy a sarokban.</p>
				<p>Az agg Mayer a régi idők meleg mozdulataival fogadta őket. A saját
                        karosszékét kínálta Csurgónak, aztán rengeteg sok apró kulcsot csördített ki
                        a zsebéből, s az egyikkel fölnyitotta a sublót felső fiókját: remegő kézzel
                        négy szivart tett az asztalra. S megint bezárta a szekrényt, eltette a
                        kulcsot.</p>
				<p>- Még mindig ilyen rossz szivarokat szí az öreg? - kérdezte a doktor halkan a
                        tanártól.</p>
				<p>- Ilyet, míg olcsóbbat nem gyártanak - felelte az elmosolyodva.</p>
				<p>És az apósához fordult:</p>
				<p>- Nincs itt hideg, papa?</p>
				<p>Megtapintotta az öreg kezét, hogy nem hideg-e? Aztán egy lapát szenet vetett
                        a kályhába.</p>
				<p>A szobába felhallatszott a villamoskocsik pokoli csengetése és a teherhordó
                        szekerek dübörgése.</p>
				<p>- Nem zavarja, bátyámuram, ez az utcai lárma? - kérdezte az öreg Csurgó.</p>
				<p>- Pah, pah, nem, öcsémuram - felelte nevetve az agg. - Szeretem. Mindig az
                        ablaknál ülök. Pah, pah, - nézem. Nem szelel az izé? Tessék, ez jobb. Ma már
                        drágább a szivar is, és rosszabb, mint a mi időnkben volt.</p>
				<p>- Minden drágább - hagyta helyben Csurgó.</p>
				<p>- A pénz is kevesebb. Pah, pah, hogyan tudnak az izék megélni?</p>
				<p>Azzal rábámult az öreg Csurgóra a lábától fölfelé:</p>
				<p>- Pah, pah, hát levetette a magyarizét?</p>
				<p>- Le - felelte röstelkedve Csurgó -, lehúzták rólam.</p>
				<p>- Kár. Pah, pah, örültem, hogy láttam. Én az enyimet régen elizéltem,
                        elnyűttem.</p>
				<p>A szopókájából kiesett a szivar. A veje udvariasan fölvette.</p>
				<p>- Már nagyon remeg az öreg keze - mondta halkan a doktor.</p>
				<p>- Hinnéd-e - felelt a tanár hasonló halkan -, hogy az öreg még most is maga
                        beretválkozik!</p>
				<p>- Lehetetlen!</p>
				<p>- Két óra hosszáig is eltart neki, de mintsem hogy három hatost adjon a
                        borbélynak, inkább fél napig is elborotválkozik.</p>
				<p>- Ráér - felelte a doktor.</p>
				<p>Azzal magukra hagyták a két öreget.</p>
				<p>- Pah, pah - szólt Mayer a vendégének -, hát itt marad, öcsémuram?</p>
				<p>- Itt - felelte az öreg Csurgó -, a birtokomat eladtam, aztán most már nincs
                        gondom. A pénzt nem kell szántani, se csépelni.</p>
				<p>Az agg Mayer fölemelte a mutatóujját.</p>
				<p>- Vigyázzon rá! Vigyázzon!</p>
				<p>- Mire?</p>
				<p>- Pah, pah, a pénzére.</p>
				<p>- Odaadtam a vőmnek. Az jobban érti, hogyan jó kamatoztatni.</p>
				<p>Az agg Mayer rosszallón csóválta a fejét:</p>
				<p>- Pah, pah, az hiba volt. Én a vőmnek nem adtam még egy petákot se. Majd ha
                        meghalok, pah, pah.</p>
				<p>És mélyen bent ülő szemei megnedvesültek.</p>
				<p>Aztán beszélgettek a szabadságharcról, Görgeyről, a mai politikáról,
                        mindenféléről, mint ahogy az öregek szoktak.</p>
				<p>Itt azonban eltért a nézetük. Az öreg Csurgó azt állította, hogy Magyarország
                        éppúgy lehet szabad állam, mint Svájc. Az agg Mayer azonban a Habsburg-házat
                        vélte fönntartó erőnknek.</p>
				<p>- Ők védik az erszényt, pah, pah, tehát védik a földet is, amely az
                        erszénynek terem.</p>
				<p>- Kifosztják az országot! - dörgött az öreg Csurgó.</p>
				<p>Ott maradt még egy óra hosszáig, aztán ő is elbúcsúzott.</p>
				<p>- Hát hogy mulattak? Miről beszélgettek? - kérdezték doktorék kíváncsian.</p>
				<p>Az öregúr kedvetlenül legyintett:</p>
				<p>- Még csak egy pohár borral se kínált meg az a lakáj.</p>
			</div>
			<div type="chapter">
				<head>5</head>
				<p>Másnap az öregúr köhögött és tüsszögött. Az orvos megvizsgálta: baloldali
                        tüdőhűlés a baja. Napokig nem eresztették ki a szobából.</p>
				<p>Az öregúrnak azonban nem tetszett az udvari szoba. Járkálást hallott az
                        emeleten, és az zavarta őt.</p>
				<p>- Adjatok másik szobát - mondotta -, itt a fejemen járnak az emberek. Mindig
                        azt gondolom, hogy otthon vagyok, és hogy a padlásomon jár valaki.</p>
				<p>Hát áttették éjszakára az ágyát a várószobába. Az már utcai volt. De ott meg
                        egész éjjel nem aludt az öreg a kocsik robogásától meg a villamoskocsik
                        csengetésétől.</p>
				<p>- Adjatok másik szobát.</p>
				<p>Hát csak visszatették az udvariba. Azt mondták neki, hogy a tavaszig csak
                        tűrjön, majd akkor átköltöznek a szanatóriumba.</p>
				<p>Az öregúr aztán minden este beszólította hol az inast, hol a szobaleányt, és
                        felizentetett az emeletre, hogy tiszteli őket, lent is laknak.</p>
				<p>Persze, az izenet sosem jutott fel az emeletre. Öt perc múlva már megint
                        hallatszott a dobogás, és az öregúr bosszankodott.</p>
				<p>Azt kérdi az egyik napon az inastól:</p>
				<p>- Te, Józsi, hogy van az az asszony?</p>
				<p>Az inas megértette, hogy melyik asszonyról van szó. Vállat vont:</p>
				<p>- Tudom is én!</p>
				<p>Az öregúr megbotránkozott ezen a feleleten:</p>
				<p>- Ejnye, hogy az ördög rázza meg a füledet, hát így felelsz te nekem!</p>
				<p>A doktor erre a szóra toppan a szobába.</p>
				<p>- Nézzed már - bosszankodik az öregúr -, azt kérdeztem ettől a kölyöktől,
                        hogy hogy van az az asszony? Hát csak vonogatja a vállát. Hiszen ha
                        valakinek a kutyája beteg, még azzal is gondolok.</p>
				<p>A doktor összeszidta az inast, hogy vállvonogatással ne feleljen.</p>
				<p>Az öregúr ráduplázott:</p>
				<p>- Most azonnal elmégy hozzá, és megtudakolod, hogy hogy és miképpen vagyon az
                        állapotja!</p>
				<p>A doktor azonban egy pillantásával visszatartotta az inast.</p>
				<p>- Édesapám - mondotta nyugodtan -, azt mink nem tehetjük, hogy minden
                        betegünket számon tartsuk. Amennyi betegem nekem van, száz inast kellene
                        tartanom, hogy ide-oda szaladgáljanak. Az itt nem szokás. Ha rosszabbul van
                        a beteg, úgyis eljön, ha meg jobban van, eszébe se jut az orvos többé.</p>
				<p>S kiment a szobából.</p>
				<p>Az öregúr csak magában mormogott, aztán újra becsöngette az inast.</p>
				<p>- Nesze - mondotta megenyhült hangon.</p>
				<p>S egy koronát nyomott az inas markába.</p>
				<p>- A vőmnek igaz a szava: nem járhattok minden betegnek utána.</p>
				<p>- Hászen - felelte az inas a koronától buzgóságra hangoltan -, ha éppen
                        kívánni tetszik... nem messzi lakik az az asszony, csak itt a Práter utcán.
                        A 77. szám.</p>
				<p>- Ösmered?</p>
				<p>- Ösmerem. Náluk inaskodtam gyerekkoromban. Az ura órás volt.</p>
				<p>- Hát nem járt itt azóta?</p>
				<p>- Járt biz az, instálom.</p>
				<p>- Járt? Hát nem engem keresett?</p>
				<p>- De a tekintetes urat kereste.</p>
				<p>- Hát mér nem eresztetted be?</p>
				<p>Az inas vállat vont:</p>
				<p>- Elküldtük.</p>
				<p>Az öregúr ezen megint megbotránkozott:</p>
				<p>- Elküldtétek? Hát mér küldtétek el?</p>
				<p>Az inas a vállát vonogatta; látszott rajta, hogy hazudásra készül. Az öregúr
                        megint felfortyant:</p>
				<p>- Te küldted el! Hogy mered te elküldeni, aki énhozzám jön? Hát ki vagy te
                        itt? Lesz gondom rá, hogy kívül kerülj a küszöbön.</p>
				<p>- De nem én küldtem el, tekintetes uram! - mentegetődzött az inas. - Bizony
                        Isten nem én küldtem el. És nem is láttam. Lehet különben, hogy nem is ő
                        volt itt, csak én gondoltam.</p>
				<p>- Hát persze hogy nem ő volt - szólt lecsillapodva az öregúr. - Bizonyosan
                        más volt az, akit elküldtek.</p>
				<p>Egy napszámosféle kéregetőre gondolt, akit az ablakon át látott. A kéregetőt
                        a veje utasította el. Valami városi tilalmat emlegetett a veje meg holmi
                        jótékony intézeteket.</p>
				<p>De az asszony mégis nyugtalanította. Délben az asztalnál meg is említette,
                        hogy jó lenne megtudakolni, használt-e neki a sült tök?</p>
				<p>Valami nyomottság ült akkoriban a családon. Az öregúr a veje nagy
                        elfoglaltságára értette a nyomottságot. Hisz szinte jólesett látni, hogy a
                        kérdésén földerülnek. Ő ugyan nem tréfának mondta, de jobb, ha annak
                        értik.</p>
				<p>Hát nevetett ő is.</p>
				<p>- A lidérc vigye el - mondotta -, nem megy ki az eszemből az az asszony.
                        Mégis törődni kellene vele. Hátha fekszik, aztán nincsen senkije se?</p>
				<p>- Mindenkinek van valakije - szólt megnyugtatóan az orvos. - És ha nincs
                        senkije, hát keres magának, amikor bajban van.</p>
				<p>- Hát nem mindig - felelte rá az öreg. - Lássátok, én is azért jöttem
                        hozzátok, mert nem volt senkim. Még el se mondtam nektek.</p>
				<p>És elbeszélte, hogy az ősz elején egy reggel az ablakra pillantott, és ködöt
                        látott. Megdöbbenve csönget a cselédjének, s kérdi tőle, hogy fagyott-e az
                        éjjel?</p>
				<p>- Dehogy fagyott, tekintetes uram - feleli álmélkodva a cseléd. - Ki
                        hallotta, hogy már Szent Mihálykor fagyjon?</p>
				<p>- Csak a ködrül gondoltam, Kati.</p>
				<p>- Micsoda ködrül, tekintetes uram?</p>
				<p>- Micsoda ködrül? Hát csak nem vagyok vak!</p>
				<p>És az ablakra mutatott.</p>
				<p>Kati se szól többet, kifordul nagy szégyenkezve. Akkor látom magam is, hogy
                        nem köd a szürkeség, hanem az ablak szennyes.</p>
				<p>- Hát ezen bosszankodtam én meg - fejezte be az öregúr. - Rögtön hívattam is
                        a zsidót: megkötöttem vele az eladási szerződést. Vesződjék tovább a
                        mennydörgős mennykő a cselédekkel! Adjátok ide a pipámat.</p>
				<p>A Jenő gyerek kereste a pipát, de nem találta. Akkor az öreg maga állt neki a
                        keresésnek, és rá is talált a sifonér tetején.</p>
				<p>Nagy örömmel gyújtott rá. És amíg szívogatta a pipáját, hasonlított az arca
                        az öreg macskáéhoz, amely a kemence padkáján a melegen, a csendben
                        elnyújtózva, magában dorombol.</p>
				<p> Estefelé azonban megint eszébe jutott a beteg órásné. Fölvette a bundáját,
                        és megkereste a botját is.</p>
				<p>A leánya útját állta:</p>
				<p>- Hová, apuskám? Csak nem akar tán kimenni ilyen csúf időben?</p>
				<p>Mert borongós november végi nap volt az, nem sétálásra való.</p>
				<p>- De kimegyek - felelte az öreg.</p>
				<p>Darabig maga elé nézett, tűnődött, hogy megmondja-e, hová indul? De annyiszor
                        megmosolyogták már az asszonyáért, hogy mégse mondta meg.</p>
				<p>- Csak kimegyek - ismételte szelíden. - Járok egyet.</p>
				<p>Az utca neve és a házszám az eszében maradt. Megkérdezte három embertől is,
                        merre menjen. Odatalált.</p>
			</div>
			<div type="chapter">
				<head>6</head>
				<p>Azok az alacsony földszintes házak a Józsefvárosban még a múlt századokból
                        maradtak fenn. A kapu többnyire zöld; az ablakokban egy-két cserép virág; a
                        lakók többnyire kis udvari szobákban laknak: az udvar közepén szivattyús kút
                        van, és itt-ott az ajtó mellett virágzó leánder.</p>
				<p>Ilyenféle ház volt az is, amely előtt az öregúr megállt. A kapu mellett
                        fűszeres boltocska, s a kapun varga címer: fekete papirosból kivágott cipő.
                        Mellette meg egy másik címer: egy nagy óralap. Az már bádogra volt festve, s
                        név is állott alatta: POLGÁR BALÁZS órásmester. De avult volt már mind a két
                        címer. Beleillettek az utca régiségébe.</p>
				<p>Az udvarból egy nyekergő olasz verkli hangja hallatszott. Fulladozva fújt egy
                        Bellini-áriát, s hirtelen abbahagyta egy hídakkordban.</p>
				<p>Az öregúr belépett. Fiatal verklist látott az udvar közepén, kopott
                        ruházatút, gajmós kezűt. Egy asszony épp akkor nyújtott a verklisnek
                        adományt - s kifele tuszkolta. Ezért szakadt meg a nóta a befejezés
                        előtt.</p>
				<p>- Édes húgom - mondotta az öregúr -, melyik szoba itt a beteg órásnéé?</p>
				<p>Az asszony kissé elnyitotta a szemét a húgom szóra, de aztán mégis megmutatta
                        a szobát.</p>
				<p>- Az ottan hátul, amelyik fölött az óra van.</p>
				<p>Korhadt, vén, barna ajtó volt az. Fölötte egy gyermekarc nagyságú óraszámlap,
                        amelynek a közepét szöggel verték által. Varga is lakott az órás mellett.
                        Épp dolgozott az ajtaja előtt. Télikabát volt rajta és posztósapka, de azért
                        künn dolgozott, mert künn több a világosság.</p>
				<p>Az öregúr azonban nem ügyelt a vargára: egyenesen az órával jelzett ajtónak
                        tartott, amelynek üvegtáblája mögött egy tízéves forma, kékruhás leányka
                        olyan hangosan tanulta a babiloni fogságot, hogy kihallatszott.</p>
				<p>A leányka kinyitotta az ajtót.</p>
				<p>- Hát hogy van anyád? - szólította meg az öregúr.</p>
				<p>A gyermek csodálkozva nézett a fehér szakállú úrra.</p>
				<p>- Bent van - mondotta. - Dolgozik.</p>
				<p>És félrelépett, hogy az öregúr bemehessen.</p>
				<p>A konyhában egy hatéves forma másik leányka ült. Papiros skatulyával
                        játszott. Az öregúr vigyázva lépett el mellette, s bekopogott a jobbra nyíló
                        üvegajtón.</p>
				<p>S be is lépett.</p>
				<p>Az ajtó félig nyitva volt, s ott látta az asszonyt az ablaknál. Az asztalka
                        mellett ült, s jókora faliórának a belsején babrált. Az asztalka tele volt
                        órásszerszámmal.</p>
				<p>- Aggyisten - mondotta az öregúr.</p>
				<p>Az asszony letette az órát, s hátrapillantott a szoba belseje felé.</p>
				<p>- Kérem, csendesen - mondotta bágyadt hangon. - A bérlő úr alszik.</p>
				<p>Látszott rajta, hogy nem ismeri meg az öregurat.</p>
				<p>- Hát hogy vagyunk? Használt-e a sült tök? - kérdezte vidáman s halkabban az
                        öregúr. - Látom, hogy fenn van, hálistennek.</p>
				<p>Az asszony arca aztán kiderült. Fölállott: kezet akart csókolni, aztán
                        támolyogva nyúlt székért, és az öregúr elé tette.</p>
				<p>- Köszönöm - mondotta -, az állapotom nem sokat javult, de talán a jó Isten
                        megsegít.</p>
				<p>- Hát az ura hol van?</p>
				<p>- Az uram? (Szomorúan mosolygott.) A Kerepesi temetőben. Magam dolgozgatok,
                        mióta meghalt.</p>
				<p>- És érti maga ezt a mesterséget?</p>
				<p>- Értem valamennyire. Nem tanultam, csak amit látásból tudok. Az óra
                        megmutatja maga-magát. Csak a zsebórákat nem tudom megigazítani.</p>
				<p>Aztán elmondta, hogy az ura a tavaszon halt meg, hirtelen, váratlan, és azóta
                        mintha egy láthatatlan ellensége volna az égben: csapás csapás után éri. De
                        mindent elviselt volna, csak ez a betegség ne lepte volna meg. Úgy érzi,
                        mintha a halál a küszöbön ülne.</p>
				<p>Kétszer-háromszor behunyta a szemét, s fonnyadt arcán két könnycsepp futott
                        végig.</p>
				<p>- Mi lesz evvel a két szegény kisleánnyal?</p>
				<p>S behívta a két kisleányt. Odaállította őket az öregúr elé:</p>
				<p>- Íme, ezek azok, akikre rá lehet adni az Isten árvája nevet. Az idősebbik
                        Lenke, a kisebbik Zsuzsika.</p>
				<p>A két gyermek komoly figyelemmel nézett az öregúrra. Nem tudták, mért árvázza
                        őket annyira az anyjuk, de bizonyára érezték már a sorsuknak előre lengő
                        fekete fátyolát. Álltak némán, és néztek ártatlanul.</p>
				<p>Mind a kettőn kökényszín kék ruhácska volt; sötétszőke hajuk egyformán vállig
                        érő: mind a kettő arca színtelen városi arc, amelynek haloványságát még
                        inkább feltünteti a szemek feketesége. A kis Zsuzsi egy fejjel kisebb volt,
                        s valamivel teltebb arcú, mint a nénécskéje; máskülönben hasonlítottak
                        egymáshoz.</p>
				<p>Az öregúr megsimogatta a kisebbiknek az arcát:</p>
				<p>- Te vagy a Zsuzsika? Nekem is volt egy Zsuzsika nevű leányom. Olyanforma
                        volt, mint te vagy. De az én leányom... elment...</p>
				<p>A zsebébe nyúlt, és néhány rézpénzt adott a két leánynak.</p>
				<p>- És hol van a bácsi leánykája? - kérdezte Zsuzsika.</p>
				<p>- Nem tudom. Valahol a csillagok fölött - felelte ellágyult hangon az
                        öregúr.</p>
				<p>És hosszan nézett a leányka ártatlan arcára, s megsimogatta a haját.</p>
				<p>- Milyen kedves vagy te, Zsuzsika! - sóhajtott.</p>
				<p>Az asszonyhoz fordult:</p>
				<p>- Az orvosok sokszor csalódnak. Lám, az én leánykámról is azt mondták,
                        életben marad, s másnap meghalt. Énrám meg már kétszer rám adták az utolsó
                        kenetet, s mégis itt vagyok.</p>
				<p>Az asszony kiküldte a két gyermeket az udvarra.</p>
				<p>- Három orvosnál voltam - mondotta aztán azon a szenvedő hangon, amely a
                        visszafojtott sírás hangja -, egyik se biztatott.</p>
				<p>Az asszony arca valóban máris halott arc volt: sárga s csontig lesorvadt. A
                        szemét ólomszínű árnyék gyűrűzte.</p>
				<p>- És ha az orvosok egy szót se szóltak volna, akkor is tudnám, hogy mi a
                        sorsom. Anyám is ebben a bajban halt meg. Fél esztendeig húzta. Az utolsó
                        két hónapban feküdt már, és fogyott-fogyott.</p>
				<p>- De hiszen maga fenn jár.</p>
				<p>- Fenn járok, de mi haszna: csak aludttejen élek, aztán majd egyszer azt se
                        lehet...</p>
				<p>- Hát tököt nem eszik?</p>
				<p>Az asszony a fejét rázta:</p>
				<p>- Már késő. Korábban talán még használt volna.</p>
				<p>Egy falióra erős csöngéssel verte a négyet. A másik óra nyomban követte.</p>
				<p>A szoba belsejéből ekkor rekedtes férfihang hallatszott:</p>
				<p>- Polgárné, gyertyát ide vagy gyújtót!</p>
				<p>Az asszony összerezzent, s tétován nézett az asztalon heverő svéd
                        gyújtóra.</p>
				<p>Azonban a hang egyszerre békésre változott.</p>
				<p>- Nem pók.</p>
				<p>E nyilatkozat után csend következett. Az asszony mintha könnyebben lélegzett
                        volna. Az öregúr meg álmélkodva nézett az ágy felé: micsoda emberek ezek a
                        városiak, hogy annyira félnek a póktól? Falun bizony közönséges valami
                        az.</p>
				<p>Az asszony susogva szólott:</p>
				<p>- A bérlőm. Hírlapíró. Nappal alszik, mert éjjel dolgozik.</p>
				<p>Az ágy lakója felmozdult: egy fakó arcú, szakállas ember emelkedett föl, s
                        lomha mozdulatokkal öltözködött, miközben megszólalt:</p>
				<p>- Polgárné.</p>
				<p>- Tessék, Hunyadi úr.</p>
				<p>- A cipőmet nem adta oda a suszternak? Hát nem megkértem magát, hogy
                        igazíttassa meg!</p>
				<p>Ez szemrehányó hangon volt mondva. A hírlapíró a cipőjét a kezében tartva,
                        bosszúsan nézett az asszonyra.</p>
				<p>- De Hunyadi úr, kérem - mentegetődzött élénken az asszony -, én odaadtam a
                        suszternak a cipőjét.</p>
				<p>- Hát akkor mért nincs megcsinálva?</p>
				<p>Az asszony vállat vont:</p>
				<p>- Azt mondta, hogy önnek száz forintért se.</p>
				<p>- Micsoda? - képedezett Hunyadi.</p>
				<p>- Hogy száz forintért se dolgozik önnek.</p>
				<p>A hírlapíró lecsapta a cipőjét:</p>
				<p>- No, ez hallatlan! Majd beszélek én vele mindjárt!</p>
				<p>Sebesen megmosdott és megtörülközött. Hogy így törülközve előbbre lépett, az
                        öregúr látta, hogy Hunyadi úr domborodott szemű, fekete fiatalember, és hogy
                        bosszankodik.</p>
				<p>- Kérem - szólott az ember Polgárnénak -, készítse el a teámat.</p>
				<p>És míg a szakállát dörzsölte, tovább beszélt:</p>
				<p>- Beteg kegyed, vagy mi a fene? Ha beteg, akkor felmondok!</p>
				<p>- Csak múló baj - felelte látható megijedéssel az asszony. - Higgye el,
                        Hunyadi úr, hogy csak múló baj. Aztán visszatér az én egészségem. Ilyen
                        csendes lakást különben se találna sehol. A verkliseket innen kiküldik, és
                        az én két kis leányom mintha nem is volna a világon.</p>
				<p>Eközben az órásasztal sarkán meggyújtotta a spirituszos főzőt. Oda volt az
                        készítve előre.</p>
				<p>Az öregúr már megmozdult, hogy elmenjen, de az asszony zavara és hazugsága
                        megdöbbentette.</p>
				<p>A Hunyadinak nevezett úr fölcsatolt egy négyujjnyi széles gallért, de
                        egyszerre mintha megelevenedett volna:</p>
				<p>- Hallja, Polgárné! Hol a fenébe alszik maga? Hiszen itt csak egy ágy
                        van!</p>
				<p>És a szakállas férfiú a nyakkendőjét leeresztve bámult széjjel a szobában. Az
                        asszony még inkább megzavarodott.</p>
				<p>- A díványon, Hunyadi úr. Hát nem látja, hogy dívány is van?</p>
				<p>Az öregúr csak ekkor pillantott körül a szobában. Valóban nem lehetett látni
                        több ágyat, csak egyet meg egy vörös szövetű, ócska díványt. Egy sárga
                        körtefa almárium és egy politúros öreg kredenc foglalta el a szoba többi
                        részét. A falon egy régi olajnyomatú Magdolna-kép és néhány bádogfotográfia
                        függött. Az órásmesterségre csupán az ablaknál álló asztalka vallott, meg
                        két régifajta falióra.</p>
				<p>Eközben a haragos bérlő felöltözött. Hamvas téli ruhát öltött magára,
                        amelytől az arca még sápadtabbnak látszott.</p>
				<p>- Maga hazudik, Polgárné - szólott nyersen. - Bocsánatot kérek, de hazudik.
                        Én kibéreltem magától egy ágyat, és csak reggel járok haza; maga pedig benne
                        hál az én ágyamban. Bocsánat, nem mondom határozottan, hogy maga; lehet,
                        hogy más. De nekem mindegy. Én kibéreltem az ágyat, s ha valakit benne
                        találok, kidobom belőle.</p>
				<p>- Nono - szólalt meg ekkor az öregúr.</p>
				<p>Már készülődött hazafelé, s a kalapja a kezében is volt már, de ez a durva
                        hang felindította.</p>
				<p>- Micsoda nono? - szólt Hunyadi úr.</p>
				<p>Előbbre lépett, és a szemébe mereszkedett az öregnek.</p>
				<p>- Kicsoda ön? És mért mondja: nono? Talán bagatellbíró ön? Vagy ön hál az én
                        ágyamban éjjelenkint?</p>
				<p>- Hál ám a mennydörgős menkő! - truccant fel az öregúr.</p>
				<p>- Hát akkor mit akar? Mit avatkozik az én ügyembe?</p>
				<p>- Én nem avatkozok semmibe - felelte keményen az öreg Csurgó -, de az mégis
                        pogányság, hogy... Hát ha valaki ilyen beteg, mint ez a szegény asszony, ki
                        lehet az ilyet dobni az ágyából? Mégiscsak az ő ágya, nem az úré.</p>
				<p>Az asszony zsebkendőt emelt a szemére.</p>
				<p>Hunyadi úr egy percig hallgatott, és dühösen nézett az öregúrra. Aztán, hogy
                        az öregúr is vasvillásan nézett reá, megfordult, és hátrafelé beszélt:</p>
				<p>- Ha én kibérlem az ágyat, az ágy az enyém. Ha pedig más hál benne, bitorolja
                        az én jogomat. Felmondok, ezennel felmondok.</p>
				<p>Az öregúr arra gondolt, hogy ez az ügy nem tartozik reá, fogta a kalapját, és
                        jó éjszakát kívánt.</p>
				<p>Az ajtóban a kisebbik leány olyan elgondolkodóan nézett az öregúrra, hogy
                        látszott rajta: valamit akar mondani.</p>
				<p>Az öregúr megállt, és megsimogatta az arcát:</p>
				<p>- Jól tanuljatok! Jók legyetek!</p>
				<p>- Bácsi - szólalt meg a gyermek -, hogyan ment oda a maga kisleánya?</p>
				<p>- Hová, galambocskám?</p>
				<p>- A csillagok fölé.</p>
				<p>- Angyal vitte oda - felelt elérzékenyülve az öregúr. - Angyal vitte oda.</p>
				<p>- Milyen angyal?</p>
				<p>- Nem tudom.</p>
				<p>- Olyan, aki karácsonykor jár?</p>
				<p>- Olyan.</p>
				<p>A haragos lakó ekkor kiruccant az ajtón, és megállt a varga előtt:</p>
				<p>- Hallja maga! Igaz, hogy maga nem varrja meg az én cipőmet?!</p>
				<p>- Igaz - felelte a varga nyugodtan, félvállról.</p>
				<p>Az öregúr figyelme rájuk fordult.</p>
				<p>- És hogy - folytatta még emeltebb hangon Hunyadi úr - maga azt mondta, hogy
                        száz forintért se?!</p>
				<p>- Igaz - felelt a varga nyugodtan.</p>
				<p>Ősz fejű kis ember volt, kissé nagy arcú, borostás szakállú és szurtos,
                        rongyos, mint a vargák szoktak lenni a munkaasztalnál.</p>
				<p>A hírlapíró éles hangon folytatta a vallatást:</p>
				<p>- És mért, ha szabad tudnom?</p>
				<p>- Azért - felelte a varga a fonál végét megnyálazva -, hát azért, mert maga
                        ahhoz a népfajhoz tartozik, amelyik az én uramat megkínozta, megölte.</p>
				<p>- Ki az ördög a maga ura?</p>
				<p>A varga felállott, és erősen a szemébe nézett a hírlapírónak:</p>
				<p>- Az én uram ama názáreti Jézus, akinek a kezébe, lábába talán éppen az úrnak
                        az öregapja verte a szeget Jeruzsálemben.</p>
				<p>A hírlapíró meghátrált egy lépést a vastag nyakú kis lompos ember előtt,
                        aztán a szeme közé nevetett:</p>
				<p>- Bolond maga, Fábián!</p>
				<p>- Bolond, aki mondja! - csattant vissza a varga.</p>
				<p>S visszaült a székére. Varrta tovább a cipőt, mintha mi se történt volna.</p>
				<p>A hírlapíró visszatért a szobába.</p>
				<p>Az öregúr még egy pillanatig ott állt, s bámulta a vargát, aki nyugodtan
                        dolgozott tovább. Aztán megsimította a kisleánynak az állát:</p>
				<p>- Ha megint eljövök, hozok neked cukrot.</p>
				<p>S kilépett a kapun.</p>
				<p>Az utcát akkor kezdte ellepni a sötétség. Egy lámpagyújtogató sebes
                        iramodással járt keresztül-kasul a Práter utcán a gyújtogató póznával;
                        világosságot lobbantott a gázlámpásokba.</p>
				<p>Az öregúr tűnődve ballagott hazafelé: miféle ember lehet az a dühös? Hát az a
                        varga mi fán termett, hogy most akar megtorolni egy kétezer esztendős
                        bűntettet?</p>
				<p>De azért tetszett neki.</p>
				<p>Aztán meg az asszonyra gondolt: hogy elhazudta a baját! Mért hazudta el? Az
                        öregúr nem szerette a hazugságot.</p>
				<p>Kiért a Körútra. Ott a világosság már erősebb volt, s a forgalom élénkebb.
                        Esti lapokat áruló gyerekek futottak az utca mindkét felén, és éles hangon
                        kiáltották:</p>
				<p>- Esti Újság! Ábendblatt!</p>
				<p>Az öregúr megállott.</p>
				<p>- Ábendblatt? Bizonyosan ezt írja az a Hunyadi János!</p>
				<p>Haragudott Hunyadi Jánosra. Voltaképpen nem volt rá oka, hogy haragudjék, de
                        ráragadt az izgalom ott az udvaron, mikor Hunyadi a vargával civódott.</p>
				<p>Egy kéz ismét esti lapot nyújtott eléje:</p>
				<p>- Esti Újság!</p>
				<p>A hang öreg volt és szomorú. Az öregúr rátekintett. Egy félkarú
                        negyvennyolcas honvédet látott az ismert honvédsapkában; rongyos atilláján a
                        vitézségi érdemjel, amilyent ő is takargatott a fiókjában.</p>
				<p>- Ejnye - mondotta az öregúr a fejét csóválva. - Hát mért nem megy be a
                        honvédmenházba?</p>
				<p>- Nem vesznek be, uram. Tele van.</p>
				<p>- De hát segítséget csak kap valamit?</p>
				<p>Az öreg honvéd vállat vont:</p>
				<p>- Lehet, hogy kapnék, de nem kérek. Nem koldulok.</p>
				<p>- Nem úgy értem. Az ország megszavaz minden évben valami összeget. A haza ad
                        a hőseinek...</p>
				<p>- Szivarvéget - bólintott rá búsan az öreg honvéd. - Lehet olvasni az
                        újságban mindennap. Szivart nem lehet olvasni, csak mindig szivarvéget.
                        Dicső nemzet ez, uram. Érdemes volt érte a fél karomat Isaszegen
                        hagynom.</p>
				<p>És egy arra haladó úrnak nyújtotta az újságját:</p>
				<p>- Tessék venni egy Esti Újságot.</p>
			</div>
			<div type="chapter">
				<head>7</head>
				<p>Míg az öregúr odajárt, doktorék azon tanácskoztak, hogy az idén megnyitják a
                        szalonjukat: vendégnapot jelölnek ki ők is minden hétre.</p>
				<p>A napban hamar megállapodtak: keddre tették. A teáscsészék megvételét
                        Bárányné vállalta el. Nagyobb gond volt a meghívók összeállítása. A doktor
                        szeretett volna néhány előkelő családot meghívni, az asszonyok azonban
                        fáztak tőle.</p>
				<p>Mert a szalonjuk nem volt valami tágas, és pompa tekintetében bizony
                        harmadrendű. De a doktornak ismeretség kellett, előkelő ismeretség, hogy a
                        nevét emlegessék, s a tavasszal építendő szanatórium legalábbis egy bárót
                        kapjon az első vendégek közé.</p>
				<p>Végre is úgy oldották meg a nehéz kérdést, hogy az összeállított névsornak a
                        felét kitörölték, s néhány ismeretlen hírlapírót jegyeztek be. Az ilyen
                        zsúrokon minden hírlapíró felér egy báróval.</p>
				<p>Azt is elhatározták, hogy a szalont újra bútorozzák. A régi bútorokat eladják
                        valami ócskásnak. Aztán a betegváró szalont is átalakítják azokra az
                        estékre.</p>
				<p>Bárányné még egy aggodalmát fejezte ki:</p>
				<p>- Hát a pipa? Mit csinálunk, ha a papának eszébe jut rágyújtani s bejönni a
                        szalonba?</p>
				<p>Erre a kérdésre mind a hárman összebámultak. A doktor aztán vállat vont:</p>
				<p>- Megmondjuk neki kurtán, kereken, hogy ezeken az estéken ne pipázzon.</p>
				<p>- Majd én megkérem - mondotta a doktorné.</p>
				<p>- De ne csak este - vélte Bárányné -, nappal se; legalább a szalonban aznap
                        ne forduljon meg. Hiszen mind kipergeti a hamut a szőnyegre.</p>
				<p>Úgy beszéltek az öregről, mint valami gyerekről.</p>
				<p>- Legjobb lenne a pipáját betömni valamivel - vélekedett a doktor -, betömni
                        jól, hogy ne szeleljen.</p>
				<p>Ezen elmosolyodtak.</p>
				<p>Mert csak egy pipája volt az öregúrnak. Szárat tartott hozzá hatot is, de
                        pipa nem kellett neki több.</p>
				<p>- Rá kell szoktatnod szivarra - szólott Bárányné a doktornak. - Hiszen
                        elvégre tűrhetetlen is már ez a borzasztó pipafüst. Az ablakkárpitok máris
                        sárgák tőle.</p>
				<p>- Ugyan kérlek - szólt rá a doktorné -, semmivel sem erősebb füst a
                        szivarnál. Igaz-e, Imre?</p>
				<p>A doktor maga is szivarozott. Akkor is ott égett a szivar a szájában.</p>
				<p>- Hát, persze hogy nem erősebb - bizonyította felesége mellett.</p>
				<p>- De mégis több füst - erősködött az özvegy. - Aztán a bácsi folyton járkál a
                        szobákban a pipájával, mint valami füstölővel.</p>
				<p>Ez a beszélgetés már a rendelő óra után történt. A doktor a szekrénybe nyúlt,
                        s felöltött egy vadgalambszínű havlokot.</p>
				<p>- Gizuskám - mondotta a köpönyege alját veregetve -, adj pénzt.</p>
				<p>Az asszonyka elkomolyodott.</p>
				<p>- Amit magunknál hagytunk, abból már nincs - mondotta aggodalmas pillogással
                        -, a takarékból hozni meg már késő.</p>
				<p>- De, Imre - szólalt meg hevesen Bárányné. - Hát az ötezer forint már mind
                        elutazott?</p>
				<p>- Nem tűröm, hogy ilyen hangon beszélj velem - felelte a doktor. - Ha a
                        feleségemnek nincsenek megjegyzései, neked nem lehetnek.</p>
				<p>- A feleséged akkor volna okos, ha nem adna egy fillért se - vágott vissza az
                        özvegy. - El fogod kártyázni a szanatóriumot.</p>
				<p>Az orvos méltóságos nyugalmat erőltetett az arcára, de amúgy is színtelen
                        arcát még inkább elhagyta a vér.</p>
				<p>- Nekem a kártyán elvesztett pénz ugyanaz, ami a gazdának a vetőmag. Elvesz -
                        megtérül. Az orvosnak az ismeretség a fő. Pénzen is meg kell vennie.</p>
				<p>Nyájasra változó arccal fordult a feleségéhez. A kezét a kezébe vette, és
                        megsimogatta:</p>
				<p>- Mégis, mennyi van a háznál?</p>
				<p>- Négyszáznegyven korona.</p>
				<p>- Adsz belőle?</p>
				<p>Az asszony szótlanul nyúlt a kebelébe. Kivett belőle egy kis kulcsot, és
                        felnyitotta a Wertheim-szekrényt.</p>
				<p>- Vidd el mind, ha akarod.</p>
				<p>A doktor kivette a négy százast és hanyagon zsebre gyűrte.</p>
				<p>- Visszahozom, légy nyugodt. Csak tudod, jó, ha van egy kis szerencseváró
                        pénz is nálam.</p>
				<p>Megcsókolta feleségét, és elsietett.</p>
				<p>A két asszony szótlanul hallgatta az eltávozó lépéseket. Aztán az özvegy
                        kifakadt:</p>
				<p>- Elsüllyeszted az uradat! Te magad süllyeszted a sárba!</p>
				<p>- Én! - képedezett az asszony.</p>
				<p>- Te. Ha én a te helyedben volnék, egy garast se adnék neki.</p>
				<p>- Nincs jogom megtagadni tőle. A pénzt ő keresi, ő rendelkezik vele. Ha
                        akarná, a kasszakulcsot is magánál tartaná. Más háznál kiadja a férj a havi
                        költséget az asszonynak.</p>
				<p>- De ez a pénz, amit most adtál, nem az ő keresete.</p>
				<p>- Ami az enyém, az az uramé is.</p>
				<p>- Az a pénz a családé együttvéve. És te bűnös vagy, ha ki nem szabadítod az
                        uradat a kártyások körme közül!</p>
				<p>A hegyes orrú asszonyka szinte tüzet fújt. A másik nyugodt iparkodott lenni,
                        de a szíve hevesen vert már: a türelme elszakadóban volt.</p>
				<p>A folyosón ekkor az öregúr csoszogó lépései hallatszottak.</p>
				<p>A doktorné kiment eléje.</p>
				<p>- Mit hozott, apácskám?</p>
				<p>Egy nyaláb újság volt az öregúr hóna alatt:</p>
				<p>- Nesztek - mondotta -, Esti Újság meg Ábendblatt!</p>
			</div>
			<div type="chapter">
				<head>8</head>
				<p>Az első januári kedden új pálmát vittek a doktor szalonjába. A bútorok már ki
                        voltak cserélve. A meggyszínek eltűntek, s a helyüket különféle zöld színek
                        foglalták el. A falat sötétzöld tapéta borította. A képkeretek ugyanolyan
                        színűekké váltak. A díványok és székek pompás salátaszínt öltöttek. A
                        villamos lámpásokra áttetsző zöld selyem került.</p>
				<p>Mindez a Bárányné ötlete volt. Ő a férje életében mindig festők között
                        mozgott. A férje ugyan mérnök volt, építő mérnök, de a festői pályához
                        vonzódott, s mindhalálig azt gondolta, hogy a szülei eltérítették az igazi
                        hivatásától. Hát ha már nem festhetett, legalább festők között élt. Buzgón
                        érdekelte minden műterem és minden képtárlat. A barátjai is többnyire festők
                        voltak.</p>
				<p>Egy téli vacsorán a festők vendéglőjében fantaziált egyszer valamelyik
                        Rafael:</p>
				<p>- Ha valaha megszedelőzködök, két szalont fogok berendezni a házamban. A téli
                        szalonban minden piros lesz: mályvaszínű fal, karminnal festett képkeretek,
                        krapplakkal fényezett kőrisfa bútorok; rózsaszínű a lámpás is, a szőnyeg is,
                        a fal is. A nyári szalonban meg minden fehér lesz, kékbe játszó fehér; a
                        képek északsarki tájakat fognak ábrázolni; a csillárokat külön öntetem
                        jégcsapok alakjára; a szőnyegeim is hószínűek lesznek, de még gyémántport is
                        hintetek rájuk. Csillogni fognak, mint a hó.</p>
				<p>Báránynénak tetszett ez az ötlet, de később elvetette. Télre a zöld szín
                        való, gondolta: zöld fal, zöld bútorok, zöld ruha, zöld lámpások és
                        lehetőleg sok pálma.</p>
				<p>Doktorék mindenben követték az ő ízlését. A doktorné sárgába hajló
                        világoszöld ruhát csináltatott magának. Bárányné meg fenyőszín-zöldet.
                        (Özvegynek sötétebb szín való.)</p>
				<p>Hanem mikor a vendégnap előtt való estén megpróbálták a zöldernyős
                        lámpásokat, oly beteg színűvé vált az egész család, hogy valamennyien
                        lehangolódtak.</p>
				<p>Különösen a doktor volt kétségbeejtő. Amúgy is viaszszín arca olyan színt
                        öltött, mintha a Rókus-kórház halottas kamrájából szökött volna oda be a
                        szalonba.</p>
				<p>A doktorné nyúlánk és szelíd alakja beillett volna másvilági léleknek.
                        Bárányné meg olyan volt, mint lédi Mekbet lehetett a gyilkosság után való
                        reggelen.</p>
				<p>- No - mondotta keserűen a doktor -, most már csak egy tál spenót kell az
                        asztalra.</p>
				<p>- Bolondság, merő bolondság! - dörmögött az öregúr.</p>
				<p>- Mit ért a bácsi ehhez! - fakadt ki Bárányné. - A falusi szalonok... No,
                        köszönöm. Láttam egy falusi szalont: köpőláda volt a sarkában.</p>
				<p>- Nálunk nincsenek szalonok - felelte nyugodtan az öregúr. - Nálunk van
                        ebédlőszoba, az a szalon is.</p>
				<p>- Hiszen mindegy az - csillapította őket a doktorné.</p>
				<p>A család kedvetlenül vacsorázott. A bajon most már nem lehet segíteni. De mit
                        beszélnek majd a városban holnapután?</p>
				<p>A doktor különösen bosszús volt. Szerette volna lehasogatni a zöld
                        kárpitokat, és kidobni minden bútort.</p>
				<p>Azonban Bárányné nem engedett az igazából:</p>
				<p>- Nincs ízléstek - mondotta. - Csak ami megszokott, az nektek a szép.
                        Meglássátok, hogy a vendégeitek másképp vélekednek!</p>
				<p>A sajtnál tartottak. Az öregúr odaszólt a Jenő gyereknek:</p>
				<p>- Jenőkém, hozd ide a pipámat.</p>
				<p>Jenő nagyot pislantott az anyjára. Az anyja visszapillantott. Aztán a gyerek
                        átment a másik szobába.</p>
				<p>A család hallgatva evett tovább.</p>
				<p>A gyerek kis idő múlva visszatért:</p>
				<p>- Nem találom, bácsi.</p>
				<p>- Ejnye - mondotta az öregúr -, ugyan hol is tettem le? Keresd te is, Józsi -
                        mondotta az inasnak.</p>
				<p>A doktor az öreg elé tette a szivartárcáját.</p>
				<p>- Gyújtson szivarra, apám. Ezek kitűnő szivarok. Az angol konzultól kaptam,
                        az meg a királyától. Egy skatulyával adott neki az angol király.</p>
				<p>- A manót! - szólt elbámulva az öreg. - No, akkor megkóstolom.</p>
				<p>A szivar közönséges regalitász volt. De az öregúr fantáziáját megragadta,
                        hogy az angol király szivarjából füstölhet.</p>
				<p>Rágyújtott.</p>
				<p>- De hát én nem értem, mi itt a baj? - mondotta a társalgást ott folytatva,
                        ahol negyedóra előtt elhagyták. - Ha zöld, hát zöld. Eleinte furcsa, de
                        aztán megszokjuk.</p>
				<p>Eddig maga is bosszankodott a zöld színre, de vacsora után a dohányfüst
                        illata minden lelket megbékít.</p>
				<p>- Nem érti, atyuskám - magyarázta a doktorné. - A hölgyek, akik eljönnek,
                        azonnal elkedvetlenednek, mihelyt látják, hogy a világítás elsápaszt minden
                        arcot.</p>
				<p>- Olyanná válik itt minden ember - magyarázta a doktor is -, mint a zöld
                        béka.</p>
				<p>- Hászen azon könnyű segíteni - mondotta az öreg. - Tegyetek piros ernyőt a
                        lámpásokra.</p>
				<p>- Pompás gondolat! - kiáltotta megörvendve Bárányné.</p>
				<p>Szinte rohanva ment a ruhásszekrényéhez, és fölhányta ott a különféle
                        ruhákat. Végül egy régi piros szoknyáját rántotta elő, amelyben valamikor
                        leánykorában álarcos bálban vigadott. Abból repesztett a lámpásokra
                        ernyőt.</p>
				<p>Megpróbálták. Hát a szoba zöldjét egyszerre meleg piros szín derengte be. A
                        szalon becsülete meg volt mentve.</p>
				<p>- Zseniális gondolat, atyuskám! - szólt a doktorné az öreget megölelve.</p>
				<p>- A bácsinak vannak ötletei! - mondotta Bárányné -, de hogyan eltitkolta
                        eddig a szakértelmét!</p>
				<p>Az öreg büszkén és megelégedéssel mosolygott.</p>
				<p>Nagyokat szítt a szivarból, aztán letette:</p>
				<p>- No - mondotta a fejét csóválva -, ha ilyet szí az angol király, szeretném
                        megkínálni a magam dohányából.</p>
				<p>Másnap aztán az öregúr naphosszat a pipáját kereste. Kerestette a Jenő
                        gyerekkel is, az inassal is, a szobaleánnyal is.</p>
				<p>- Te, Imre - mondotta délben a vejének -, bizonyosan ellopták a pipámat.</p>
				<p>- Ki lopta volna el - felelte álmosan a doktor -, nem pipázik Budapesten
                        senki se.</p>
				<p>Az öregúr ismét ráfanyalodott az angol király szivarjaira.</p>
				<p>Azon a napon sűrűn szakadt a hó: nem mehetett ki, hát egész délután aludt,
                        meg a hírlapokat olvasta. Mégis örült a napnak, hogy vendégek jönnek a
                        házba. Már régen unatkozott. Sehogy se értette meg, hogy hogyan múlhatnak el
                        hetek, hónapok vendég nélkül.</p>
				<p>Holmi asszonyfélék jártak ugyan hozzájuk, de azokkal ő nem is állott szóba.
                        Mit tudnak beszélni az asszonyok? Ruháról, színházról meg egymás
                        hibáiról.</p>
				<p>- Te, Gizám - mondotta a leányának délben -, add elő az atillámat meg a
                        csizmámat. Mégis, ha vendégek jönnek, illő, hogy felöltözzek.</p>
				<p>- Dehogy, atyuskám - felelte a leánya megrettenve -, így illik magának
                        redengotban. Olyan jól illik ez a ruha, olyan méltóságos benne, mint valami
                        öreg főispán.</p>
				<p>És megcsókolta az apja arcát.</p>
				<p>Öt óra tájban aztán szállingózni kezdtek a vendégek. Földiék már akkor ott
                        voltak. A tanár a maga szokott feketeségében, a szépasszony rózsaszínű
                        színházi öltözékben. Nem mentek ugyan színházba, de elhatározták, hogy azt
                        fogják mondani. (Az öreg Mayer, persze, nem volt velük.)</p>
				<p>A szamovárt meggyújtották. Melléje egy asztalkára apró zsemlét, sonkát,
                        kaviárt, teasüteményt halmoztak fel. A szamovár vörös rézcsillogása is jól
                        beleillett a zöld szalonba.</p>
				<p>Három hölgy jött először: egy orvosnak a felesége és két felnőtt leánya.</p>
				<p>- Micsoda pompás szalon! - mondogatták őszinte elámulással.</p>
				<p>Aztán két orvos érkezett, s nyomukban egy színész. Azok nem bámulták a
                        szalont, nem értettek hozzá.</p>
				<p>A doktor bemutatta az apósát:</p>
				<p>- Az apósom. Doktor Soproni egyetemi tanár, doktor Sánta, Csepeli
                        színész.</p>
				<p>Az öregúr amúgy magyarosan megrázta a kezüket.</p>
				<p>- Isten hozta, kedves öcsémuraim! Hát maga színész? Bizonyisten, papnak
                        néztem volna.</p>
				<p>A színész a Nemzeti Színház tagja volt. Fanyar mosolygással biztosította az
                        öregurat, hogy nem pap.</p>
				<p>Aztán egy hírlapíró jött, elegáns, nyúlánk fiatalember; később egy öreg
                        hölgy, akinek lornyet lógott a nyakában, s akit méltóságos asszonynak
                        szólítottak a többiek.</p>
				<p>- Ki ez? - kérdezte az öreg halkan a vejét.</p>
				<p>- Bányavári Grószné - felelte a veje. - Nehogy szidja előtte a zsidókat.</p>
				<p>A hírlapíró szintén megdicsérte a szalont, s mindjárt a sonkás asztalhoz
                        telepedett.</p>
				<p>Az öreg hozzálépett:</p>
				<p>- Valahonnan ismerem magát, öcsém - mondotta tűnődve -, de nem jut eszembe,
                        honnan.</p>
				<p>- Lehet - felelte a hírlapíró nagyot nyelve. - Én sok emberrel
                        érintkezem.</p>
				<p>- Hopp, megvan! - mondta az öregúr nagy örömmel. - Hiszen maga az órásné
                        lakója! Hogy van az asszony? Hát a vargával kiegyezett-e, fiatal
                        barátom?</p>
				<p>A hírlapírónak a torkán akadt a falat.</p>
				<p>- Csitt - mondotta fuldokolva. - Kérem... kérem... talán másról is tudunk
                        beszélgetni.</p>
				<p>És bosszúsan nézett az öregúrra.</p>
				<p>Az öreg látta már, hogy nem kellemes húrokat pendített meg. Gondolta,
                        szivarral kedveskedik a hatodik nagyhatalomnak, s körülnézett, hogy hol a
                        szivarosláda?</p>
				<p>A doktorné akkor nyújtott át az egyik orvosnak egy teáscsészét.</p>
				<p>- Hát teával itatod az urakat is? - mondotta az öregúr elbámulva. - Csak nem
                        isznak ilyen löttyöt! Te, Imre, hát mért nem hozatsz fel bort?</p>
				<p>- Jól beszél, urambátyám - mondotta a színész földerülve.</p>
				<p>A doktor is iparkodott jónak ítélni a megjegyzést. Intett a szobaleánynak,
                        hogy hozzon bort.</p>
				<p>Az öreg méltóságos asszony ott ült az öregúr könyöke mellett. A lornyetjét a
                        szemére emelte, s felszólt hozzá:</p>
				<p>- Csurgai úr, beleszokott-e már a fővárosi életbe? Most beszéli a kedves
                        leánya, hogy milyen nehezen vált meg a gazdaságától. Szép, igen szép. És
                        tetszik önnek ez a városi élet?</p>
				<p>- Tetszeni tetszenék - felelte az öregúr a vállát vonogatva -, csak olyan
                        nekem, mintha külföldön volnék. Ha kimegyek az utcára és a boltosok nevét
                        olvasom... A minap a Szerecsen utcán mentem végig.</p>
				<p>Itt eszébe jutott a veje figyelmeztetése: egyet szippantott a szivarból, és
                        ezzel elleplezte egy gondolatát. De már benne volt a kerékvágásban,
                        folytatta:</p>
				<p>- Hát Magyarország ez? Hiszen az utcán is Ábendblattot árulnak. Magyar ember
                        nem olvas Ábendblattot!</p>
				<p>- Kérem, kérem - szólt a méltóságos asszony, a lornyetet tagadón mozgatva -,
                        azért ha valaki Ábenblattot olvas, vagy hogy német neve van, nem következik
                        belőle, hogy német.</p>
				<p>- Már engedelmet kérek - felelte az öregúr a fejét csóválva -, akinek rác
                        bugyogó a ruhája, rác az, akinek német a neve, német az. Mert ha még ötven
                        krajcárt se ad egy magyar névért, akkor én még öt fillért se adok a
                        magyarságáért.</p>
				<p>Az öreg méltóságos asszony nem beszélgetett vele többet.</p>
				<p>Hunyadi úr ezalatt bőven besonkázott, aztán szivarra gyújtott, és megnézte az
                        óráját:</p>
				<p>- A kultuszminiszternél is ma van zsúr - mondotta. - Megígértem, hogy
                        elnézek.</p>
				<p>Az öregúr ismét megfogta:</p>
				<p>- Az asszonyt csak nem hagyta ott, tisztelt barátom? - kérdezte halkan,
                        bizalmasan.</p>
				<p>- De ott hagytam - felelte Hunyadi hidegen. - Semmi közöm véle. Ne is tessék
                        emlegetni.</p>
				<p>- Ej-ej - mondotta az öreg elgondolkozva -, mégis kellene segíteni azon a
                        szegény asszonyon. Ki ápolja? Van-e pénze? Meglehet, hogy már nem is bír
                        fenn járni.</p>
				<p>Azonban a hírlapíró, akihez beszélt, eltűnt előle. Az öregúr bámulva nézett
                        körül, hogy hova lett. Eközben hozták a bort, s az öreg egyszerre
                        elfelejtette az egész Hunyadi-kort.</p>
				<p>A cseléd a vörös borból talált felhozni, s az kiválóképpen ízlett az öregnek.
                        Koccintott az ivókkal, és csendes gyönyörűséggel szopogatta a magáét.</p>
				<p>- Ehhez most már csak a pipám hiányzik - mondotta a színésznek.</p>
				<p>- A pipája? Hát pipázik? - kérdezte a színész.</p>
				<p>Mert oly elegánsan fel volt öltözve az öreg, hogy nem lehetett a ruhájához
                        hozzáképzelni a pipát.</p>
				<p>- Pipáznék, öcsém - felelte az öreg -, de tegnap nagy rendezkedés volt itt,
                        aztán a pipám elveszett.</p>
				<p>- Vegyen másikat.</p>
				<p>- Az ám, csakhogy az a másik nem olyan lesz. Az apámé volt. Olyat nem
                        árulnak, öcsém, még Debrecenben se. De most már gyanakszom, hogy a díványos
                        ember vitte el, aki a díványt hozta.</p>
				<p>- Meglehet - hagyta rá a színész.</p>
				<p>- Bizonyos, öcsém, bizonyos! Annak az embernek olyan illavai pofája volt. De
                        nini, a vőmnek a rendelőszobájában még nem néztem. Hátha véletlenül oda
                        tette be a cseléd, hogy el ne lopják.</p>
				<p>Az öreg ezzel át is gyalogolt a rendelőszobába.</p>
				<p>Míg a pipáját kereste, új vendégcsoport érkezett a szalonba. A hírlapíró a
                        szomszéd házba ment zsúrra egy bankárhoz, és azonnal elújságolta ottan a
                        zöld szalont. A hölgyek között négy ismerőse is volt a doktoréknak, azok
                        azonnal fészkelődtek, és ott hagyták bankárékat.</p>
				<p>A lépcsőn egy monoklis országgyűlési képviselő csatlakozott hozzájuk meg egy
                        prémes bundájú, fiatal ügyvéd. Doktorék szalonja csakhamar megtelt azokkal
                        az eleven, csacsogó fővárosi alakokkal, akiknek a teapárás levegő az éltető
                        elemük.</p>
				<p>A nők között egy igazi grófné is volt. (A férje a demokrata klub tagja, tehát
                        ő is le-leszáll a polgári világba.)</p>
				<p>Mindezek a hölgyek élénken csevegve ülték körül a gázkandallót. A grófné
                        cigányosan le a szőnyegre telepedett, és formás cipőit a meleg felé
                        nyújtotta:</p>
				<p>- Ha ezt tudtam volna - selypítette Báránynénak -, zöld ruhában jöttem volna
                        el. A gondolatod, Giza, kiállítási aranyoklevelet érdemel.</p>
				<p>- Nem az én ötletem - mentegetődzött a doktorné.</p>
				<p>És Báránynéra mutatott, aki olvadozott a dicsőségben.</p>
				<p>A grófné jelenléte az előkelőség parfümjével árasztotta el a szalont. A
                        férfiak letették a szivart, és a hölgyek közé elegyedtek.</p>
				<p>A Park klubról beszélgettek, amelynek a képviselő is tagja volt, az öreg
                        bányavári Grószné is. A bált emlegették, hogy milyen pompás lesz.</p>
				<p>A grófné mosolyogva fordult a doktornéhoz:</p>
				<p>- Nem óhajtotok eljönni? Küldetek meghívót.</p>
				<p>A rendelőszobából ekkor érkezett vissza az öreg.</p>
				<p>- A pipám! - harsogta diadalmasan. - Megtaláltam! Megtaláltam!</p>
				<p>Általános elképedés. Doktorék megdermednek.</p>
				<p>De az öregúr csak a maga örömével van elfoglalva: ragyogó szemmel áll a
                        társaság közepett, és elmondja, hogy két napja keresi a pipáját; hogy erre
                        is, arra is gyanakodott, de végre is a rendelőszobában, a cserépkályha
                        tetején megtalálta.</p>
				<p>- Ott volt! Ott!</p>
				<p>Elővonta a dohányzacskóját, és a színész mellé ült: pipát tömött.</p>
				<p>Bárányné fölkelt, és hozzá ment:</p>
				<p>- Remélem, bácsi - susogta fulladozva -, remélem, hogy nem véli tömjénnek a
                        dohányát?</p>
				<p>- De még a tömjénnél is különb ez, húgom - felelte diadalmasan az öregúr.</p>
				<p>Látszott a társaságon, hogy figyel a beszélgetésre.</p>
				<p>- Tréfa, hölgyeim, csak tréfa - szólalt meg az orvos vívóterembe illő
                        nyugalommal -, apánk csak tréfál: a szomszéd szobában szokta ő elszíni az
                        esti egy pipa dohányát.</p>
				<p>Az öregúr ránéz a vejére, s látja annak hidegen rámeredő tekintetét. Csak
                        ekkor eszmélkedik. A leányára tekint: az is halványan és búsan int neki.</p>
				<p>- Hát, persze hogy nem itt szívom el - mondotta az öreg jólelkűen. - Tudom
                        én, hogy a városi orrocskák finnyások.</p>
				<p>S csakugyan bement a másik szobába, a betegek várótermébe, mely szintén ki
                        volt világítva és be volt pálmázva.</p>
				<p>Ott nem volt senki. Darabig röstelkedett az öregúr:</p>
				<p>- Ökör vagyok, no, vén ökör vagyok! De hogy is gondolhattam arra, hogy
                        közéjök ülök a pipával.</p>
				<p>Mégis jóízűen bodorgatta a füstöt. Elgondolkodott. A beteg asszonyra gondolt.
                        Hogy a télen lerokkant, nem eresztették ki: azt mondták, hogy síkos a kő,
                        öregember könnyen megcsúszik, és eltöri a lábát. Azóta, ki tudja, mi történt
                        a szegény órásnéval? Talán már a karácsonyt ágyban töltötte!</p>
				<p>Megnézte az óráját: hat óra múlt húsz perccel. Délben említették, hogy kilenc
                        óra előtt aligha terítenek aznap vacsorára. És hát az utca világos
                        Budapesten: az órásné nem messze lakik.</p>
				<p>Az öreg letámasztotta a pipáját az ablaksarokba, ahogy otthon szokta, s
                        kiment az előszobába, elkérte a bundáját az inastól.</p>
				<p>- Csak elmegyek - mondotta -, mindjárt visszatérek.</p>
				<p>Megtalálta a Práter utcát. Útközben benyitott egy boltba, és vett két
                        narancsot. El is mondta magyarázatul, hogy két kisleánynak viszi, azokhoz
                        megyen mert az anyjuk beteg.</p>
				<p>A boltos biztosította, hogy szép gondolat, mire az öreg kezet nyújtott
                        neki.</p>
				<p>Hát az asszony csakugyan feküdt. Az ágyban feküdt, a Hunyadi ágyában. A két
                        kisleány fenn volt még. Az idősebbik, a Lenke a feladatát írta nagy komolyan
                        a kis petróleumlámpás mellett. A kisebbik, a Zsuzsika egy órakerékkel
                        játszadozott a díványon.</p>
				<p>Beeresztették az öregurat, aztán hogy az mindjárt az anyjukkal kezdett
                        beszédbe, mind a ketten folytatták a mulatságukat.</p>
				<p>- Vendégek vannak nálunk - mondotta az öreg -, hát megszöktem. Mert nappal
                        nem eresztenek ki, nem ám. Hát hogy van?</p>
				<p>- Tetszik látni - felelte szomorú mosolygással az asszony. - Fekszem már
                        naphosszat.</p>
				<p>- És Hunyadi úr nem haragszik érte? Vagy igaz is, hiszen nincs már itten.</p>
				<p>- Hunyadi úr csak reggel tér haza - felelte az asszony. - Akkor megvetem az
                        ágyát, s áttelepedek a díványra.</p>
				<p>- No de ezt nem lehet engedni. El kell küldeni azt az urat. Meg kell neki
                        mondani, hogy...</p>
				<p>- Tizenkét koronát fizet.</p>
				<p>- Mindegy!</p>
				<p>- Abból élünk, meg hogy az órákat rakom zálogba. A varga hordja el, a jószívű
                        varga szomszéd. Ő hozat fát is, ő rak tüzet a kályhánkba esténkint. Mert
                        csak este fűtünk.</p>
				<p>Mindezt az asszony bágyadtan mondta és mosolyogva. Látszott rajta, hogy örül
                        az öregúr látogatásának.</p>
				<p>- Nohát, ez nem jól van - szólt az öreg a fejét rázva.</p>
				<p>Belekotort a mellénye zsebébe, és kivett két húszkoronás bankót:</p>
				<p>- Itt van az ágy bérlete. Én bérlem ki, csak maradjon benne. Aztán
                        gondoskodni kell valami cselédről. Nincs valaki rokona?</p>
				<p>Az asszony a fejét rázta:</p>
				<p>- Nincs.</p>
				<p>A szobába egy nagy fejű ember nyitott be kopogás nélkül. A varga volt.
                        Befedett lábosban hozott valamit. Hogy az öregurat meglátta, megállt, és
                        nagy komolyan ránézett, mintha azt kérdezné: Ki ez?</p>
				<p>- Az öreg tekintetes úr - mondotta magyarázatul az asszony. - Nézze csak,
                        Fábián úr: negyven koronát kaptam tőle.</p>
				<p>A varga letette a lábost az asztalra, s lekapta a kalapját:</p>
				<p>- Dicsértessék a Jézus Krisztus.</p>
				<p>- Mindörökké - felelte az öregúr.</p>
				<p>- Íme, ahogy mondám: az Isten elküldi az ő angyalát a szükség órájában, és
                        mindeneket megvigasztal. Így van ez, uram. Ön nem is tudja, hogy önt az
                        Isten küldte ide, csak egy belső sugallatot érzett, amely azt mondotta: Kelj
                        fel, és eredj az özvegy órásnéhoz. Ön pedig felkele és eljöve, teljesítvén
                        az Úrnak akaratát.</p>
				<p>A varga szeme csillogott, míg ezeket mondotta. Rossz, horpadt kalapját
                        alázatosan tartotta a kezében, s hogy a télikabátja nem volt a mellén
                        begombolva, beszéde közben begombolni iparkodott. De, persze, nem sikerült:
                        nem volt ott gomb a kabáton, hát csak összefogta.</p>
				<p>- Vacsorát hozott, ugye? - mondotta az öregúr. - Nohát, csak egyenek.</p>
				<p>A varga erre megterítette az asztalt újságpapirossal, s letette a lábost a
                        két gyerek mellé.</p>
				<p>- Csak egy kis kását főztem nekik, kukoricakását - mondotta eközben. - Minden
                        este ezt főzök, mert ez a legolcsóbb. Nappal kenyeret esznek. Én is csak azt
                        eszek. A miatyánkban nem kérünk egyebet az Istentől.</p>
				<p>Aztán egy félliteres üveget vont elő a zsebéből, s összerázta, az asszonyhoz
                        vitte:</p>
				<p>- Magának meg itt az aludttej.</p>
				<p>Az asszony felült az ágyban, és apró kortyokban itta a tejet, mint ahogy a
                        tyúk iszik.</p>
				<p>A varga aztán belenyúlt a télikabátja zsebébe, és egy összehajtogatott
                        papiroslapot vont elő:</p>
				<p>- Lássa, órásné - mondotta fontos arccal -, ahol legnagyobb a veszedelem, ott
                        jelenik meg mindig a Láthatatlan Kéz. Ihol az újság. Az van benne, hogy egy
                        bárónénak valami sugárral gyógyították meg a gyomrát, valami mindent átjáró
                        sugárral.</p>
				<p>És elolvasta a közleményt.</p>
				<p>- No, ezt megpróbáljuk! - mondotta az öregúr. - Jól beszél, Fábián öcsém,
                        hogy: “In tempestate securitas” Veszedelemben a segedelem.</p>
				<p>Az asszony szeme kigyulladt, mint két szentjánosbogár:</p>
				<p>- Igazán? Hát volna még reménység?</p>
				<p>Aztán elszomorodott:</p>
				<p>- Az báróné volt.</p>
				<p>A varga tiltakozón emelte föl az ujját:</p>
				<p>- Az Isten színe előtt mindenki báróné.</p>
				<p>- Úgy van - bólintott reá az öregúr.</p>
				<p>Ugyanekkor csiklandást érzett az orrában. Azt gondolta, trüsszenteni fog, hát
                        a zsebkendőjéért nyúlt, a zsebkendő helyett azonban a narancsra
                        tapintott.</p>
				<p>- Nini - mondotta -, majd el is felejtem.</p>
				<p>A két leányra nézett. A kisebbik már ott hagyta a kását, és visszatért a
                        díványra. Föltérdelt rá, és az órakerék árnyékával mulatott. Az öregúr
                        melléje ült:</p>
				<p>- Hoztam neked valamit. Nyúlj a zsebembe.</p>
				<p>A kisleány szemérmesen nézett reá, aztán elmosolyodott, és óvatosan belenyúlt
                        a bunda zsebébe. Kivette a narancsot, és megmosolyogta. A narancsról az
                        öregúrra nézett, olyan nézéssel, amely hálát és csodálkozást fejezett
                        ki.</p>
				<p>- Örülsz neki? - kérdezte az öreg.</p>
				<p>Válasz helyett a gyermek megölelte az öreget, s arcát a szakállára
                        hajtotta.</p>
				<p>A kisgyerekek őszinte, ösztönös mozdulata volt ez, de az öregurat mégis
                        elérzékenyítette. Az az érzés ébredt föl a szívében, mint mikor a maga
                        kisleánya simult így hozzá. Ilyen kis gyönge, meleg madártest volt az is,
                        ilyen ártatlan kis lélek.</p>
				<p>Magához ölelte a kisleányt:</p>
				<p>- Szeretsz engem? Szereted a bácsit?</p>
				<p>- Szejetem - felelte a gyermek.</p>
				<p> Ezalatt doktoréknál tovább folyt a vidám társalgás. A vendégek bőven
                        megbeszélték a színészetet, festészetet, divatot, politikát, a távol levő
                        ismerősök hibáit, s végül megígérték, hogy gyakran el fognak látogatni a
                        kedves zöld szalonba.</p>
				<p>Mikor az utolsó vendég is kitette a lábát, Bárányné felleges arccal fordult a
                        sógorasszonyhoz:</p>
				<p>- A bácsit nem szabad beeresztenünk többé a zsúrnapon.</p>
				<p>- No - mondotta a doktor is -, ez már több a soknál!</p>
				<p>Bárányné epésen nevetett:</p>
				<p>- Jó, hogy azt nem kérdezte a hölgyektől, hogy hány esztendősek?</p>
				<p>A doktor idegesen járkált fel és alá a szobában:</p>
				<p>- Legközelebb a trágyázásról fog beszélni.</p>
				<p>A doktorné félénken mentegetődzött:</p>
				<p>- Mindenki tudja, hogy falusi ember. Ki ütköznék meg a beszédén? De hát
                        bízzátok reám: majd én a napjainkon felküldöm az öreg Mayerhoz.</p>
				<p>A doktor hevesen járt föl és alá, s eközben megpillantotta az ablakhoz
                        támasztott pipát. Felkapta, és a kályhához vágta.</p>
				<p>A szép ezüstös tajtékpipa kettétörötten hullott a szőnyegre. Ebben a
                        pillanatban lépett be az öregúr. Hallhatta a koppanást is.</p>
				<p>- No, mi az? Mit bámultok rám? - mondotta jóságos hangon. - Azt hittétek,
                        megszöktem, ugye?</p>
				<p>Megpillantotta a pipáját a szőnyegen, s látszott rajta, hogy megdöbben.</p>
				<p>A doktorné hozzálépett és megölelte:</p>
				<p>- Ne haragudjék: én törtem el... véletlenül!</p>
			</div>
			<div type="chapter">
				<head>9</head>
				<p>Az öregúr egy délben, a feketekávénál megszólalt:</p>
				<p>- Adjatok valami pénzt nekem. Délelőtt, ahogy bemegyek pipát venni a boltba,
                        alig hogy két krajcárom maradt.</p>
				<p>A szemek elnyílottak az asztalnál; nem a pipára, mert hiszen az öreg már
                        másnap panaszkodott, hogy hiányzik a pipa, hanem a pénzkérésre.</p>
				<p>A pénz említése éppen azon a napon súlyos szó volt. A doktor az előtte való
                        estén kártyázta el a szanatórium utolsó tégláit, s reggel azzal tért haza,
                        hogy adjanak neki revolvert, vagy lőjék agyon, mert ő nem érdemli meg, hogy
                        éljen!</p>
				<p>Az asszonyok megrémültek, és sírva kérték, hogy ne cselekedjen olyan
                        szörnyűséget! A doktor végre is nagy nehezen engedett nekik, de kijelentette
                        becsületszavára, hogy nem kártyázik többé.</p>
				<p>- Csak azt a hatszáz forintot tudjam megfizetni - mondotta borultan.</p>
				<p>- Micsoda hatszáz forintot?</p>
				<p>- Kártyaadósság - nyögte. - Ugye, mégis jobb, ha főbe lövöm magamat?</p>
				<p>Bárányné, aki kútkőként ült mindig a pénzén, felajánlotta, hogy kifizeti
                        előre az ő háztartási járulékát. Száz koronával járult havonkint a háztartás
                        költségeihez, s még azonkívül a házbér harmadát is fizette. Hát elsietett a
                        takarékpénztárba, és kivette onnan a hatszáz forintot: átadta az
                        öccsének.</p>
				<p>Mindezek a drámai jelenetek a hálószobában játszódtak le. Az öregúr még csak
                        nem is sejtette, hogy az ő szép birtoka, tehene, lova, birkanyája ráment
                        négy hitvány disznóra.</p>
				<p>Az öreg aznapig sose szólt pénzről. Maradt neki a zsebében annyi, hogy addig
                        elég volt. Gondolta, ha elfogy, majd adnak.</p>
				<p>A szavára tehát egy percnyi köves csendesség volt a felelet. Aztán a doktor
                        egykedvűen intett a feleségére:</p>
				<p>- Nálad van a kassza: adj.</p>
				<p>A kasszában nem volt több pénz, csak húsz forint, amit délelőtt három beteg
                        tett az orvos asztalára. Az asszony fölkelt, s kinyitotta a
                        Wertheim-szekrényt: fatálat vett elő, és az asztalhoz vitte.</p>
				<p>- Mennyi kell, apácskám? Elég lesz tíz forint?</p>
				<p>- Elég, elég - felelte az öreg jólelkűen.</p>
				<p>Már mindennap kijárt délutánonkint a házból. Nem kérdezték tőle, hova jár.
                        Örültek, hogy elszórakozik.</p>
				<p>Azonban egy hét múlva ismét kellett pénz az öregúrnak, s megint egypár nap
                        múlva.</p>
				<p>Eleinte adogattak neki tíz forintot, öt forintot, aztán három forintot, aztán
                        két forintot. Az öregúr mindig azt mondogatta: elég - elég.</p>
				<p>Végre egy napon a doktorné nem adott neki többet, csak egy koronát:</p>
				<p>- Elég lesz ez is, apám. Minek vinne magával többet? Elcsalják, ellopják.</p>
				<p>Az öregúr azon a napon szokatlanul kedvetlen volt. A fejét rázta, s nem nyúlt
                        a pénzért.</p>
				<p>- Ez nem elég nekem! Ma énnekem legalábbis ötven korona kell. Lehet, hogy
                        száz is. Nem tudom. Talán nehezetekre is esik, de nem gondolom, hogy fogok
                        még valaha kérni ilyen nagy summát is.</p>
				<p>Ez a pénzkérés is délben történt, mert csak délután járt ki az öreg, hát csak
                        délben szólt a pénzért.</p>
				<p>A család megütődve nézett reá. Ezúttal az orvos faarcát türelmetlenség
                        vonaglotta át:</p>
				<p>- De hát, édesapám, mire van magának költsége? Hiszen mindent megtalál a
                        háznál, ami kell.</p>
				<p>Báránynénak az orra is idegesen mozgott. Látszott rajta, hogy alig állja
                        megjegyzés nélkül.</p>
				<p>Az öregúr zavarodottan vakarta a haját a füle mögött:</p>
				<p>- Hát... meghalt az a szegény asszony... tudod, az órásné...</p>
				<p>- Melyik órásné? Micsoda órásné?</p>
				<p>- Akiről te is lemondtál. Az a gyomorbajos.</p>
				<p>A család régen elfelejtette az órásnét. Arról, hogy az öregúr odajár, nem
                        tudtak semmit. Hát csak elhűlve néztek reá.</p>
				<p>- De hát, bácsi - szólalt meg végre Bárányné -, temetkezési vállalat-e a mi
                        házunk?</p>
				<p>Az öregúr felfortyant:</p>
				<p>- Magamra vállaltam, hát magamra vállaltam!</p>
				<p>A doktorné sietett az apja csillapítására:</p>
				<p>- Nem azért, apácskám... Tudjuk, hogy irgalmas szívű. Csak szokatlan ez a
                        fővárosban.</p>
				<p>- Mi szokatlan? Az irgalmasság? Nem bánom én, ha szokatlan is! Ha a
                        fővárosnak szokatlan, én nem vagyok főváros! Én csak Csurgó Károly vagyok.
                        Az asszony az én betegem volt, hát én temetem el!</p>
				<p>Kiszorították az öregnek a pénzt. El is ment vele. De ahogy elment,
                        megtanácskozták az ügyet:</p>
				<p>- A bácsi sok pénzt költ - mondotta Bárányné. - Minden gazember a zsebébe
                        nyúlkál.</p>
				<p>- Az öreg a második gyermekkorát éli - jegyezte meg ridegen az orvos. -
                        Kötelességünk vigyázni reá.</p>
				<p>A doktorné homlokára aggodalom borult:</p>
				<p>- Csak ne haragítsátok. Elvégre meg kell gondolnunk, hogy ha takarékpénztárba
                        tette volna be a vagyonát...</p>
				<p>Bárányné hevesen vágott közbe:</p>
				<p>- Hát mért apa? Kötelessége volt, hogy nektek adja!</p>
				<p>A doktorné félénken felelte:</p>
				<p>- Addig, míg él, nem kötelezi rá a törvény.</p>
				<p>A doktor fölkelt, és föl-alá járt a szobában:</p>
				<p>- De így nem tarthat tovább - mondotta hevesen. - Adj neki valami kerek havi
                        pénzt, tíz-húsz forintot, azontúl aztán: “Nincs!”</p>
				<p>Már február vége felé járt az idő, de azon a napon mintha utolsó erejét fújná
                        ki a tél, havas zivatar dühöngött.</p>
				<p>Az öregúr soká elmaradt, és a doktorné már aggódott, hogy baja esik.</p>
				<p>- Nem kellett volna elbocsátanunk magában - mondotta. - Ki tudja, hova ment?
                        Legalább az inas elkísérhette volna.</p>
				<p>Már a vacsoránál ültek, amikor végre hallatszott az ő rövid csengetése az
                        előszobában.</p>
				<p>A doktorné ki szokott lépni az apja elé, de akkor éppen a gyermek volt az
                        ölében.</p>
				<p>Az ebédlőbe behallatszott, ahogy az öreg dirmeg-dörmög az inassal, amíg a
                        bundáját leveti. Aztán az ebédlő ajtaja megnyílik, s az öregúr belép. Egy
                        kis hatéves forma sápadt leányka is van vele. A kezénél fogva vezeti. A
                        leányka félénken néz barna téli kendője alól. A kendő havas. A cipőcskéje is
                        havas.</p>
				<p>- Egy kis árvát hoztam - mondja rezgő hangon az öregúr -, nézzétek, milyen
                        kedves. A másikat egy varga fogadta örökbe.</p>
				<p>A családot le lehetett volna festeni ezzel a címmel: A kővé vált család.</p>
			</div>
			<div type="chapter">
				<head>10</head>
				<p>Zsuzsika az éjszakát a házmesteri zugban töltötte. Másnap aztán a doktor a
                        méltóságos Grószné pártolásával betette egy árvaházba.</p>
				<p>Az öregúr morgott, bosszankodott. Hiába magyarázták neki, hogy mindenféle
                        népet nem lehet befogadni úri családba; a házbér olyan nagy Budapesten, hogy
                        mindenki szorosan lakik, és hát a doktornak magának is van gyermeke, meg ki
                        tudja, hány lehet is még.</p>
				<p>Az öregúr belékábult a sok magyarázatba, s végre is letette a fegyvert. De
                        azért mindennap eljárogatott az árvaházba.</p>
				<p>Lassanként hátrább szorult. A zsúroktól elkedvetlenítették, pipázni nem
                        lehetett az új zöld szalonban, sem a váróteremben, hát csak a cselédszobában
                        szívogatta a pipáját.</p>
				<p>Azt meg a leánya nem nézhette.</p>
				<p>- Apánk el fog kedvetlenedni - mondotta aggodalmasan.</p>
				<p>Végre is a doktor kibérelt neki egy egyszobás kis lakást a harmadik emeleten.
                        Valamikor a vice lakott ottan, de aztán hogy a háziúr a kiszolgált katonát
                        fogadta meg, a vice fölöslegessé vált.</p>
				<p>- No, apám - mondotta a doktor délben -, hát most egy jó, külön szobácskához
                        jut. Itt fölöttünk kibéreltem az emeleten egy pompás kis külön álló
                        szobát.</p>
				<p>Az öregúr már akkor érezte, hogy ötödik kerék ő, gyanakvón nézett a
                        vejére.</p>
				<p>A leánya segítette:</p>
				<p>- Hogy ne járjon, apácskám, senki a feje fölött, se az utcai robogás ne
                        zavarja. Csak hálni jár fel, apácskám, máskor mindig közöttünk lesz,
                        csakúgy, mint eddig.</p>
				<p>Az öregúr mindjárt ebéd után megnézte a szobát. Hát egy külön álló
                        sarokszobácska volt az. Ablaka a szomszédos telekre nyílott, egy üres
                        telekre; az ősszel bontották ott le a házat.</p>
				<p>Amint az öregúr az ablakon át megpillantotta az eget, megörvendett. Régen
                        hiányzott neki, hogy az eget lássa. A falusi ember megszokta, hogy a
                        felhőket vizsgálja, este meg a holdkeltét is lássa olykor.</p>
				<p>A szoba már be volt bútorozva a doktornak az ócska bútoraival; a falon friss
                        meszelés fehérsége; a padlón új sárga festés. A falon egy kőnyomatos
                        Kossuth-kép. S a vaskályha ontotta a meleget.</p>
				<p>- Hozzátok fel a dohányomat meg a pipámat - mondta elégedetten.</p>
				<p>S odaült a karosszékbe az ablak elé. Nézte az eget.</p>
				<p>Aztán, hogy a pipáját felvitték, először is arra gondolt, hogy egy nagy üveg
                        konyakot vesz. Még a télen, mikor meghűlt, rendelt neki a veje konyakot. A
                        patikából hozták, persze az orvosnak nem patikai áron. A konyak
                        fölmelegítette az öreget, és most már kívánta, megszokta, mindennap kérte.
                        De csak vacsora után adtak neki egy-egy pohárkával.</p>
				<p>Hát a rendes délutáni sétájában vett egy nagy üveg konyakot meg egy pohárkát
                        meg dugóhúzót. Fölvitte este a bundája zsebébe rejtve a szobájába; beletette
                        a ruhásszekrényébe, s a szekrényről levette a kulcsot.</p>
				<p>A konyakból ivott aztán lefekvés előtt jó két pohárkával, de nem ízlett úgy,
                        mint az, amelyet a veje adott.</p>
				<p>Ez bizonyosan a homár miatt van - gondolta. - Ördög vigye el azt a tengeri
                        férget, elrontotta a szám ízét.</p>
				<p>Megkóstolta aztán a konyakot reggel, éhgyomorra, de akkor se ízlett.</p>
				<p>- No - mondotta -, most már látom, hogy a konyak rossz, nem az ízlésem.</p>
				<p>Délután megint bement a boltoshoz:</p>
				<p>- Hallja-e, barátom, hát micsoda konyakot adott maga nekem? Az istenfáját
                        magának.</p>
				<p>- Mér, nagyságos uram?</p>
				<p>- Csak tekintetes.</p>
				<p>- Hát talán nem ízlik a konyak, tekintetes uram?</p>
				<p>- Bizony nem, vigye el a manó, pedig azt mondta maga, hogy a legjobb, ami a
                        bótba van.</p>
				<p>- Tessék kérem, van nekem jobb is.</p>
				<p>És leemelt a palackerdőből egy aranyos kupakú, hosszú üveget.</p>
				<p>- Ennek az ára három forint. Van drágább is, ha tetszik: egy üveg öt
                        forint.</p>
				<p>- Az nem kell.</p>
				<p>Kezébe vette a háromforintosat, s körülnézegette.</p>
				<p>- Szeretném mégis megkóstolni, mielőtt elvinném.</p>
				<p>Öntöttek neki egy hasonló üvegből. Az öregúr megízlelte.</p>
				<p>- No, pakolja be.</p>
				<p>Otthon aztán a kis külön magányában megint megízlelte, de már akkor nem
                        ízlett annyira.</p>
				<p>- Mégis az ötforintosat kellett volna megvennem - dörmögött. - De hiába,
                        fösvény vagyok, zsugori vagyok, Mayer vagyok én is. Az ötforintos az
                        igazi.</p>
				<p>Megvette aztán az ötforintosat is. Bezárta mind a hármat a szekrénybe, s hol
                        az egyikből ivogatott, hol a másikból. Olykor összekeverte a két jobbikat,
                        olykor a rosszabbikat keverte össze a legjobbal, olykor mind a hármat.</p>
				<p>A csöndes külön szobában megvolt az öreg. Naphosszat pipázott, újságot
                        olvasott, vagy a pipáját tisztogatta, mint azelőtt otthon, vagy az ablak elé
                        állott, és nézegette az eget.</p>
				<p>Már a márciusi felhők szállongtak az égen. A levegőt az első tavaszi sugarak
                        langyallták át. A nap reggelenként besütött az ablakon.</p>
				<p>- Vajon milyen az őszi vetés? - tűnődött az öreg. - A Pogány-dűlőt bizonyosan
                        felszántották már.</p>
				<p>A két fiatal tulokra gondolt, amelyet ő nevelt legutóbb: gyönyörű két fehér
                        állat volt. Bizonyára most fogták először ekébe őket, talán épp ma.</p>
				<p>S képzeletében látta a Pogány-dűlő nagy barna tábláját, amint a két fehér
                        tulok lassan ballagva halad rajta.</p>
			</div>
			<div type="chapter">
				<head>11</head>
				<p>Egy reggel az öregúr korábban ment le, mint szokott. Azon éjjel a feleségéről
                        álmodott. A felesége új ingeket varrt neki, szép fehéreket, valami újfajta
                        gyolcsból. Ezt akarta elmondani a leányának mielőbb.</p>
				<p>S tartogatta össze a fejében az álom részleteit.</p>
				<p>Az asztal már meg volt terítve, de az edények és szalvéták érintetlenül
                        állottak.</p>
				<p>- Mi a manó - mormogta az öreg -, de későn kelnek fel máma!</p>
				<p>S az ablakhoz lépett, hogy a kárpitot feleressze.</p>
				<p>A reggeli nap besütött a szalonba. Az ezüstneműek csillogtak az asztalon.
                        Eközben pattogó szavakat hall a szomszéd szobában. Bárányné pattog, a doktor
                        nénje.</p>
				<p>Az öregúr megdöbbent. Azt gondolta, hogy az asszony a leányával pöröl.</p>
				<p>Figyelt:</p>
				<p>- Az én nevem ugyan nem kerül a váltódra! - hangzott az éles hang, mint a
                        fűrészreszelés. - Nekem fiam van! Nekem a vagyonom a fiam vagyona! A te
                        becsületszód? A te becsületszód elavult bankó! Rongy!</p>
				<p>Az öregúr állott megdermedten.</p>
				<p>A doktor tompa esdeklő hangja hallatszott válaszul. A szavait nem lehetett
                        érteni.</p>
				<p>Ismét a Bárányné hangja epés kacagással:</p>
				<p>- Igen? Az kellene? Soha többé egy fillért se!</p>
				<p>És a hangja vijjogva emelkedett:</p>
				<p>- A feleséged pénzét elkártyáztad! A szanatóriumot elkártyáztad! Az én apai
                        örökségemet elkártyáztad! Az apósod birtokát elkártyáztad! Még mi van hátra?
                        Semmirekellő!</p>
				<p>Az öregúr szívére ólomzuhatagként hullottak a szavak; körüle elsötétült a
                        világ! Most értette meg, hogy a veje miért olyan fakó és kivörösült szemű
                        reggelenként, hogy a leánya miért oly bús és hallgatag, Bárányné miért oly
                        rendelkező. És hogy az ő birtokát elkártyázta! A sok száz éves családi
                        birtokot, amelyet az apák szorgalma fenntartott, az ő szorgalma
                        gyarapított!</p>
				<p>Be akart rohanni, hogy pofon üsse, összegázolja azt a gazembert, de a tagjai
                        nem mozdultak - a lába kővé változott.</p>
				<p>Ekkor megnyílott az ajtó. A doktor jelent meg a küszöbön. Nyugodt volt, mint
                        mindig; a szeme vörös, mint mindig; fakó arca azonban még fakóbb volt, mint
                        máskor.</p>
				<p>Az öregúr a szoba közepén állt. Szeme, mint a megfojtott ember szeme, reá
                        meredt a doktorra.</p>
				<p>Az ember összerezzent. Egy döbbenéssel megértette, hogy az öregúr mindent tud
                        már.</p>
				<p>Máskor jó reggelt szokott mondani, most belefagyott a szó. Leült a kártyások
                        flegmájával némán az asztalhoz.</p>
				<p>És egy percnyi kínos csend következett.</p>
				<p>Az öregúr még egyszer végignézte egy hosszú, megvető pillantással, aztán
                        belépett a szomszéd szobába.</p>
				<p>A szobában égett a villamos lámpás. A leánya ott ült a bölcső mellett,
                        reggeli rózsaszínű otthonkában. A bölcső szögletére hajolt, és sírt.</p>
				<p>Az öregúr megállt a szoba közepén, és fájdalmas sóhajtás hördült a melle
                        mélyéből:</p>
				<p>- Szegény leányom!</p>
				<p>Aznaptól fogva nem szólt többé a vejéhez. Mikor terítettek, leült a többivel,
                        s evett szótlanul; mikor elvégezte, elment szótlanul. Ha a nők kérdést
                        intéztek hozzá, röviden felelt, vagy egyáltalán nem felelt. Azon a napon
                        megrokkant, mint a régi ház, s attól fogva mindennap egy évet öregedett. Egy
                        fel-alá bolygó, sötét, néma panasz lett az alakja, egy néma, bús
                        szemrehányás, amely mindennap megjelenik kétszer az asztalnál, s azt
                        mondja:</p>
				<p>- Az én életem munkáját te semmizted el!</p>
				<p>A házbeliek nem mertek vele szólni. Úgy néztek reá, mint a begyöpösödött régi
                        vulkánra, amelynek földje remeg, s csak idő kérdése, mikor fog újra
                        kirontani.</p>
				<p>De hát a vulkánok is nehezen törnek ki, ha egyszer megöregszenek. Az öregúr
                        magába süllyedve hallgatott.</p>
				<p>Az első napon az a bús gondolat hánytorgott a lelkében, hogy visszatér a
                        kúriájába. Hiszen azt nem adta el. Azonmód áll, amint otthagyta: a bútorok,
                        a képek, régi hétköznapi ruhái a szekrényben. Csak vissza kell utaznia, csak
                        be kell lépnie.</p>
				<p>Úgy ám, de mit mondanak otthon? Akivel csak találkozik a faluban, mindenki
                        azt fogja kérdezni, hogy miért tért vissza?</p>
				<p>Aztán hát miből él? A birtok már Rosenbergé, a falu kocsmárosáé, csak épp a
                        házat tartotta meg, meg a kiskertet. A gyümölcsöskert már nem neki terem, az
                        istállókban már nem az ő marhái állanak, a baromfiudvaron nem az ő csirkéi
                        szaladgálnak.</p>
				<p>Ki tartja el?</p>
				<p>Ha csak háromezer forintot is fenntartott volna magának, a kamataiból
                        szegényesen eltengődne, de egy fillérje sincs, annyija sincs, mint
                        esténkint a falu koldusának.</p>
				<p>Hát csak maradt az öreg, könnytelen szemmel, de nem könnytelen szívvel.</p>
				<p>A fejében villámokkal terhes, nehéz felhő sötétlett. Maga is félt attól, hogy
                        ebből a felhőből egyszer csak kidördül a vihar!</p>
				<p>Ez az esemény azonban a doktort is megváltoztatta: kedves, hízelgő modort
                        öltött mind a két asszony iránt. Éjszakánként mindig otthon maradt. A szeme
                        vörössége is elmúlt. Látszott rajta, hogy dolgozik, hogy más ember akar
                        lenni.</p>
				<p>De az öregúr nem nézte, nem látta. Semmit nem látott már benne, csak a
                        kabátos vadállatot, amely eldúlta a vagyonát.</p>
				<p> Egy napon, március vége felé újságolja lenn a cseléd:</p>
				<p>- Az öreg tekintetes úr tegnap nem ment el hazulról. Úgy látszik, ma se megy
                        ki.</p>
				<p>Mert akkor szokott takarítani a cseléd, mikor az öreg odajárt.</p>
				<p>A doktorné megdöbbent:</p>
				<p>- Csak nem beteg talán?</p>
				<p>- Nem - mondja a cseléd -, nem látszik betegnek.</p>
				<p>Bárányné orrán megjelent a ránc: elmosolyodott:</p>
				<p>- Mikor adtál neki pénzt?</p>
				<p>- Már régen nem kért.</p>
				<p>A doktorné besietett, és kivett egy húszkoronás bankót. Föl akart vele menni
                        az apjához az emeletre, de megállt a szoba közepén határozatlanul.</p>
				<p>- Nem, én nem viszem fel.</p>
				<p>Megrémült attól a gondolattól, hogy négyszemközt áll az apjával.</p>
				<p>- Majd lejön este úgyis - mondotta Bárányné.</p>
				<p>Az öregúrnak csakugyan a pénze fogyott el, azért nem ment ki.</p>
				<p>Amíg a pénze tartott, eljárt az árvaházba: vitt a Zsuzsikának cukrot,
                        süteményt, kandírozott gyümölcsöket. Aznap, mikor az a szörnyű leleplezés
                        történt, aznap is elment, de elfelejtett venni ajándékot, csak ott jutott
                        eszébe az ajtóban.</p>
				<p>De nem is eresztették be. Azt mondták, hogy Zsuzsika betegszobában van: az
                        orvos tilalma, hogy nem szabad hozzá bemenni senkinek.</p>
				<p>Az öreg meghökkent:</p>
				<p>- De hát mi a baja?</p>
				<p>A portás feltelefonozott az emeletre, hogy mondják meg, mi a baja Polgár
                        Zsuzsinak. Azt felelték vissza: torokbaj.</p>
				<p>- Torokbaj? Csak nem difteritisz talán?</p>
				<p>A portás megint feltelefonozott. Azt felelték vissza, hogy aligha
                        difteritisz. Nem lehet bizonyosat tudni.</p>
				<p>No, akkor csakugyan nem szabad hozzá bemennie.</p>
				<p>Hát csak az ajándékot vitte el másnap: egy szép kis bábut.</p>
				<p>Harmadnap aztán, mikor a pénzét kereste, nem talált, csak egy tízfillérest a
                        zsebében.</p>
				<p>És akkor kezdte gyötörni a pénztelenség.</p>
				<p>Hol szerezzen? A leányától kérjen? Nem, százszor nem! Hátha éppen kártya
                        utáni állapot van a kasszában? Nem, onnan nem kér ő többet.</p>
				<p>Otthon ült. Hírlapot sem olvasott már. Olykor fel-alá járt a szobában. Olykor
                        nézéstelen nézéssel bámult ki órákig.</p>
				<p>Délutánonként megszólalt egy zongora valamelyik szomszédban. De különös
                        zongorázás volt az: csak egy hang szólt mindig. A hang vastagon kezdte,
                        aztán mintha egy végtelen grádicson haladna fölfelé, egyre vékonyodott,
                        följebb és följebb emelkedett csörgedezve, mígnem vékony pilingeléssé
                        gyengült. Mikor aztán már kavicszörgésforma éktelenségig jutott, megint
                        megindult a magasból lefelé, és vastagodott, szállott, hanyatlott egyre
                        lejjebb és lejjebb, mígnem annyira elsüllyedt, hogy otromba dörgéssé
                        semmisült, és egybeomlott a kocsik dübörgésével.</p>
				<p>Az öregurat meglepte először ez a különösség. Szinte érdeklődéssel hallgatta,
                        ahogy megint előkerült a hang a mélységből, és hágott, emelkedett,
                        vékonyodott, mintha valami bánya mélységéből jönne, s fölmászna létrán a
                        felhőkig, de még azon is felül, aztán megint visszaereszkedett éppen úgy,
                        mint előbb.</p>
				<p>Vagy ötször elhallgatta érdeklődéssel. Aztán megunta, aztán meg
                        bosszankodott, s bezárta az ablakát. De még akkor is hallani vélte, vagy
                        hogy hallotta is. Az érchúrok átrezgették az ablakot, s most már olyan volt
                        neki, mintha a padló is emelkedne a hangokkal, aztán meg lefelé
                        süllyedne.</p>
				<p>Ha az alsó lakásban történik ez, bizonyára azonnal átküldi a cselédet, hogy
                        csukja be az ablakát az a zongorasintér! - most azonban csak nyugtalanul
                        mozgott föl és alá a szobájában. Végre is bedugta a fülét vattával.</p>
				<p>Szerencsére csak a délutáni órákra volt kiszabva ez a zongoragyötrelem.
                        Délelőtt nyitva tarthatta az ablakát, s nézhette az eget, a háztetőket vagy
                        az üres telket, amelynek kövei között kizöldült a gaz. Egyszer, ahogy így az
                        ablakon lefelé méláz, látja, hogy az agg Mayer baktat nagy lassan az utcán.
                        Mért ment ki? Nem szokott kijárni!</p>
				<p>S az a gondolata támadt, hogy az öreg Mayertől kér. Nem kérne tőle sokat,
                        csak tíz koronát. Elvégre ismerősek, bizalmasak. Alig volt nap, hogy
                        délutánonként le ne ment volna hozzá. Az agg beszéde érthetetlen volt, de
                        legalább ő is beszélhetett. A pipáját is elvitte mindig, s beszélt igen
                        sokat. Az agg Mayer pislogva hallgatta, s megjegyzéseket vetett közbe,
                        amelyek tele voltak izé-vel s a láthatatlan csibuk szívásával, de azért
                        elmulattak.</p>
				<p>Hát tíz koronát fog kérni, nem többet, csak tíz koronát. Az elég lesz egy
                        hétig is a villamosra is, ajándékra is Zsuzsikának. Aztán majd csak ad a
                        leánya, és ő megtéríti a kölcsönt.</p>
				<p>Lesietett. Utolérte Mayert.</p>
				<p>- Jó napot, bátyámuram! Hova, hova?</p>
				<p>- Pah, pah, a takarékpénztárba. Ilyenkor váltom be az izéket, szelvényeket.
                        Hát öcsémuram?</p>
				<p>- Én csak sétálok.</p>
				<p>- Ma szép az idő.</p>
				<p>- Szép napos.</p>
				<p>Hallgatva sétáltak tovább. Az öregúr azon gondolkodott, hogy hogyan kezdje.
                        Irtózott a pénzkéréstől, de kínzó valami az, ha üres a zsebe az olyan
                        embernek, aki hetvenhét éves koráig mindig talált pénzt a zsebében.</p>
				<p>És hátha Mayer arca kedvetlenséget fejez ki? Vagy éppen megijedést! Nem, nem.
                        - Tíz korona sok: csak egy ötkoronást kér. Egy ötkoronás az ilyen gazdag
                        embernek nem pénz. Talán még örül is, hogy szolgálhat vele.</p>
				<p>Hallgatva bandukolt mellette, aztán újból köhintett, és megszólalt.</p>
				<p>- Közel van az a takarékpénztár?</p>
				<p>- Pap, pah, dehogy!</p>
				<p>- Hát üljünk villamosra.</p>
				<p>- Villamosra? Pah, pah.</p>
				<p>- Elkísérem odáig, urambátyám.</p>
				<p>Az agg Mayer tiltakozóan emelte fel a kezét:</p>
				<p>- Fölösleges kiadás, pah, pah. Ahova gyalog mehet az ember, ne menjen
                        villamoson.</p>
				<p>Az öreg Csurgó elvörösödött. Az volt a szándéka, hogy amikor majd a villamos
                        állomásához érkeznek, a zsebére tapint, s azt fogja mondani, hogy otthon
                        felejtette a pénzét.</p>
				<p>A szíve erősen dobogott. Hogyan kell pénzt kérni? - ezt az egyet nem
                        gyakorolta soha. És vajon kérhet-e az ilyen embertől valamit, aki a
                        villamosra is sajnálja a pénzét? De hát ő elvégre is megadja. S nem is fog
                        többet kérni két koronánál.</p>
				<p>Megint mentek szótlanul. Zsuzsikára gondolt. Szegény kis beteg madár! Ezen a
                        szép tavaszi napon bizonyosan lent játszanak a kertben. Egy zacskó cukrot
                        fog neki vinni, és a kislány kitárt karral röpül majd eléje, mint ahogy
                        szokott. Angyali kedvesség van abban a kis árvában!</p>
				<p>- Urambátyám - szólalt meg végre olyan lelki elhatározással, amilyennel csak
                        Zrínyi Miklós törhetett ki a várkapun.</p>
				<p>- Tessék?</p>
				<p>- Urambátyám, otthon felejtettem a tárcámat.</p>
				<p>Mayer megállt. Szaporán pislogott.</p>
				<p>- Pah, pah, az baj.</p>
				<p>- Már restellek érte visszamenni.</p>
				<p>Mayer még szaporábban pislogott. A két szemöldöke föl- és leszállott vagy
                        háromszor.</p>
				<p>- Pah, pah, legalább nem költ.</p>
				<p>És ismét folytatta aprólépéses menését.</p>
				<p>Az öreg Csurgó már sápadt volt. Ha ez nem ad most pénzt, ki tudja, meddig nem
                        látja Zsuzsikát! A dohánya is fogytán van! Hírlapot se olvasott napok óta!
                        Csak egy koronát fog tőle kérni. Azt nem tagadhatja meg.</p>
				<p>- Urambátyám - szólott ismét.</p>
				<p>- Tessék, uramöcsém.</p>
				<p>- Nem segítene ki a zavaromból?</p>
				<p>- Nem - felelte az agg határozottan.</p>
				<p>És tovább ment, anélkül, hogy felpillantana.</p>
				<p>Az öreg Csurgó kővé váltan bámult utána, aztán megfordult: roskadozva tért
                        vissza. Majdnem sírt dühében. Íme, ennyire jutott. Koldul már. Orcáját a
                        szégyen pörköli egy nyomorult koronáért, s el kell szenvednie, hogy azt
                        mondják: nem!</p>
				<p>Arra gondolt, hogy felakasztja magát, vagy hogy leugrik az emeletről. De a
                        leányát sajnálta. Az ismerősök susogni fognak. Nem, a leányát nem keveri
                        szégyenbe.</p>
				<p>Elővette a konyakosüvegeket, és ivott, nagyokat ivott.</p>
				<p>Most már éjszakánként arra gondolt, hogy eladja az ősi házat is, eladja; de
                        ilyenkor mindig látta az apját, amint ott ül a tornácon egy fakó, széles
                        bőrszékben, és nagy tajtékpipából pipázgatva szemléli az udvart, az eget, a
                        gyümölcsöskert békés lombjait. S látta az anyját, egy kis kövér, eleven
                        asszonyt, aki folyton jön-megy, tesz-vesz valamit a folyosó túlsó végén a
                        konyha előtt. A folyosó téglái ki vannak ott kopva, ahol az apja ülni
                        szokott, s anyja kezének melege, mintha rajta volna még a kilincseken.</p>
				<p>A földet, az ősi földet el tudta adni nagy nehezen Rosenbergnek, de az a
                        gondolat, hogy Rosenberg oda fog ülni a karosszékbe az ő apja helyébe, hogy
                        a lompos Rosenbergné ott fog ki-be járni a konyhán, ahol az ő anyja, hogy a
                        Rosenberg családja ott fog nyüzsögni a folyosón, az udvaron, a kiskertben,
                        ez a gondolat gyötrelmes volt neki. Nem! Inkább élni fog pénztelenül.</p>
				<p>Doktorék azon a napon megtanácskozták, hogy az öregnek havi díjat fognak
                        adni. Először harminc koronát állapítottak meg, aztán leszállították húszra.
                        Minek több az ilyen öregembernek? Elvégre, ha valami rendkívüli kiadása
                        lesz, úgyis szól. De jobb, ha hozzászokik, hogy minden hónap elején kap húsz
                        koronát.</p>
				<p>A doktorné este nyájasan megölelte, megcsókolta:</p>
				<p>- Nem beteg, atyuskám? Talán pénze sincs már? Hát mért nem szól? No, ezentúl
                        már magam fogom a zsebébe tenni, ha nem szól is.</p>
				<p>És a kabátja zsebébe dugta a húszkoronást.</p>
				<p>Az öregúr nem felelt. A húszkoronást sem utasította el. Amint a kanalat
                        letette, búcsúzó pillantást vetett a leányára s Báránynéra. Fölcsoszogott
                        szótlanul az emeletre.</p>
				<p>Másnap még délelőtt elment a házból. Bement a boltba, és egy nagy csomó
                        cukrot vásárolt össze, mindenfélét, a legszebbeket, a legjobbakat.</p>
				<p>- No, hol a Zsuzsika? - mondotta szinte vidáman a portásnak. - A kertben van,
                        ugye?</p>
				<p>A portás a fejét rázta:</p>
				<p>- Hát nem tetszik tudni? Meghalt az. Meghalt még azon az éjjelen, mikor
                        utoljára itt tetszett járni. El is temették már.</p>
				<p>Az öreg kezéből lehullott a csomólék. Csak bámult a portásra, mintha valami
                        csodaállat volna. A szemében két nagy könnycsepp jelent meg. Szótlanul
                        megfordult, s elballagott.</p>
			</div>
			<div type="chapter">
				<head>12</head>
				<p>A házban már nem beszélgetett senkivel. Az öreg Mayerhez nem ment többé. A
                        tanárral, tanárnéval ha találkozott a lépcsőn, rövid köszöntést váltott, s
                        ment tovább.</p>
				<p>A tanár egyszer megszólította:</p>
				<p>- Valami baja van, bácsi?</p>
				<p>- Nincs semmi - felelte az öreg.</p>
				<p>- Mégis, mintha kedvetlen volna.</p>
				<p>Nem akarta mondani, hogy betegnek látszik.</p>
				<p>Az öreg sóhajtást fojtott el a mellében:</p>
				<p>- Nem. Csak, tudja, most már kitavaszodott: ilyenkor nálunk már rügyeznek a
                        fák. A barackfa már virágzik is. A mezőn szól a pacsirta, a kertben a rigó,
                        éjjel a fülemile. Itt mi szól? A villamoscsengetés, fiákerdübörgés?
                        zongoraskálázás?</p>
				<p>S tovább ment.</p>
				<p>Ki-kisétált a Duna-partra, aztán a parton fel az Akadémiáig. Ott fölült a
                        villamosra: kiment Újpestre, Megyerre. Leszállt a villamosról, és gyalog
                        ballagott a vetésekig. Közben meg-megállt, és beletúrt a botjával a földbe.
                        Olykor fel is vett egy marokkal: megnézte, lepergette.</p>
				<p>- Homokos sovány föld - mormogta a fejét rázva. - Kár bele a búza!</p>
				<p>A vetés különösen érdekelte. Hogy az őszi búza milyennek mutatkozik? A
                        tavaszit hogyan vetik? Néha szóba eredt a munkásokkal: tanította őket, hogy
                        ne pocsékolják a magot, ne csigázzák el az igás jószágot. Néha künn is
                        felejtkezett, hát megebédelt valami kocsmában. Fizetett ebédet annak is, aki
                        történetesen bevetődött, és szegénynek látszott.</p>
				<p>Olyankor csak este került haza.</p>
				<p>Eleinte nyugtalankodtak. Később megszokták:</p>
				<p>- A bácsi künn ebédel. Jól teszi. Hadd szórakozzék.</p>
				<p>Egy reggel igen poros volt az öregúr kabátja. A doktorné lekefélte. Aztán,
                        hogy az öreg elment, összeszidta a cselédet:</p>
				<p>- Mért nem keféled te meg az apám ruháit?</p>
				<p>- Hogy keféljem? - felelte a cseléd. - Már hetek óta zárja a sifonérját: nem
                        férek hozzá.</p>
				<p>A sifonér párja ott állott az udvari előszobában. A doktorné levonta a
                        kulcsát.</p>
				<p>- Nesze, nyisd föl, és kefélj meg mindent.</p>
				<p>A cseléd néhány pere múlva sunyi nevetéssel tért vissza:</p>
				<p>- Tudom már, mér tartja az öreg tekintetes úr zárva a sifonért: tele van
                        pálinkásüveggel!</p>
				<p>Délben aztán Bárányné elújságolta a pálinkát a doktornak:</p>
				<p>- Képzeld csak; három nagy üveg konyakot találtunk a bácsinál. Az egyik üveg
                        már csaknem fenékig üres.</p>
				<p>A doktor elképedt:</p>
				<p>- Ezt nem szabad engedni. Rászokik. Tántorogni fog a házban.</p>
				<p>- Sok pénzt adtok neki - vélte Bárányné. - Minek adtok neki annyit? Nem
                        tudja, mire költse.</p>
				<p>Leszállították a havi díjat tíz koronára. Május elsején már csak annyit
                        dugott a doktorné az apja zsebébe.</p>
				<p>No, annak a tíz koronának “hamar lőn korai vége”.</p>
				<p>Az öregúr, ha csak telt a pénzéből, nem ebédelt otthon.</p>
				<p>Bement a Lippert-féle vendéglőbe a Körúton, s vele egyszerre telepedett az
                        asztalhoz egy hosszú lábú, fiatal barna ember is.</p>
				<p>- Megengedi ugye, kérem?</p>
				<p>- Szívesen - felelte az öreg -, csak magam vagyok.</p>
				<p>A fiatalember sokat evett és gyorsan. Az öregúr lassan, falusi szokás
                        szerint.</p>
				<p>Közben beszélgettek is. A fiatalember bemutatta magát, hogy ő báró
                        Szilvássy.</p>
				<p>- Szilvássy? Sose hallottam ezt a nevet.</p>
				<p>- Pedig a történelemben is meg van örökítve - mondotta a báró. - Nagy Iván
                        hat lapon át foglalkozik a családunkkal.</p>
				<p>- Nono - felelte az öregúr -, hiszen nem azért mondom.</p>
				<p>És ő is elbeszélte, hogy hogy hívják, mikor került a fővárosba, és hogy a
                        leányánál lakik.</p>
				<p>Már nem a vejénél lakott, hanem a leányánál.</p>
				<p>És szidta a fővárost.</p>
				<p>Micsoda lárma! Micsoda por! Micsoda szenny! Micsoda kőhalmaz! Mennyi
                        gazember! Mennyi kártyás! Hiszen elvégre falun is van por, de csak a
                        kocsiúton, amikor egy-egy kocsi fölveri; falun is van gazember, de azt
                        becsukják; falun is kártyáznak, de ott csak krajcárba.</p>
				<p>Tavasszal már nem tetszett neki a város.</p>
				<p>- Egy üveg Palugyait megiszunk-e közösen? - kérdezte a fiatalember.</p>
				<p>S hogy az öreg bólintott, csengetett.</p>
				<p>Amikor a pincér odaérkezett, a fiatalember éppen egy nagy falat sajtot tett a
                        szájába - az öregúrnak kellett szólnia:</p>
				<p>- Egy üveg Palugyait.</p>
				<p>És tovább panaszkodott, hogy a kövi élet milyen nem embernek való.</p>
				<p>A fiatalember mindent helyeselt, s közben jól evett-ivott, aztán egyszer csak
                        felpattant, mintha valakit az utcán meglátott volna: elsietett.</p>
				<p>Mikor aztán az öregúr fizetett, a pincér bediktálta neki a másik úrnak az
                        ebédjét is.</p>
				<p>- Mit beszél itt? - dördült rá az öregúr. - Mi közöm nekem a más
                        ebédjével!</p>
				<p>- De hisz, kérem, együtt méltóztattak idejönni.</p>
				<p>A summa kilenc korona és hatvan fillér volt. Az öregúrnak alig maradt
                        annyija, hogy hazatérhetett a villamoson.</p>
				<p>De nem szólt róla otthon senkinek. Behúzódott a szobájába, és csak estefelé
                        járt egyet-egyet a ház előtt.</p>
				<p>Egyszer az jutott eszébe, hogy megnézi az atilláját: nem maradt-e véletlenül
                        benne pénz?</p>
				<p>Bizony nem maradt abban. Mindössze vagy öt szem kukorica perdült ki
                        belőle.</p>
				<p>Az öreg szomorúan sétálgatott a szobájában. Egyszer megállt, és ránézett a
                        kukoricaszemekre.</p>
				<p>A pap kukoricájából való. Az ősszel talált egy ilyen szélesszemű csövet.
                        Szétosztotta az ismerőseinek.</p>
				<p>Az öregúr fölszedte a szemeket, és az asztalra rakta.</p>
				<p>Délután átment az üres telekre, és szedett onnan egy zsebkendőbe földet. A
                        földet beleöntötte egy üres szivarládikába; amelyben a dohánya szokott
                        állni, s megöntözte. Beledugdosta a kukoricaszemeket.</p>
				<p>A kukorica néhány nap múlva kikelt. Az első napon halványsárgás tűhegyek
                        jelentek meg, aztán hamarosan megzöldültek, megtölcséresedtek.</p>
				<p>Az öreg az ablaktáblák közé tette a ládikát, és minden órában megnézte, hogy
                        a kukorica mekkorát nőtt.</p>
				<p>Már akkor május vége felé járt az idő. A nap melegen sütött. Az öregúr nyitva
                        tartotta az ablakát.</p>
				<p>Egy ebéd után, ahogy ott szunnyad a karosszékben, nagy zúgással jön ám a
                        magasból egy méhraj, és egyenesen az ő ablakára száll. Gyermeksapkányi
                        csomóba gyűlnek az ablak keresztfáján, s a csomó egyre hosszabb és
                        hosszabb. A méhek zengve lepik el az ablakot; s szárnyukat boldogan rezgetve
                        zenélik a megtelepedés énekét.</p>
				<p>Az öregúr fölriadt a zúgásra, és örvendező szemmel nézte, miként telepednek
                        be a méhek. Talán épp az ő méhei! Eljöttek utána!</p>
				<p>No, ez kedves és váratlan valami!</p>
				<p>Örömtől mosolygó szemmel nézte, mint száll a méhek egy része gomolyagba, más
                        része az ablak falaira, kereteire. Itt fognak lakni ővele, s ő napról napra
                        nézi, mint építik a sejteket, miként hordanak. Kedves zümmögésükben alszik
                        ebédutánonként, s azt álmodja, hogy otthon alszik a méhesében.</p>
				<p>Hogy az ablaktáblát bevonja, ez már megvolt az első gondolatában. De hol
                        fognak a méhek kijárni?</p>
				<p>Ej, ezen is könnyű segíteni: csak le kell kaparni a gittet az alsó üvegtábla
                        sarkáról, s ott kissé kifaragni a rámát. Meg is csinálta a penicilusával
                        gyorsan, ügyesen.</p>
				<p>Az ablak átalakult kaptárrá.</p>
				<p>Az üveg eleinte szokatlan volt az apró szárnyasoknak: beleverték a fejüket,
                        ide-oda mászkáltak rajta, de végre is megtalálták alul a nyílást és
                        kiszálltak, beszálltak, ide-oda keringtek előtte; aztán egyre nagyobb és
                        nagyobb nyolcasokat repültek be az ablak előtt.</p>
				<p>Egy óra múlva már megjelentek az első hordók; lassú szárnyalással hozták a
                        lábukon fehéres virágpor terhüket, és sietős szorgalommal kezdték meg az
                        ablak felső részén a munkát.</p>
				<p>Az öregúr örömtől repeső szívvel nézte őket.</p>
				<p>Node ezt el kell valakinek mondani!</p>
				<p>Kiment a folyosóra, és lenézett. A második emeleti folyosón Seres Istvánt
                        pillantotta meg, az ügyelőt, aki a vasrácsról törölgette a port.</p>
				<p>- Ügyelő! - szólott le halkan.</p>
				<p>Az ügyelő azonban nem hallotta. A folyosón gyermekek játszottak, s az utca
                        zaja is behallatszott.</p>
				<p>Mikorra az öregúr másodszor szólt volna, az ügyelő eltűnt a cselédlépcső
                        felé.</p>
				<p>Az öregúr lement hozzá, és elfogta a lépcső fokán:</p>
				<p>- Győjjön már! Nézze, micsoda vendégeim érkeztek!</p>
				<p>Hogy ezt olyan különös örvendezéssel mondotta az öregúr, az ügyelő megindult
                        vele, s követte.</p>
				<p>- Győjjön csak, győjjön.</p>
				<p>Kitárta az ajtaját, s mosolyogva mutatott az ablakra. Aztán elmondta a
                        váratlan szerencsét, hogy hogyan jöttek, hogyan telepedtek be, hogyan
                        csinált nekik kijárást, hogyan megtalálták azonnal.</p>
				<p>Mindezt örömtől izgatottan, mosolyogva, boldogan beszélte el az öregúr, s
                        odavezette az embert közelebb az ablakhoz:</p>
				<p>- Nézze csak, hogyan hordanak!</p>
				<p>A felügyelő ámult-bámult, és mosolygott.</p>
				<p>Az öregúrnak eközben eszébe jutott, hogy a méheknek víz is kell, s hogy
                        otthon egy darázskő hever a kút csurgása mellett: arról a kőről szoktak a
                        méhek vizet hordani.</p>
				<p>- Hol lehetne olyan követ szerezni?</p>
				<p>- Itt az üres telken - felelte az ügyelő - mindenféle kő hever.</p>
				<p>Az öregúr mindjárt kapja a kalapját, és elindul követ keresni. Az ajtaját nem
                        is zárja be, csak éppen a kulcsot fordítja reá.</p>
				<p>Azonban a telken nem talál darázskövet, csak téglatörmeléket. Eszébe jut,
                        hogy a Kisfaludy utcán árkot látott ásni, valami alagcsövezést csináltak
                        ott, s a földből olyanféle köveket forgattak elő.</p>
				<p>Hát oda ment el.</p>
				<p>Ezalatt az ügyelő tovább veregette a vasrácsot, és hümmögött.</p>
				<p>És megint hümmögött, s mintha megütődnék valami gondolaton, a levegőbe
                        bámult.</p>
				<p>Egyszer csak letette a rongyot, s határozott lépésekkel nekiindult a doktor
                        lakásának.</p>
				<p>Az ajtó előtt a pipát zsebre tette, s megköszörülte a torkát.</p>
				<p>- A doktor úrral kell beszélnem - mondotta szigorú hangon az inasnak.</p>
				<p>A doktor kilépett:</p>
				<p>- Mi kell, István?</p>
				<p>- Hát kérem, ami nem járja, nem járja.</p>
				<p>- Mi nem járja?</p>
				<p>- A házi szabályzatban nincs ugyan benne, de a lakókra veszedelmes. Ha
                        tetszik, megmondom a háziúrnak, de az sem fogja megengedni.</p>
				<p>- De hát nem tudom, miről van szó.</p>
				<p>- Az öreg tekintetes úrnak a méheiről.</p>
				<p>- Micsoda méhekről?</p>
				<p>- Az öreg tekintetes úr méheket tart odafönn.</p>
				<p>- Méheket? - kérdezte elámulva a doktor.</p>
				<p>És szólította a cselédet:</p>
				<p>- Micsoda méheket tart odafenn apánk? Mért nem mondod meg az ilyesmit? Ezt
                        nem tűrik el sehol se.</p>
				<p>A házban általános nyugtalanság támadt. A hír ajtóról ajtóra futott.</p>
				<p>A lakók előjöttek, és a folyosókon csoportosultak. Még az agg Mayer is kibújt
                        az odújából, és szepegve tudakozta, hogy mi történt.</p>
				<p>- El kell hajtani a méheket - mondották mindenfelől. - No de ilyet! Ki
                        hallott ilyesmit: méheket tartani a házban!</p>
				<p>És fokozatosan emelkedett az izgalom. Az öregúr ajtaját kinyitották, és a
                        lakók betolongtak rajta.</p>
				<p>- Söprűt kell hozni! Ki kell nyomni ablakostul!</p>
				<p>Az ügyelő csakhamar megjelent egy hosszú nyelű partvissal.</p>
				<p>- Félre! Félre! A gyermekek ne álljanak itt kint! Be kell őket küldeni!</p>
				<p>Azonban a gyermekek, ha bementek is, megint kilopództak. Látni akarta a méhet
                        mindenki.</p>
				<p>Az ügyelő hősies elhatározással lépett be a szobába, és székre állott. Aztán
                        durr! nagy csörrenéssel kiütődött a felső ablaktábla. De csak a belső.</p>
				<p>A méhek egyszerre bezúdultak a szobába. A szoba megtelt velük. Síró zúgással
                        cikáztak ide-oda. A nők, gyermekek sikoltozva futottak széjjel. A méhek
                        dühödten vágódtak neki minden arcnak, s égető szúrással bosszulták meg a
                        sérelmüket.</p>
				<p>Mindenki menekült. Hanyatt-homlok futottak le a lépcsőn, egyik a másik
                        lakásába rontott be. A gyermekek üvöltöttek, a nők jajgattak, a férfiak
                        káromkodtak. Dagadt arcok, dagadt szemek és dagadt fülek futkostak
                        mindenfelé. Egy perc alatt eltűnt minden ember. Még a rolettákat is
                        leeresztették.</p>
				<p>Csak a felügyelő maradt a hősies védelem terén, bár ugyancsak kapkodott az
                        arcához, nyakához: az orrán és a pofáján négy-öt méh is csimpaszkodott.
                        Csakhamar olyanná vált az orra, mint a galóca.</p>
				<p>- Vizet rájuk! - ordította egy hang.</p>
				<p>Az ügyelő lerohant meg vissza az öntöző gumicsővel. Rácsavarta egy harmadik
                        emeleti vízcsapra, és erős vízsugarat lőtt a levegőbe.</p>
				<p>Ebben a zűrzavarban jelent meg az öregúr. Kő helyett egy ökölnyi lóspongyát
                        hozott. Gondolta, az is jó lesz, ha egyéb nem találkozik. Amint belépett,
                        rögtön látta, hogy a méhek kiszabadultak. Ki ereszthette ki őket? Miért
                        zavarták ki őket?</p>
				<p>És amennyire öreg lábaitól tellett, sietett fölfelé.</p>
				<p>A harmadik emelet egy zugából akkor bátorodtak elő a doktor cselédei. Maga a
                        doktor is erősen kapdosott a füléhez. S a fejére zsebkendőt borítva robogott
                        az öregúr szobájába:</p>
				<p>- Ide azt a csövet, István! - harsogta a kalapjával hadonászva.</p>
				<p>A cselédek is söprűvel hadonásztak: hogy kitisztítsák a szobát. Az egyik
                        ismét sikított.</p>
				<p>Ekkor jelent meg lihegve az ajtóban az öregúr.</p>
				<p>Hogy a doktort is ott látta, meghökkent.</p>
				<p>A doktor vörös volt, mint a paradicsom. Éktelen dühvel meresztette vérbe
                        forgó szemét az apósára. A szeme közé ordított:</p>
				<p>- Vén marha!</p>
				<p>Újra méh csípte meg. A fejéhez kapott, s elrohant.</p>
				<p>Az öreg elsápadt... Egy pillanatig merőn nézett arra a helyre, ahol a doktor
                        állott. A szeme megnedvesült. Aztán csendesen megfordult, és megindult
                        vissza a lépcsőre, a lépcsőn le az utcára. Ment, ment gépiesen sétáló
                        lépésekkel, maga elé meredő, nedves szemmel.</p>
				<p>Ment az Üllői úton, a Vámház körúton. A spongyát is azonmód szorította még a
                        markában.</p>
				<p>A Körút sarkán, a Duna-parton szembetalálkozott Fábián vargával, aki egy
                        csomó bőrt vitt a hóna alatt. A varga köszönt neki, de ő nem viszonozta.
                        Látszott rajta, hogy néz, de nem lát.</p>
				<p>A varga nyugtalanul bámult reá. Megállt, utána nézett, aztán néhány lépést
                        ment utána:</p>
				<p>- Tekintetes úr! Tekintetes úr! - szólott aggodalmasan.</p>
				<p>Az öreg nem hallotta.</p>
				<p>- Tekintetes úr! - kiáltott ismét a varga.</p>
				<p>A járókelők megálltak, és pillantást vetettek a vargára is, az öreg úrra is.
                        Megnézni való is az a fővárosban, aki tekintetes.</p>
				<p>Az öregúr azonban nem ügyelt sem a rátátakozókra, sem a vargára: ment tovább,
                        mint valami gépember.</p>
				<p>A parton egy villamos elgázolta volna, ha a fékező el nem csavarintja a
                        rúdját. Nem hallotta a bőszült csengetést se. A kocsivezető káromkodását
                        se.</p>
				<p>Ment lassan, csendesen, sápadtan, egyforma, sétáló lépésekkel.</p>
				<p>A Ferenc József-híd közelében halászbárkák állottak. Ráment egy olyanra.</p>
				<p>A bárkán nem volt más, csak egy asszony. Az ott ült a bárka lakószobája
                        előtt, és krumplit hámozott.</p>
				<p>- Keres valakit? - kérdezte nyugodtan. - Halat itt nem adunk el.</p>
				<p>Az öregúr a bárka szélére lépett. A spongyát fölemelte, megbámulta.</p>
				<p>Aztán bedobta a spongyát a vízbe, utána a botját is; aztán maga is
                        beleborult.</p>
				<p>Másnap a lapokban egy rövid rendőri hír jelent meg:</p>
				<p>Életunt öreg. Ma délután öt óra tájban a Ferenc József-híd közelében egy öreg
                        úriember vetette magát a Dunába. Csónakot későn tudtak keríteni. Este fogták
                        ki a holttestét a Csepel szigeten. Fábián István Práter utcai varga
                        fölismerte benne Csurgó Károly volt földbirtokost. Pénzt nem találtak nála.
                        Tettének oka ismeretlen.</p>
			</div>
		</body>
	</text>
</TEI>