<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:lang="hu" xml:id="HU00981">
   <teiHeader>
      <fileDesc>
         <titleStmt>
            <title>Árvácska</title>
            <author ref="viaf:22179627">Móricz Zsigmond (1879-1942)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">36336</measure>
            <measure unit="pages">82</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Árvácska</title>
               <date>1999-09-23</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/00900/00981"/>
               <respStmt>
                  <resp>Original Electronic Edition</resp>
                  <name>Drótos László</name>
                  <name>Szabolcsi József</name>
               </respStmt>
             
                  <bibl type="digitalSource">
                     <title>Árvácska</title>
                     <date>1999-09-23</date>
                     <ref target="https://mek.oszk.hu/00900/00981"/>
                  </bibl>
         
                  <bibl type="printSource">
                     <title>Árvácska</title>
                     <author>Móricz Zsigmond</author>
                     <pubPlace>Budapest</pubPlace>
                     <publisher>Szépirod. Kvk.</publisher>
                     <date>1978</date>
                     <idno>ISBN 963 15 1027 1</idno>
                     <ref target="https://mek.oszk.hu/00900/00981/00981.pdf"/>
                  </bibl>
               
            </bibl>
            <bibl type="firstEdition">
               <title>Árvácska</title>
               <author>Móricz Zsigmond</author>
               <date>1941</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T5"/>
         </textDesc>
      </profileDesc>
      <revisionDesc>
         <change when="2020-07-22"/>
         <change when="2020-11-04"/>
      </revisionDesc>
   </teiHeader>
  <text>
      <body>
			<div type="chapter">
            <head>ELSŐ ZSOLTÁR</head>
            <p>Hajnal a pusztán.</p>
            <p>A kemény és örök nap úgy ébred az ég és a föld színén, mint az idétlen tyúk éretlen
               tojása. Vörös és sárga fények ömlenek át rajta, ropogva, a hajnali kék ködbe. Még
               nincs mész a tojáshéjban, a nap, bizonytalanul elnyúlik, szinte szétfolyik; odaütött
               tojás a barna serpenyőben.</p>
            <p>Kis tanya a végtelen pusztán.</p>
            <p>Mesebeli házikó; megfeketült nádfedelét sötét moha lepi, gerincét szétrúgta a gólya
               meg a szélvész, vályogfala bármilyen vastag, mégis úgy hajlik, mint a pöfeteg gomba,
               egyszer csak ráborul a benne lakókra, de az még messze van, majd valamelyik téli
               viharos éjszakán.</p>
            <p>Ma még boldog a tanya. Itt minden csak szép lehet, csak jó lehet és megelégedett.
               Ember­állatok ősi lakhelye. Kerítés semerre, nyoma sincs; minek? A legközelebbi tanya
               is úttalan távolságban van. Még a baromfi ellen sem kell keríteni. Kikaparni valója
               nincs, ahogy a tyúk két görbe eperfáról leszáll, már megy a szomszéd tarlóra
               kapirgálni.</p>
            <p>Milyen jó volna itt élni, itt megnyugodni. Milyen jó volna itt gyermek lenni.</p>
            <p>Kislány áll a mezőben, parányi csöppség, a roppant ég alatt, két kicsi keze fejével
               az álmot dörzsöli a szemeiből, ott áll, ahogy Isten megteremtette, ott áll mezítelen
               a felfelé bámészkodó nap alatt.</p>
            <p>Még a madarak is csak most ébrednek, s mindjárt vígan ficserékelnek, a kis
               embercsirke duzmaszkodva csak áll, csak áll. Vékony kis barna teste, mint valami kis
               állat, a harmat hull rá.</p>
            <p>Semmire se gondol, azt se tudja, hogy került ki. Álmos. Mint a kis macska, de az
               jobban tud duruzsolni és mosakodni, a csöppség csak áll, csak áll reménytelenül, vagy
               van remény a pusztai harangvirágban, amint áll a hajnalban és rezegve nyílik a nap
               alatt?</p>
            <p> Sovány, száraz asszony lép ki az udvarra. Hopp, a nap már fent van, két arasz
               magasan, s már izzó fehér gömb, bele ne nézz.</p>
            <p>Az asszony, mintha a mező legnagyobb görögdinnyéjét nyelte volna le, furcsán lóg a
               köténye, takarja vele? Lopta a dinnyét? Hat gyerek nyüzsög ki a törpe ajtón a
               szabadba, a jó édesanya egyszerre gondozza valamennyit, gondoskodása az első percben
               annyi, hogy rájuk rikolt fáradt nyöszörgő hangján: erkölcsi tanítás:</p>
            <p>- Hogy a fene ött vón meg bennetöket.</p>
            <p>A napnak semmi más dolga, csak méri arasszal, mit csinálnak a földön az emberek.</p>
            <p>Már az ágosfa tetejéről nézi, hogy a két nagy fiúnak a nyakában van a tarisznya,
               tarisznyában az ennivaló. Mennek a szőlőbe, apjukkal, a veres szemű mogorva emberrel.
               Aki az állatok körül cammog. Van dolga a tanyán, ahol állatok vannak, ott mindig. Az
               állatnak növények kellenek, a növénynek kapa, a kapa végire ember. Azért boldog a
               tanya, mert ott mindig mindenki le van foglalva reggeltől estig, aki akar, annak van
               munkája a tanyán; akinek munkája van, annak kenyere van, bora van, jókedve van,
               boldog.</p>
            <p>A kisebbik négy iskolába megy. Iskolába jár már négy. A legkisebb is, akire most adja
               az anya az inget, a kis Rózsi lány büszkén veszi fel, jó erős vászonból van az ing,
               és rányomtatva pecsét van a vállán, a pecsét akkora, mint egy kisgyerek-tenyér, s
               betűk vannak beleedzve körbe-körbe. A jó édesanya még megnézi legkisebbjét az új
               ingben. Oly korán van, még neki sincs kedve szót szólani, csak megnézni, azt se
               mondja, vigyázz rá. Meg van elégedve, hogy új ingben van a lánya, mind a négy fel van
               már öltöztetve, mehetnek. Még csak hajnalformán van, de csak hadd menjenek, az iskola
               négy és fél kilométerre van a pusztán, muszáj menni, mert ha nem mennek, megbüntetik
               a szülőket. Milyen szép is ez, ahogy a tanya tele van élőkkel, csirkék kapirgálnak a
               papsajt között, kis fekete gyöngyösök mindig összebújnak, mind ugyanazt az egy szemet
               akarja felkapni, kacsák, libák lármáznak, odább a tehén bőgi el magát, a kis Rózsi
               készül az új ingben a messzi iskolába. De hátulról a tanya megül előre szűrődik a
               hetedik gyerek, a pucér, az állami, mert a jó édesanya csirkék és malacok mellett még
               egy állami gyereket is tart a maga hasznára, akiért havonta nyolc pengőt fizet neki
               az állam, és tavasszal meg ősszel egy-egy inget, egy pár harisnyát, egy zubbonyt,
               télire nagykendőt, jó erőset, gyapjúból, és egy pár gyerekbakancsot is ad. Milyen jó
               az az ő gyermekeinek, ebbe a nehéz világba, mikor minden milyen drága. Jó minden, meg
               kell becsülni: “el ne szakítsd az inget te!” Nem sok, az igaz, a naccsága köteles
               volna mindenből kettőt-kettőt adni, ingből, harisnyából, zubbonyból, de csak egyet
               ad, a másikat isten tudja hová teszi, annak adja, aki neki is ad. De próbáljon csak
               az ember szót emelni, hogy letromfolja: “Ne hazudjon, ott volt mind a kettő.” Meg
               olyan könnyen veti oda: “csak sokat beszéljen, úgy elveszem a gyereket magától...”
               Így a jó édesanyák csak megnyugosznak, mert igaz, jó volna, ha két darab lenne
               mindenikből, de ez is jó. Ahol sok gyerek van, minden legkisebbet meg kell
               becsülni.</p>
            <p>A ruhátlan állami kis ideig csak nézi a nyüzsgést, készülődést, akkor elkezdi:</p>
            <p>- Az az én ingem. Kedves anyám, az az én ingem. Kedves anyám az én ingemet teszi rá a
               Rózsira.</p>
            <p>- Hallgatsz-e? Nézd csak, hogy visszagyütt, ahelyett, hogy menne munkára a kis
               disznó, né csak. Hol a répalevél? Fogod be a szádat?</p>
            <p>Iskolába menő gyerekek viháncolva néznek a kis államira, aki mezítelen áll a tornácok
               előtt, eltorzult arccal bámult az ingére, amit már nem is igen lát, mert a kis
               zubbony is rajta van már Rózsin. A zubbonyt, azt nem ismeri, ahhoz még kicsi, de az
               inget megismerte, ég tudja miről, a pecsétről, de ki tanította meg rá, hogy a pecsét
               a Gyermekmenhely pecsétje, még nem lehetett elég jól kimosni.</p>
            <p> A gyerekek tejet kapnak a rocskából, mert a tehén azért ácsorog oly kényelmesen
               magánosan az udvaron, hogy a dinnyehasú anya megfejje azon a répalevélen, amit a kis
               állami hozott a ház megül a répaföldről. A tej itt van a rocskában. Mindenik gyerek
               tartja a csuprot, és kap tejet, és szűretlenül eszi, szürcsöli, habzsolja. Szeretik a
               tejet.</p>
            <p>Csak ez a rothadt állami nem szereti. Ennek nem kell, a gyalázatos bélűnek, nem tudom
               mit akar enni, mit kell kitalálni neki:</p>
            <p>- Hozd a csuprot.</p>
            <p>De az állami ellenségesen hallgat, még mindig az ingét lesi Rózsin. Ismeretlen okok
               miatt utálja a tejet. Nevetnek rajta, hogy ilyen buta, nem kell néki a jó frissen
               fejt tej, de akárhogy erőltetik, nem kell, ahogy az orra alá dugják a tejesbögrét,
               ökröndözik, nevetni kell.</p>
            <p>- A Rózsi inge kéne neki - mondja bizalmasan hunyorítva a legnagyobbik lányka, mint
               aki be van avatva a lopásba, hogy lelopják a kis állami testéről az inget, mert az
               azért nem olyan testvér, mint ők, csak állami testvér.</p>
            <p>- Vigyázz - vonít a jó anya; megüti a lányát, mert megharagszik rá, amért neki
               tudtára adta, hogy érti a miskulanciát, és közben meg a saját zubbonyát is
               lelöttyinti tejjel a nyavalyás. Erre a szegény anya elveszti türelmét, olyan vadul
               ordít rá a saját magzatjára, mintha ez az ő apját, anyját megölte volna:</p>
            <p>- Nem tudsz vigyázni! te büdös kölyök! nem tudsz vigyázni! hogy rögtön kicsavarom a
               nyakadat!</p>
            <p>De azért ordít oly igen, hogy a kis államit félemlítse, hogy annak eszébe ne jusson
               még egy szót szólani, mert az oly különös, az igazság, hogy még a gondolata is halál,
               ha a kis állami még egyszer megemlítené a pecsétes inget. Mire volna neki az? csak
               nem fázik ebbe a merő nyárba? mikor hozzászokhatott eleget, hiszen sohase jár ingbe,
               ruhába: így is jó egy effélének, akit az anyja elhagyott, de még ilyen kicsi, már
               benne van a kapzsiság, már számon tartja, hogy neki van valamije!</p>
            <p>Hamar megkavarja a moslékot a malacoknak, kis korpával, azt is úgy adja, mintha nem
               adná, hanem ellopná előlük a korpát, mert ha az ember neveli a malacot, adni kell
               neki, de a korpa is drága, meg nincs is, hát csak épp meghinti, mint sóval a moslék
               színit egy picit.</p>
            <p>- Csöre.</p>
            <p>Csak így kiált neki, ez a neve a kis névtelennek, valahogy ez ragadt rá, Csöre! az
               állami árvára, Csöre!</p>
            <p>A kicsi még most is ott duzmaszkodik, még mindig fáj neki az ing? De érzékeny. Kis
               gyilkos, hogy néz.</p>
            <p>- Még meddig ácsorogsz ott, te? hajtod ki a Borist?</p>
            <p>A kis magános, akinek minden gondolata elment az iskolába a gyerekekkel, mert ő is
               szeretne már nagy lenni, hogy mehessen a hosszú-hosszú úton a mezőn, a testvérekkel
               messzi, messzi az iskola felé. Új ingben, jó zubbonyban, jó új kendőben, belekötve az
               iskolai kenyér, és már van is olyan nagy, mint Rózsi, és mégis itt van. Talán ha
               ráadnák az ingét... de még így is jobban örülne, ha lehetne menni. Mert ő nem tudja,
               mit jelent, ha az övé az ing, és mégis fáj, hogy Rózsira adták, csak áll, és csak
               piszkálja az orrát.</p>
            <p>A mama egy kis korpáért ment a kamarába, mégis elröstellte magát a malacok miatt; a
               moslékos kezével darab kenyeret vág: inkább nagyobbra kezdte, de a kés közben
               meggondolta magát, és inkább kisebbre vágta a karéjt.</p>
            <p>- No itt a kenyered. De meg ne edd rögtön, mert osztán éhezhetel délig.</p>
            <p>A kicsi elvette a kenyeret, csak állt.</p>
            <p>- Ott a vessződ e. Lódulj már. Már a Boriska szeretne legelni. De el ne csavarogj
               megint, a kerékvágáson menj. Csak megismered a fődünket? Csak nem vagy olyan ostoba,
               hogy nem ismered meg még most se. Megismered?</p>
            <p>A kislány nem szólt semmit, még mindig lehajtotta a fejét, most a kis kenyeret nézte
               a kezében, a kicsi száját felduzzasztotta, nézte a kis kenyeret, ami se nem kicsi, se
               nem nagy, csak éppen kenyér volt, zömök kis kenyér, ahogy nézte kezdett nagyon éhes
               lenni tőle, de nem harapott volna bele, mert ezt ott kell megenni lassan, a Boriska
               mellett, míg a Boriska legel. A tehén.</p>
            <p>- Boris nee... Nem arra tee...</p>
            <p>A kislány kezében vessző volt, a vessző vége háromfelé hasadva, azzal csápolta a
               tehenet, a tehén ügetve ment, és ő szaladt utána, s tovább csapkodta.</p>
            <p>Tele volt a szeme könnyel, de már nem is tudta, miért, mitől?</p>
            <p>A mezei utat alig lehetett felismerni. Magas fű nőtte be, azt soha senki meg nem
               kaszálta. Az út füvét a kerekek kaszálják, és az állatok patája kapálja be. De erre
               ritkán jár szekérféle. Csak akinek a földje ezen van. Múlt héten erre ment Mágócs
               István, az igen, akkor is megállott, mikor ő a tehenet őrizte, és nevetve nézte, hogy
               pucéron áll a tehén farkánál a kislány. Csalogatta is, mert mindig szól hozzá
               egyet-kettőt, de ő messze elszaladt. Nem tudja, mért szaladt el, csak el szokott
               szaladni, ha idegent lát. Már neki az a szokása, mint a kis kutyának, hogy szalad
               attól, amit nem ismer. Lehet, hogy azért is szalad, mert nincsen ruha rajta, ezt nem
               tudná biztosan megmondani. Neki nem szokatlan, csak hát néha csúfolják, csórénak
               mondják, cigánynak meg puckos verébnek, pedig bolonduljon meg, aki ezen csudálkozik,
               neki még sose volt ruhája, se inge, csak télen, ha már nagyon hideg van, és ki kell
               menni, akkor ráadják azokat a rongyokat, amik a többi gyerekről levástak. De ő nem
               örül ennek, büdösek a rongyok, szégyelli őket viselni.</p>
            <p>De most nem lehetett könnyen kitérni, mert a tehén a Kadarcs szekerének ment neki,
               csala­mádé volt a szekéren, már hazafelé ment ilyen jókor reggel, enni vitt a
               marhának.</p>
            <p>Csöre elszaladt mezítláb be a nagy tarlóba, amit már felvert a kakukkfű, meg a többi
               vadgaz. Már nem is szúrt annyira a tarló, mert volt néhány eső, és megkorhadoztak már
               a búzaszárak ott, ahol a kasza elvágta őket derékon.</p>
            <p>- Gyeride Csöre, gyere csak ide, te kis madárhús.</p>
            <p>Csöre nem is felelt, szaladt, nevetett és visszanézett Kadarcs Istvánra, aki szintén
               nevetve pislogott rá.</p>
            <p>- Ma még eccer kijövök, akkor hozok neked mézes kenyeret, jó lesz?</p>
            <p>A kislány tágra nyitotta a szemét. Jóformán nem is tudta, mi az a mézes kenyér, mégis
               összefutott a szájában a nyál az édesség gondolatára. Még itt volt a saját napi
               kenyérszelete. Ügy fogta, úgy őrizte, világért meg nem harapta volna. A kenyér meg
               volt sózva, azt nagyon szerette, ha megsózták neki, egy kicsit moslékos is volt, mert
               kedves anyámnak, mikor szelte, korpás volt a keze a mosléktól.</p>
            <p>- Hajtsa el! - kiáltott Kadarcs Istvánnak. - Hajtsa el... Hajtsa eeel...</p>
            <p>- A tehenet?</p>
            <p>- Hajtsa eeeeel...</p>
            <p>A kislány, mint a puszták madarai, csak egy-egy szót mondott, azt elismételte
               számtalanszor... Jóformán nem is tudott még beszélni, nem volt kivel... Neki odahaza
               nem szabad, csak a többi gyereknek szabad őtet szidni, de neki mindig hallgatni kell,
               mert ha ő megszólal, akkor már abból rögtön baj van...</p>
            <p>- Netenee - mondta Kadarcs István, s az ostorral megcsapta a tehén farát, annál
               szívesebben, mert az belefalt a csalamádéba a szekerén.</p>
            <p>A tehén felkapta a hátulját, kirúgott az ostorcsípésre, nem volt ő ahhoz szokva, a
               kislány vesszője nem csíp, az csak simogat. Szereti is a kicsi Csörét, mindig
               megismeri, ha ez hajtja ki.</p>
            <p>Karikázva kezdett futni be a mezőre, megismerte, hogy ez már az ő földjük, itt szabad
               neki mindennap legelészni, legyekkel viaskodni.</p>
            <p>Kadarcs István nem szólott többet a kislányhoz. Látta, hogy nagyon messze kellene
               utánaszaladni, ha meg akarja fogni. Majd délután a melegbe, akkor majd tikkadt lesz a
               gyerek...</p>
            <p>Csöre már el is felejtette, hogy a szekér után néz, csak nézett abba az irányba,
               amerre elment. A falu felé nézett, ahova a gyerekek bementek az iskolába. A falu oly
               messze volt, hogy még a tornya se látszott idáig. A messziségben oly kicsi lett, hogy
               a fák eltakarták előle.</p>
            <p>Sose tudta, mit néz arrafelé. Mindig úgy néz, mintha onnan valamit várna, pedig
               sehonnan se várt semmit a kis vadlány.</p>
            <p>- Boris nee... Nem arra tee...</p>
            <p>A Boris tehén éppen odaért a nagy görbe szaladásában hozzá, meg akarta fordítani,
               mert az volt az érzése, hogy őtet azért állítják a tehén mellé, hogyha az erre megy,
               akkor arra kell fordítani, ha arra megy, akkor meg erre...</p>
            <p>- Boris nee...</p>
            <p>Hát a Boris mintha hozzá akarna dörgölőzni, csak feltúrja őt a nedves ráspolyos
               orrával, alólról felfelé, csak végigtúrja, s a gyerek még ki se tudja mondani, hogy
               nem arra teee, már a réfes nyelvével kisodorja a kezéből, felfalja a sós, korpás
               kenyeret, úgy ahogy van, mindenestől.</p>
            <p>- Boris neee...</p>
            <p>Azt azonban már a földön fekve nyögi, mert a bolond tehén úgy fellökte, mintha csak
               mulatna, valahogy nevetve rajta a maga módján; eszi az ő kenyerét.</p>
            <p>- Nem arra teee... eee...</p>
            <p>A könnyei potyognak. Mind befalta a bolond a kenyeret, már a morzsáit hullatja a két
               szája szélén a mafla, most egy csücskit a kenyérnek elejti... úgy hull le a
               fűbe...</p>
            <p>A gyönyörű tarló. Óriási búzamezők a tanya körül, csak a jóisten tudja, kié, egész a
               távoli nádasig, az mind gyönyörű tarló. Szép tiszta virágtarló. Apró virágok nyíltak
               rajta. Szagos virágok. A kislány olyan közel volt a virágokhoz, mint a kis méh, csak
               úgy szagolta a jó szagukat.</p>
            <p>A tarlón le volt ütve egy cövek.</p>
            <p>Mindenütt cövek volt. Ahhoz kötötték a tehenet, de ő nem tudta megkötni, csak a
               nagyok, ha jöttek, megkötötték. Kihajtani is bunkóval szokták a Borist, azért is
               szerette a kis Csörét a Boris, mert vesszővel hajtotta a Borist, a Boris már mondta
               magában, ejnye de jó, ma megint jó napom lesz, a kis Csöre hajt ki vesszővel, nem a
               bunkósok. Erre nekieredt karikázni, s lám mégis hogy kikapta a Csöre kezéből a sós
               korpás kenyeret.</p>
            <p>Egy szép diófa is volt ott, nagy diófa, az ága körös-körül a földig ért; senki se
               látta, ha valaki leült a fa alatt.</p>
            <p>A régi szalmakazal is ott volt, nagyon messze. Arra nem is szeretett menni, mert arra
               van a kukorica, és mikor a kedvesapám kint volt a kukoricába kapálni, mindig oda
               kellett menni, s ő bevitte a régi szűrre.</p>
            <p>Azért nem szeretett arra nézni se.</p>
            <p>A Borcsa meg belement a szőlőbe.</p>
            <p>Jaj a szőlőbe.</p>
            <p>A szőlőbe ment a Borcsa. Boriska. Szőlőbe van.</p>
            <p>Igen, mert Csöre elbámészkodott, és a kenyerét siratta, és haragudott a Borisra. És a
               tehén legázolt egy tőke szőlőt. Nem kell neki, a marhának, csak legázolja.</p>
            <p>Jaj, nagy rumli lett ebből. Egész nap nem látják a tehenet, se őtet, még ha a tehén
               meg is eszi a kenyeret, de azt rögtön látták, hogy a tehén legázolt egy szőlőtőkét.
               Jött nagy káromkodással, a kedvesapám.</p>
            <p>- No megállj, te bitang, ezér eszed a kenyeremet. No várj, nem kapsz vacsorát.</p>
            <p>De neki vissza is mert feleselni:</p>
            <p>- Nem is kell.</p>
            <p>Egész nap, ha meglátták, csak szidták, hogy letörte a tehén a szőlőtőkét. De arra nem
               hallgattak, hogy a Boris megette a kenyeret.</p>
            <p>- Nem kapsz vacsorát!</p>
            <p>- Nem is kell.</p>
            <p>De ebédet se kapott. Úgy megharagudott kedvesanyám, hogy nem hozott neki
               ennivalót.</p>
            <p> Este a gyerekek közt ült a földön, kedvesanyám neki is odalökte a tányér ételt.</p>
            <p>- No egyél.</p>
            <p>De Csöre csak ült duzmaszkodva. A kedvesanyám már régen elfelejtette, csak látja, az
               étel még most is ott van a földön.</p>
            <p>- Mér nem eszel, eszed meg rögtön.</p>
            <p>- Nem kell.</p>
            <p>Csak elnémultak.</p>
            <p>- Azt mondták, nem kapok vacsorát, nem is eszek a magukéból!</p>
            <p>- Csöre, Csöre, a fene egyen meg.</p>
            <p>- No a feneegyen meg, mán én csak feneegyen meg.</p>
            <p>A sovány, beteg asszony, a kedvesanyám, nagy szemet meresztett:</p>
            <p>- Mit dünnyögsz, te szamár! Így szereted kedvesanyádat, aki téged nevel, aki neked
               enni ad? Gyer ide rögtön.</p>
            <p>A kislány odament, lassan, sunyin, lesve, tudta úgyis mi jár. Két kis tenyerét ott
               tartotta hátul, a hátsó részen.</p>
            <p>Mikor elég közel volt, a kedves anyja elkapta a karját, magához rántotta, akkor a
               térdére fektette, addig verte, míg bírta gyenge karjaival.</p>
            <p>Lihegve végre abbahagyta:</p>
            <p>- No most csókolj kezet.</p>
            <p>A kislány dacosan sütötte le a fejét.</p>
            <p>- Csókolj kezet, ha mondom. Kettéhasítalak. Hát nem tisztelsz te engem? Kérj
               bocsánatot...</p>
            <p>A kislány bocsánatot dünnyögött, de csak ő tudta, mit mond, meg a kedvesanyám.</p>
            <p>- Most adjál pacsit.</p>
            <p>Odatartotta elébe a kezét, és bele kellett csapni, akkor megfordította a kezefejét,
               és a retkes fekete eres kezére csókot kellett nyomni.</p>
            <p>Mikor ez szabályszerűen végre volt hajtva, rákiáltott, mint akinek most jut eszébe a
               sürgős dolog:</p>
            <p>- Szaladj csak fel a pallásra, hozzál le kukoricát.</p>
            <p>A gyerek vígan szaladt, mindent elfelejtett, szaladt. Az úgy volt, hogy az istállóból
               kellett felmenni a szénatartóból, mert a létra helyett a trágyahordó saroglya volt
               odatámasztva a palláshoz, és azon nagyon nehéz volt felmászni. Mikor jött visszafelé
               a kosárral, le is esett, fejjel bele a szénába. Nem lett baja, de a kukorica mind
               kiszóródott a kosárból, ő pedig ordított, ahogy a torkán kifért.</p>
            <p>- Ne ordíts, azt hiszik öllek! Gyer ide!</p>
            <p>A kislány kimászott a szénatartóból, s kisebb sírással, nyöszörögve jött hozzá.
               Dudásné kicsit megnyomintgatta a hátát, akkor kicsit ráütött a fejére:</p>
            <p>- No, mehetsz.</p>
            <p>Akkor jött rá, hogy a kukorica a szénába ömlött, most neki oda be kell mászni,
               egyenként összeszedni a csöveket.</p>
            <p>Volt nyögés, káromkodás, most nem félt attól, hogy azt hiszik, öli a gyereket:
               ölte.</p>
            <p>Egyszer, valahogy egy hét múlva őmaga volt a padláson, mikor lefelé jött, a saroglya
               megcsúszott alatta, ő esett bele a szénatartóba, de úgy, hogy a szoknyája mind fenn
               maradt, csak úgy lógott pucéran.</p>
            <p>Csöre visítva kacagott, táncolt:</p>
            <p>- Lássa kedvesanyám, mikor én leestem, én kikaptam érte, pedig maga is kiszórta a
               kukoricát.</p>
            <p>- Eriggy innen a fenébe, te ronda. Még kinevetel. - Ahogy kitápászkodott a
               szénatartóból, azzal pihente ki magát, hogy ütötte a gyereket.</p>
            <p>- Még kinevettél? Még kinevettél? Jössz rögtön bocsánatot kérni? Mondd utánam:
               “bocsánatot kérek kedvesanyámtól, hogy rosszul viseltem magam, soha többet nem fogom
               magamat rosszul viselni”. No most pacsit, hogy kezet adsz rá, hogy sohase viseled
               többet rosszul magadat... No, mi lesz - s pofon vágta az imádásra nyújtott kezével,
               akkor megint elibe tartotta kézcsókra. - Csókolod meg rögtön?</p>
            <p>A kis Csöre megcsókolta a retkes, eres kezet, ezeket a kidudorodó ereket, akkor azt
               mondta:</p>
            <p>- Jobban is szeretek a Borissal a mezőre menni, mert a Boris nem ver meg, de maga
               ver.</p>
            <p>- A fene ett vóna meg a tojásba. Pesti csirke. Ni, milyen kicsi, máris egy mérges
               kígyó.</p>
            <p>- Én nem vagyok pesti csirke - toporzékolt Csöre -, akkor Rozi is pesti csirke, de
               Rozinak sose mondja kedvesanyám, hogy pesti csirke, csak én vagyok pesti csirke. El
               is megyek a kerektóba, majd megesz a kégyó, akkor sírhat utánam.</p>
            <p>- Sír utánad a rosseb - morogta kedvesanyám, és bement a kukoricával, amit közben
               összeszedett, ezalatt diskuráltak egymással a deszkákon keresztül, hogy pesti csirke
               így, pesti csirke úgy.</p>
            <p>Ott volt a kerektó, nagy, nagy, nagyon nagy, és igazán kerek és csakugyan tó.</p>
            <p>Amellett vót a nádas, abba lakott a kégyó. Nem vót szabad ott fürödni, mert a nyáron
               is kijött a kégyó, és megfogta egy gyereknek a lábát, azt már nem tudja a kis Csöre,
               mi lett a gyerek lábával, megette-é a kégyó.</p>
            <p>Így folyt a nádas, és oda szoktak kimenni kedvesanyámmal, mert ott volt a kukorica,
               és ott volt a dinnye.</p>
            <p>- Nem szabad arra menni kislányom - mondta kedvesanyám -, megesz a kégyó.</p>
            <p>Hát mikor itt legeltetett a kis Csöre, nem is ment a nádas felé, hanem a dinnyeföld
               felé. És ott látott egy szép dinnyét, és levette, de nem volt kése, nem tudta
               elvágni, azért nem halt meg éhen a tele tál mellett, fogta a dinnyét, jól a földhöz
               vágta, a dinnye eltört, és akkor bele lehetett telepedni, s kézzel kiszedte a szép
               piros belét, és úgy jóllakott, hogy csoda. De még Boriska is örült, mert neki adta a
               dinnyének a héját, és azt Borcsa olyan takarosan kirágta, hogy mikor jött a
               kedvesanyám, kis Csöre eldicsekedett vele, milyen szépen kiette a dinnyéből a
               belét.</p>
            <p>- Hol vetted a dinnyét?</p>
            <p>- A fődön leltem.</p>
            <p>- Szabad a dinnyét leszakítani? Te bitang, szabad dinnyét szakítani a fődjén? Nem
               tudod, te alávaló disznó, hogy a dinnyét el kell adni, le merted szakítani? A tied az
               a dinnye? Hát tolvajt nevelek én belőled? Tolvaj leszel te nekem?</p>
            <p>De már ekkor verte is.</p>
            <p>A kislány nem értette a dolgot, onnan szokták levenni a dinnyét, amit meg akarnak
               enni. Kedvesapám is vett, kedvesanyám is szakított, a gyerekek is téptek. Sorra
               kellett kopogtatni a dinnyét, mikor hallották a szép tiszta hangot, az kellett
               levenni. Most nem értette, mért verik hát. Eddig senkit se vertek meg, csak őt.</p>
            <p>- De mit fárasztom magamat - mondta kedvesanyám -, gyere csak haza, majd
               kedvesapád.</p>
            <p>A kislány nem hitte, hogy meg fogja mondani kedvesapámnak kedvesanya. Hiszen ő is
               félt tőle, nemcsak a gyerekek. Hiszen senkit se vert meg az apa oly nagyon, mint a
               feleségét. A vékony kis asszonyt bottal, bunkóval ütötte! Még ha elszaladt is, úgy
               hajította utána a bunkót, mint a pásztor a tehén után, és el is találta, és akkor
               kedvesanyám leesett a földre, és az ember ráment, és a lábaujjával jól
               bele-belerúgott s meg is taposta. Hát most kedvesanyám megmondja őt ennek az apának?
               Ezt nem is hitte egy percig sem, de azért mégis félve ment haza este a tehénnel. A
               tehenet megfejték, rettenetes nagy tőgye úgy dagadt ki a hátsó két lába közt, mint
               egy teli zsák, annak a sarkaiból folyott a kövér tej, mikor jött a kedvesapám, a
               felesége talán félt, hogy rá kerül a sor megint, de azt mondta neki:</p>
            <p>- Úgy úgy, csak nézd meg eccer, Dudás, lopott! A dinnyefődre ment, levette a legszebb
               dinnyét, amit el lehetett vóna adni.</p>
            <p>Lehet hogy azért mondta meg, hogy ha az ura kimegy a földre és nem leli meg a
               dinnyét, ne őtet verje meg, de a kislány rögtön látta az apának a szeme és az arca
               eltorzulását, és még sohase nézett rá így ez a Dudás apa, aki ölelgetni és tapogatni
               szokta őtet, és azt mondta, hogy azt nem szabad megmondani az anyjuknak, s ő nem is
               mondta meg, s az anyjuk mégis megmondta őtet az apjuknak.</p>
            <p>Az apjuk éppen a pipájába keresett parazsat, mikor ezt neki megmondta a felesége.
               Mindjárt akkorát bődült, nagyobbat mint a Boris. Csak eltátotta a száját, szétálló
               piros bajusza, mint a tüske meredt.</p>
            <p>- Lopott? lo-poooott? dinnyét lopott ez a dögszem?... No gyere, nem fogsz te többet
               lopni... Nem fogsz te többet lopni, ha a kezedbe ragad se. Zárd be csak az ajtót, ki
               ne szökjön.</p>
            <p>A gyerekek sietve bezárták az ajtót s kívül maradtak, mert szerették volna ugyan
               látni, hogy kedvesapám mit csinál Csörével, bizonyosan kiszakítja egyik kezét, azután
               a másikat, hogy ne lophasson többet, azért mégsem találták tanácsosnak bent maradni a
               házban, mert ismerték apjuk keze járását, tudták, hogy annál milyen könnyen áll a
               pofon, ütés, rúgás, minden. A kis Csöre még mindig nem tudta, mi vár rá. Nem is sírt,
               csak állt meredten és nyitott szájjal, ha mert volna, nevetett volna, hogy a
               kedvesapa most nem akarja őtet megölelni a nagy veres szőrös mancsával és simogatni,
               mint a kis macskát, és nem szabad azt megmondani. Aztán látta, hogy a Dudás, mert ha
               ők kedvesapámnak mondták, másfélék, akik nem laktak velük, Dudásnak szokták
               szólogatni - most igazán nem tudta volna azt mondani neki, hogy kedvesapám, csak azt,
               hogy Dudás... Dudás kivett a spórból egy darab parazsat, és azt mondta:</p>
            <p>- Fogd meg a kezét.</p>
            <p>Dudásné maga is meg volt ijedve, jobban mint az ura, mondta sírós hangján:</p>
            <p>- Mit akarsz vele má?</p>
            <p>- Most megtanítom a disznót, nem fog ez többet lopni. Tartsd a kezét. Fogd össze az
               ujjait, tartsd a kezét.</p>
            <p>Dudásné akaratlan is engedelmeskedett, összefogta a kislány kis kezét, úgyhogy az
               ujjait együtt tartotta a markában.</p>
            <p>- Úgy tartsd, hogy ráteszem a parazsat. Nem fog ez többet lopni, azt tudom
               istenem...</p>
            <p>És Dudásné tartotta a kislány két kis kezét a hüvelyk- és mutatóujja közt, mint
               valami kis virágot, s Dudás rátette a parazsat, de Dudásné hamarabb érezte meg a
               húsán a tűz égetését, és eleresztette a gyerek kezét, és eldobta a kezéről a
               parazsat.</p>
            <p>- Jaj!</p>
            <p>A kis Csöre csak most érezte meg hogy az ujjacskái hegyén, a köröm mellett ég a kicsi
               keze, s visítani kezdett.</p>
            <p>- Fogsz lopni? Fogsz lopni? Letapostatod a tehénnel a szőlőt? He?</p>
            <p>- Bocsánatot kérek kedvesapám, nem fogok többet lohohopni.</p>
            <p>Egész kis testében reszketett, s odaesett az ember szőrös, csúnya kezére, és pacsit
               akart adni, s meg akarta csókolni.</p>
            <p>Akkor a Dudás apa leakasztotta a pincekulcsot a szegről, és otthagyta őket. Kiment,
               az ajtót is nyitva hagyta.</p>
            <p>- Édes kisjányom - sírdogált és mentegetőzött kedvesanyám -, nem szabad lopni, te azt
               nem tudod? Azért mondtalak meg kedvesapámnak, mert én gyenge vagyok, hogy
               megtanítsalak. De ő most nagyon megtanított, gyere ide, gyere ide, egy kis tejfeles
               ruhát teszek a kezedre. Látod, még az én kezem jobban megégett, mert én vigyáztam,
               mikor már láttam, hogy kedvesapád rá akarja tenni a parazsat, én visszábbtoltam a te
               gyenge kis ujjacskáidat, és lám alig is érte az ujjad hegyét a parázs, de az én
               kezemet megnézheted, még füstölt is a húsom, úgy megégette, ahogy rányomta a
               parazsat, hát ne lopj többet kisfiam, mert az a legnagyobb bűn. El ne vedd többet a
               másét. Itt neked minden a másé; mert itt szabad elvenni akármit a Rózsikának is,
               Julikának is, Mariskának is, mindenik itthon van, tudod kisfiam, de neked semmit se
               szabad elvenni, tanuld meg, hogy neked sehol a világon semmit se szabad elvenni, mert
               neked nincsen semmid. A bőröd, az a tied, de egyebed neked nincsen.</p>
            <p>- Ingem van - mondta sírásban Csöre.</p>
            <p>Erre Dudásné rettenetesen megdühödött, és elfelejtette a kedves szép szavakat, amiket
               mondott:</p>
            <p>- Mi van neked? Mi van neked? - s megragadta a gyerek fejét kétfelőlről és megrázta.
               - Mi van neked, te bitang?...</p>
            <p>- Ingem! - visított a kislány.</p>
            <p>- Uhh, ez a kígyó. Hát érdemes ezért az álnokért az embernek tűzhalálra adni magát?
               Mikor ennek most is azon jár az esze, hogy mije van, a büdös dög.</p>
            <p>- Maguknak van dinnyéjük, nekem meg van ingem - toporzékolt a kislány -, de maga
               Rózsira adja az én ingemet, amit nekem hozott a naccsága.</p>
            <p> </p>
         </div>
         <div type="chapter">
            <head>MÁSODIK ZSOLTÁR</head>
            <p>Egész héten nem lehetett hasznát venni a kis lánynak. Mindig fájtak a kis ujjai,
               legjobban a jobb kéz hosszú középső ujja meg a bal kezén a hüvelykujjacska. Nagy
               piros égések voltak rajta, hozzá se lehetett nyúlni, csak mindig fájt, fájdogált meg
               zsiborgott, s ha csak egy kicsi szellő érte, már belevisított a nagy fájás.</p>
            <p>A Boriska sajnálta legjobban. Senki se hajtotta ki a mezőre, ahol úgy szeretett
               legelészni.</p>
            <p>Reggel csalamádét vágtak neki a fiúk, míg el nem mentek dolgukra, aztán kedvesanyám
               szidogatta a kislányt, míg odarakogatta ő is a fájdalmas kezeivel a gyenge zöld
               kukoricaszárat a tehén elibe. Mert nemcsak azért szidta Csörét, mert neki kellett
               dolgoznia, hanem azért, hogy most kell feletetni a szárat.</p>
            <p>- Ött vón meg a kórság, zanyádba - morgolódott, ahogy jött-ment.</p>
            <p>Rá se tudok nézni erre a rohadtra.</p>
            <p> pesti csirke.</p>
            <p> eemenny előlem...</p>
            <p>Így dorgálódott, ha csak meglátta a kislányt a ház végébe; mert folyton ott
               gubbasztott a napon, mert már megérezte, hogy jönnek a hidegek; hogy a sok sírásba
               elgyengült, nem volt kedve futkározni, pucéron jobban érezte a ködöt, a köd is
               megjött, kivált reggelibe.</p>
            <p>- Menny má a mezőre, eluntalak mán - hónap kimécc.</p>
            <p> nem foglak itt nézni napszámba</p>
            <p> nem sok látvány vagy</p>
            <p> ött vón mög a kányai rossz.</p>
            <p>De már Csöre is vágyott. Ki a mezőre. Ugyan neki nem fájt a kedvesanyám zúgása, ő
               azon csak nevetett, neki csak a keze fájt, mikor csillapodott a nagy fájás, akkor nem
               sokat törődött semmivel. Kedvesanyámnak is csak fájt a keze, szegénynek. Nagy fekete
               varak nőttek az ujjai oldalán, nem tudta vízbe mártani, e volt a legrosszabb, s
               mégiscsak bele kellett dugni. Ki keverte meg a moslékot; meg ha csak vizet húzott,
               mindig rálöttyent, akkor szidott felemelt kézzel. Úgy fájt neki, szegénynek, hogy
               mindig szitkolni kellett valakit vagy valamit, de a haragjába már azt se tudta
               sokszor, mit csinál. Csak meg kellett főzni:</p>
            <p>ki töszi meg, ha nem én</p>
            <p> szakadna már rám az a magasságos is</p>
            <p> hogy így kell nekem e miatt a cudar miatt</p>
            <p> mivel érdemeltem én meg ezért a gyehennáér... </p>
            <p>Minden percben tudott valamit morogni fáradhatatlanul. Csöre meg csak játszogatott a
               porban a bekötött kezével, a ruháért nem volt kár, mer az oly fekete volt, mint a
               föld maga, amibe beledugta. S mikor megszáradott benne a téfel, akkor meg szúrt az a
               ruha, megkeményedett, megcsomósodott, görcsös volt és darabos. Le is boncirálta a
               kezéről, a fogával tépegette, mert nem tudott fogni, de annyira kíváncsi volt már rá,
               hogy tanálkozzék a szeme a kezecskéjével; hogy mint egy kis egér, addig rágcsálta,
               rángatta, vigyázva, hogy ha lehet azért ne fájjon, egyszer csak kibukott a keze a
               rongyból.</p>
            <p>Csak nézte.</p>
            <p>Az ujjai bögye meg volt dagadva nagyon. Nagy setét feketés sebek voltak mindeniken,
               nem is látszott, melyik a fájósabb.</p>
            <p>Kedvesanyám abban a percben meglátta.</p>
            <p>Jaj, nagyon megharagudott.</p>
            <p>Szegény kedvesanyám mindig csak haragudott.</p>
            <p>- Mé rágtad le te gyalázatos, nicsak, hogy lemarcangolta, azé köttem rád. Az ember
               megszakítja magát a sok dologba, de még evvel is mindig csak dógozni? Nincs nekem
               elég bajom, de hova is tettem az eszemet, hogy veled kénlódok, te.</p>
            <p>Te, te.</p>
            <p> te átok te</p>
            <p> jajte</p>
            <p> gyere te, hadd kössem be te</p>
            <p> nem elég nekem az én bajom még evvel is</p>
            <p> hogy megvert engem az istenem</p>
            <p> jaj te</p>
            <p> de ki is kergetlek reggel a mezőre</p>
            <p> a Boriskával te</p>
            <p> ha leboncirálod a kötést</p>
            <p> azér etetlek, azér tömöm beléd</p>
            <p> így hálálod meg</p>
            <p> te átok</p>
            <p> jaj te átok</p>
            <p> jaj te</p>
            <p>És a kis Csöre azon vette észre magát, hogy másnap kint voltak a mezőn ketten
               Borissal. Jobb is volt már, mert kedvesanyám akkora létániákat zengett, soha vége nem
               volt, ami nem lett vóna baj, mert csak arra való volt a sok zúgás, hogy könnyítsen a
               saját fájdalmán, nem kiabálhatta szegény, hogy fáj a kezem, jaj de fáj a kezem, azért
               kiabálta, hogy: te átok, te vagy az oka, te, jaj te, te...</p>
            <p>A Boriska meg volt bolondulva. Alighanem észrevette, hogy a kis Csöre nem tudja a
               vesszőt fogni. Csak a hóna alatt fogja, úgy hajtja a tehenet. Még csápolja is vele, a
               hosszú vesszővel, így sután, de a kis kezébe nem tudja fogni, mert úgy fáj, hogy nem
               lehet vele.</p>
            <p>Csak peregnek a könnyei és énekel.</p>
            <p>Folyton énekel, mindenfélét énekel, ami eszébe jut., és megy a tehén után, a meg arra
               megy, amerre ő akar. Már hogy nehány napig, ki tudná azt, hány napig, nem volt a
               mezőn, most mindent meg akar kóstolni, fut, mint a bolond.</p>
            <p>Ő meg riogatja, mint kedvesanyám őtet:</p>
            <p>- Boris, Boris, booohoriihizs</p>
            <p> megváglak</p>
            <p> agyonütlek</p>
            <p> a fene ött vóna meg</p>
            <p> Boooorizs</p>
            <p>Még szerencse, hogy a kis lába nem fáj, kis mezítlába észre sem veszi a tarlót, a
               tüskét, semmit, szeret a földbe gázolni, kivált ahol poros.</p>
            <p>Egyik, hóna alatt a kenyerét fogja, a másik alatt a vesszőt. Így szalad a tehén
               után.</p>
            <p>Mindig csak a szőlőbe, a szőlőbe.</p>
            <p>Mán megint le akar taposni egy tőkét. Még szerencse, hogy most senki sincsen
               errefelé.</p>
            <p>Kedvesapám elment dógozni másuvá. Biztosan a kukoricába mentek a fiúkkal, mert nem
               látni erre sehol.</p>
            <p>Borizs ne menj a szőlőbe. Borizs.</p>
            <p>Délután kijöttek a gyerekek. Kiküldte őket a kedvesanyám, hogy segítsenek őrizni a
               tehenet.</p>
            <p> - Gyere a szőlőbe, gyertek a szőlőbe, együnk szőlőt e.</p>
            <p>- Nekem nem kell, savanyú.</p>
            <p>- A Kadarcsé édes. Az már egészen édes, gyertek a Kadarcs szőlőjébe.</p>
            <p>- Nincs kapu.</p>
            <p>- Fúrunk.</p>
            <p>Nekiláttak fúrni. A kis fekete kezek addig kapartak, mint a vakondék, hogy a
               legkisebb átbújhatott rajta. Csörének be kellett bújni, mikor bent volt, csak akkor
               vette észre, hogy a keze véres, lekarmolta a sövény. Leült a hantra a tőke alatt,
               dehogyis gondolt ő evésre, dehogyis nyúlt volna a máséhoz. Csak átbújt, ha kellett,
               és tette amit parancsoltak a testvérei.</p>
            <p>De odakint már türelmetlenkedtek, hogy ő eszik, nekik semmi se jut, csak visítoztak
               míg sorra mind át nem szorult. Jaj, odabent gyönyörű volt, paradicsom kertje, tele
               volt szilvával minden fa, a kukacos mind lehullott, és nagyon jó édes volt.</p>
            <p>Jön Kadarcs gazda.</p>
            <p>Sicc, ki a szőlőből.</p>
            <p>Mind meg tudott menekülni, még a kis Csöre is.</p>
            <p>De Kadarcs István bátyám átlépett a sövényen, és utánuk jött.</p>
            <p>Mint a vadak szaladtak a szőlőből; mint a kis vadnyulak, bújtak itt is meg ott is.
               Nem keresték a kaput, bújtak. Kadarcs gazda jött utánuk nagy keményen.</p>
            <p>- Mék a legkisebb köztetek?</p>
            <p>Mind elszaladt, kis Csöre szepegve és csodálkozva nézett fel a nagy fekete
               emberre.</p>
            <p>- Te itt maradsz, a többi hazamegy.</p>
            <p>- Én minek maradok itt? kikapoook.</p>
            <p>- Haza mind, mind haza, mind!</p>
            <p>Csöre sikított:</p>
            <p>- Hajtsátok a Borist, legázolja a búzát.</p>
            <p>Neki kellett rendelkezni, ő értette a mesterséget. Ő volt felelős. Nem tudta mi a
               felelősség, csak tette. </p>
            <p>Kadarcs gazda csak nézte a kislányt, őrizte mint a kis bárányt. Szétvetett lábakkal
               állott, bársonynadrágjának zsebébe tette az öklét, nevetett, mint a farkas.</p>
            <p>Közben lehajolt, leszakítani akart egy fürt szőlőt.</p>
            <p>- A nem a magáé!</p>
            <p>Kacagott a nagy ember. Őtet ez tanítja meg az enyém-tiédre? Heccelte, csak azért is.
               Belemarkolt a szőlőfürtbe.</p>
            <p>- Ne bántsa! - visított a kis lány - parazsat teszek a körmére!</p>
            <p>- Mit csinálsz?</p>
            <p>- Parazsat!</p>
            <p>Még a száját is eltátotta az ember. Kis kutya, hüj hogy vicsorog.</p>
            <p>- No no, c c c - izgatta mint a kutyát, és fogdosta a szőlőt, úgy tett, mintha félne
               tőle, hogy a gyerek megüti, kapkodta a fejét.</p>
            <p>Még a szájába is vett egy-egy szemet a savanyú szőlőből, mondta:</p>
            <p>- Szilva a tietek volt?</p>
            <p>- Szilvát lehet, mert a nem a mienk, de szőlőt nem lehet, mert az a mienk.
               Kedvesapámé! Kedvesanyámé! Kedvestestvéreké! Szőlőt ne bántsa!</p>
            <p>Kadarcs gazda rettenetesen mulatott. Újra tépett, újra evett.</p>
            <p>Csöre, mint harapós kiskutya elvesztette a fejét, megfeledkezett maga fájdalmáról,
               nekirontott, elkapta a nagy ember kezét és beleharapott.</p>
            <p>Nem törődött vele, hogy fáj az ujja mind a két kezén, csak ott lógott a nagy embernek
               a mancsán, és próbált beleharapni, de gyenge kis fogai nem sokat ártottak a kemény
               szaruvá nőtt kéznek.</p>
            <p>Kadarcs gazda elkapta a kis pucér lányt, nagyot, nagyot röhögve, úgy kapta fel a
               földről egy lábánál fogva, mint a békát, úgy lógatta maga előtt.</p>
            <p>- Hát te megoltalmazod a Dudás szőlejét?</p>
            <p> akkor én téged megfogadlak.</p>
            <p> hopp</p>
            <p>Felhajította a magasba, a gyerek repült, és nem tudta, hogy zuppan a földre, de mire
               leesett volna, már Kadarcs gazda elkapta, újra felbillentette, fel magasra, így
               labdázott vele.</p>
            <p>Meg a szájához vette, belefújt a hasába, mint valami trombitába, brrrú bizsergett a
               kislány a rémülettől.</p>
            <p>- Ne bántson!</p>
            <p>Kadarcs gazda ment a gyerekkel; vitte; a maga szőlejébe vitte:</p>
            <p>- Most megvagy! no most megvagy! most nem tudsz elszaladni előlem.</p>
            <p> kell-e mézes kenyér?</p>
            <p> kell-e cukor...</p>
            <p> kis büdös köjke</p>
            <p> most megtöröm még a csontodat is, megeszlek, lenyellek, megzabállak...</p>
            <p> már régen fáj rád a fogam</p>
            <p> tudod, ki vagyok én? Rudi bácsi vagyok én, katona vagyok, most jöttem a frontról,
               tudod-e?</p>
            <p>De hiszen Csöre ismerte, hogy Kadarcs Pista bácsi ez, a szomszéd balkéztül.</p>
            <p>- Pista bácsi! - sikított rá.</p>
            <p>- Rudi bácsi! - röhögött az ember.</p>
            <p>- Pista bácsi!</p>
            <p>- Nem fogod be a szádat! Nem hallod, hogy Rudi bácsi vagyok? Te!</p>
            <p>Vad nevetéssel törte, úgy csavargatta a gyereket, mintha vesszőbül volna, és semmit
               se érezne, lehetne hajlítani, mint a gúzst.</p>
            <p>- Nem szereted a Rudi bácsit? Jaj te senki gyereke!</p>
            <p> A testvérek már messze jártak, de azért vissza-visszanéztek; szerették volna tudni,
               mi történt Csörével.</p>
            <p>Egyszer csak velőt rázó sikoltást hallottak. A goromba ember a nagy viháncolásban
               karóba vágta a gyereket, hogy az véres lett rögtön.</p>
            <p>De nem törődött vele. Ledobta.</p>
            <p>- Égy haza. Várnak.</p>
            <p>Csöre fogta magát hátul, ahol fájt és vérzett, és futott mezítláb a mezőn. Sehol
               senki, csak egy kismadár tipegett gyalog a nagy tarlóban.</p>
            <p>Csak talán a többi madár nézett fel, senki vele nem törődött.</p>
            <p>Senki nem várta. Senki nem fogja javítani, gyógyítani, rettenetes.</p>
            <p>Csak szaladt véresen, a sarkán csorgott a vére. Még be sem kötötte a Pista bácsi...
               Rudi bácsi?...</p>
            <p> Már alkonyodott, mikor hajtották haza a tehenet, baktattak vele mind, a
               gyerekek.</p>
            <p>- Hun vérezted meg magad?</p>
            <p>- Megszúrt a karó.</p>
            <p>- Milyen karó?</p>
            <p>- Rudi bácsi.</p>
            <p>- Miféle Rudi bácsi?</p>
            <p>De nem tudott mit mondani, csak azt az egyet érezte, hogy milyen jó, hogy utolérte a
               testvéreit. Milyen jó így közéjük bújni, velük lenni. Milyen jó, hogy már nincs tőlük
               messze, velük van, nem törődött a csorgó vérével sem, csak csendesen és boldogan
               sírt, hogy a testvérei most nem bántják, sajnálják. Még nem tudta, talán még sohasem
               érezte ilyen jónak, hogy ha idegenben bántják az embert, akkor mindennél jobb
               testvérek közé menekülni. Már azt hitte az az ember megöli, úgy hajigálta, mint egy
               labdát, pedig ő nem labda, hanem kislány.</p>
            <p>Semmit sem tudott mondani, csak sírt, sírt, de most nem keservesen, hanem boldogan,
               hogy még eccer megmenekült a haláltól.</p>
            <p>Ó szegény, nem is tudja mi a halál, és mégis azt érzi, hogyha az ember idegenek közé
               kerül, az a halál; és hazajutni újra, azok közé, akik közt van mindig, mert az övé,
               testvérei, az az élet. Csak megmelegedett valami benne, és úgy érezte, meg se kell
               érinteni a testvéreket, már jó. A kedvesanyám is otthon csak megnézte a kislányt,
               megmosta, bekötötte, még csak egy rossz szót se szólt, még annyit se, hogy: a fene
               ött vóna meg, mindig csak bajom van veled. Ezen a napon még ki se kapott a kis
               Csöre.</p>
            <p>Ketten aludtak Rozival a kemencekuckóban. Most azt mondta kedvesanyám:</p>
            <p>- Haggyátok most Csörét. Meg ne rúgd. Fáj neki a hátulja.</p>
            <p>Ettől Csörének olyan meleg gyűlt a lelkébe, hogy majdnem megszakadt a kis szíve. Hogy
               mégis szereti őtet a kedvesanyám. Nem hagyja, hogy megrúgják.</p>
            <p>És valósággal büszke volt, és dédelgette a sebet, pedig sajgott neki a szúrása. Sós
               vízzel kötötte be kedvesanyám, és az úgy sikított bele a só és a fájás, de kis fekete
               kezeire dugta a kis maszatos arcát, és befelé sírt, és úgy örült, olyan nagyon boldog
               volt, hogy neki olyan sebje van, hogy kedvesanyám is megsajnálta.</p>
            <p>Büszke volt rá, hogy most valami igazi nagy baja lehet, mert mikor a parazsat rátette
               múltkor kedvesapám, akkor nem sajnálta így.</p>
            <p> Már félálomban volt, mikor hallotta:</p>
            <p>- A vót a, Pista vót! Rudi, fene Rudi! Kadarcs Pista vót a dög, ott ette vóna meg a
               fene.</p>
            <p>Csöre itta a szavakat. Most először esett meg, hogy nem őneki szólt a fene. Most
               legelőször, hogy őmiatta másat, Kadarcs Istvánt szidja kedvesanyám.</p>
            <p>- Majd megfizetek még neki - morgott kedvesapám. - Majd megkapja tüllem.</p>
            <p>- Gaz disznó, a fene ötte vón meg csírába - szitkozá kedvesanyám.</p>
            <p>Most már ő lehet boldog és az is. Csak tudná, mi a boldogság, mert még a szót sem
               ismeri. Csak annyit érez, hogy nagyon jó az, ha az embernek nagy bajt csinálnak az
               idegenek, mert akkor idehaza egészen másképpen néznek rá az emberre és sajnálják.</p>
            <p>Szeretett volna leszállani, odakuporodni a kedvesanyám lába alá, úgy meg tudta volna
               most csókolni annak a lábát. Olyan nagyon szeretett volna egészen bebújni annak
               takarója alá, s átkulcsolni két kis karjával annak azt a szegény vékony nyakát, de
               nem mert megmozdulni, mert félt, hogy elmúlik ez a nagyon jó.</p>
            <p>Tehát csak saját magát ölelte meg, a kis arcát simogatta kis kezével úgy, hogy az
               arcával simogatta kicsi kezét, amire ráfeküdt. Az is olyan jó volt, hogy a
               kedvesanyám most valami meleg takaró kendőt tett rá, de nemcsak a meleg kendő esett
               jól, hanem az, hogy olyan szépen és gondoskodva dugdosta be körös-körül, hogy sehol
               be ne fújjon a szél...</p>
            <p>Talán még soha életében ilyen szépen nem aludt el. Boldog volt, és azt álmodta, hogy
               kedvesanyám pohár tejet adott neki:</p>
            <p>
               és ő megitta és szerette a tejet!
            </p>
            <p>és ez nagyon jó volt. Úgy csodálkozott, hogy lehet az, hogy a tejet valaki nem
               szereti? Mikor az édesanyám teje olyan igen-igen jólesett neki...</p>
            <p>Olyan igen jól, hogy felébredt rá.</p>
            <p>De hamar újra elaludt, akkor is folyton csak jót és kedveset álmodott.</p>
            <p> </p>
         </div>
         <div type="chapter">
            <head>HARMADIK ZSOLTÁR</head>
            <p>A hajnalok egyre hűvösebbek, de azt megszokja az ember, ugye Csöre? A pucér lyányka
               dideregve ment ki a tehénnel, napról napra.</p>
            <p>Csak az a furcsa, azelőtt sohase látta őtet senki, most meg akármikor ment a tehén
               után, mind csak férfiszemmel találkozott. Hol szekér ment el mellette, s a kocsis az
               ülésből az ostorral feléje csapott, hol szembe jött valaki lóval, szekérrel, már neki
               messziről el kellett kerülni az árok sáros partjára, a vékony akácfák közül lesett,
               nem bántja-e valaki? Az őszi reggelek, az őszi esték férfiszemekkel voltak
               telepermetezve. Most mind ránevetett, mind kinevette, mit akarnak vele? Ellenségesen,
               gyűlölködve, morcosan nézett vissza rájuk, kicsi száját felduzzasztotta, mint
               vadmacska, csak berzenkedett.</p>
            <p> Még a fődre is besütött a nézésük, csak úgy szúrt, vakart, ha hátat fordított is,
               tudta, hogy most az a nagybajuszú csak rákapaszkodik a szemivel. De csak akkor, ha
               éppen látta, mert máskor soha nem jutott eszébe, játszott és dalolt, mind csak
               dalolt, hangosan, ahogy a torkán kifért, úgy dalolt, mindent dalolt, amit csak
               valahol fülheggyel elcsípett, már az övé volt és fújta.</p>
            <p>A gyerekek sokat voltak kint, kizavarta kedvesanyám őket, ha hazajöttek az iskolából,
               vagy nem mentek, hogy legyenek a tehén körül, ne otthon zavarják őtet. Ő olyankor, ha
               itt voltak a testvérei, megállott, felbiggyesztette a kis száját, nézte őket,
               irigykedett, hogy neki azt mondták: őrizz.</p>
            <p>Neki mindig csak őrizni kellett a tehenet, utánamenni, nem volt szabad egy percre se
               felejteni, hogy neki csak őrizni kell, őrizni a Borist.</p>
            <p> Meg úgy játszottak, hogy Csöre után kötötték a kiskocsit, és abba beleültek a
               gyerekek, neki húzni kellett:</p>
            <p>- Csörenee... Csörene... - csattogtattak a kis ostorral.</p>
            <p>És Csöre elkezdett sírni:</p>
            <p>- Nehezek vattok, nem vagyok én ló.</p>
            <p>Meg azt is akarta néha, hogy ő is beleüljön, de azt nem engedték, azt nem, soha, bele
               nem ülhetett a kis kocsiba, ki hallott olyat, hogy a ló beleüljön a szekérbe vagy az
               állami a játékhintóba.</p>
            <p>De irtó nehéz volt, mert beleültek hatan is.</p>
            <p>Oszt ilyen ustor volt e, és kocsis ült elöl, és ha lassan ment, akkor ráhúztak, de
               ezért nem illett volna sírni. Persze, ha a kedvesanyám ütött ilyet rá, akkor nem
               győzött eleget sírni, mert az büntetés volt.</p>
            <p>Eccer meg úgy játszottak, hogy gémeskút volt.</p>
            <p>Mikor nem volt otthon kedvesanyám, akkor volt ez a játék.</p>
            <p>Beleültek a kútba, és leeresztették egymást, egész a vízig.</p>
            <p>De Rózsit nem eresztették le, s Rózsi este kibakkantotta. Jaj, de kikaptak érte.</p>
            <p>Mindennek az volt a vége, kikapás.</p>
            <p>Pedig milyen jó játék volt, csak úgy gurult, akit kiborítottak a vederből.</p>
            <p>Azért szerette Rózsit, a lányát, mert az mindent elárult; mondta a kedvesanyám
               Csörére: “ez a huncut? ez semmit nem árulna el!”</p>
            <p>Azt se árulta el, mikor megfejték a tehenet, kint a mezőn a gyerekekkel, az új
               búzában. Pedig ő volt abba a legnagyobb szer. Egész nap legeltette a tehenet az új
               búzán, de folyton hajkurászni kellett, hogy nagyon le ne zabálja és le ne tapossa a
               tehén a vetést, s kijöttek hozzá a gyerekek, és azt mondta valamelyik, hogy fejni
               kellene.</p>
            <p>- Megállj, én megmutatom, hogy szokta kedvesanyám.</p>
            <p>Elébb kerestek valami ócska edényt amit már valaki elhajított a garádján, törött
               edény mindig lakik ott, amiben ételt vittek ki az aratóknak, s eltörött.</p>
            <p>Azt megmosták a tóba; mind a négyen aláállottak a Boriskának, rángatták a tőgyit.</p>
            <p>- Ne úgy, ne úgy, majd én megmutatom, kedvesanyám hogy szokta.</p>
            <p>Boriska végre megunta a dicsőséget, s mikor már félig volt a csupor, egyet rúgott,
               egyet táncolt, s széthányta a négy gyereket, még az edényt is kirúgta a kezükből.</p>
            <p>- Te Csöre, mi van evvel a tehénnel - kérdezte kedvesanyám, este, mikor megfejte.</p>
            <p>- Mi legyen, no.</p>
            <p>- Talán megfejte ezt valaki, hogy ilyen keveset ad?</p>
            <p>- Tán én megfejtem, tudhassa, hogy én nem is szeretem a tejet, ha már a szagját
               megérzem, hányok.</p>
            <p>- Akkor nem legeltetted jól. Kipányváztad, te gaz, és a szegény tehén koplalt.</p>
            <p>- Minek pányváztam vóna.</p>
            <p>- Átmentél a szőlőbe lopni, biztosan. Jól tette apád, hogy parazsat tett a körmödre,
               már nagyon is ragadós lett az ujjad.</p>
            <p>Ilyenkor Miska, a legnagyobb fiú megállott, szétvetette a két lábszárát, és hangosan
               kacagott. Ő nem mert neki szólani, mert Miska már nagy volt, kerek fejű legényke, s
               néha csak megállott és rábámult Csörére, és csak eltátotta a száját, s nagyot
               nyerített, mint a ló, s azt mondta:</p>
            <p>- Az anyja szemit!</p>
            <p>És megcsóválta a fejét, s újra nyerített, ezután elment, elfelejtette őtet, végezte
               dolgát. De ha meglátta, újra elnyitotta a száját, nyerítésformán, újra megcsóválta a
               fejét, nyerített. Mi lehet, amit mindig felfedezett rajta vajon, mert mindig úgy
               nyerített rá, mintha most látná először, és most venne észre valamit rajta, pedig itt
               nőtt fel a szeme láttára.</p>
            <p>Úgy igyekezett mindenkinek kedvibe járni, mert csak azt szerette volna, hogy egyforma
               legyen a többivel. Persze nem lehetett, mert a többi más volt, azoknak volt ruhájuk
               és cipőjük is volt, ő meg úgy járt, mint a malac vagy a kutya, a maga bőriben. De
               minden alkalmat megragadott, hogy így mutassa, semmi különbség nincsen köztük. Ő is
               csak az, ami a testvérek, éccaka is, ha nem kaptak elég kalácsot, pedig vót, éccaka
               felkelt, és titokban kihúzta a sublódfiókot, és kivette a kalácsot, és adott a
               többinek is. Ezt nem mondta meg Rózsi, mert ő is evett belőle, olyankor nem
               árulkodott, de a többit megmondta.</p>
            <p>Mikor a kúterengetés volt, akkor ki is mondták rá: Júdás, kell-e piros tojás?</p>
            <p>- Te is ott vótál, Júdás, kell-e piros tojás? nem kell neki piros tojás, csak egy
               s...rúgás!</p>
            <p>De azért nem Rózsit rúgták meg, hanem őtet, mintha ő árulkodott volna. Ha nem látta
               kedvesanyám, akkor megrúgták. És Miska is meg Jóska is futottak utána, hogy
               mezítlábbal megrúgják.</p>
            <p>- Naaa.</p>
            <p>De a fiúk jobbak voltak, azok nem bántásból rúgtak bele, csak belerúgtak. És
               kacagtak.</p>
            <p>- Csúfol, csúfol - gyalogolt a kedvesanyám után, amerre az ment, mint kisbornyú anyja
               után, akármerre ment, rajta lógott.</p>
            <p>- Hallgass, tik meg mit csúfolódtok.</p>
            <p>Játékokat nem lehetett elfelejteni, se a veréseket.</p>
            <p>Legjobban nem lehet a szenvedéseket.</p>
            <p>De az örömöket is tartogatja az ember.</p>
            <p>- Engem a fiúk mindig jobban megvédtek. Gyere ide Csöre.</p>
            <p>Azt a szép tájat nem felejti el soha. Búzatáblák. Nem volt ott ház semmi, volt egy
               kis tanya. Amerre nézett az ember, nem látott semmi mást, csak búzát.</p>
            <p>Kis meztelen kölyök a búzában.</p>
            <p>És itt is egy fiú vicsorog rá, ott is. Mind kacag. Harapósan.</p>
            <p> Mikor a kedvesanyám bement a városba vásárolni, akkor nem kellett kimenni a
               tehénnel. Akkor a tehén bent maradt az istállóban, adni kellett elibe takarmányt. Vót
               szép csalamádé.</p>
            <p>Csöre pedig ilyenkor egyedül nekilátott, hogy kitakarítsa az egész házat. Hű, csak
               úgy igyekezett a kis keze, sepert, minden zugot kikotort, és felmázolta a földes
               talajt a szobában. Így húzgálta a kis tenyerét, oly egyenletesen a sárgaföldes sarat,
               hogy annak nem volt szabad csíkosnak lenni, jaj, isten ments, hogy egy tenyérhúzás
               meglátszódjék. </p>
            <p>Akkor letörölgetett mindent a komódon, de nem érte, először kikapott érte, mert csak
               leszedte valahogy, de nem bírta kitalálni, hogy kell visszarakni a porcelánokat. Csak
               mikor hazajött kedvesanyám, hát te mit csináltál? Állj fel a székre, no milyen buta
               ez a lány. Még a székre se bír felállani. Attól kezdve aztán minden darabbal le s
               fel, mikor leszedte, mikor felrakta, de az is lett, hogy mikor hazajött kedvesanyám,
               körülnézett, egész meg volt komolyodva: “Van már nekem egy kislányom, aki kitakarít
               szépen.” S megcsókolgatta a kis államit.</p>
            <p> De mikor a tányért törülgette, s nem tudta jól helyre rakni:</p>
            <p>- Te rohadt, te büdös, rakod fel jól azt a tányért, mire nézel, mi akarsz lenni?
               mágnáskis­asszony?</p>
            <p>De Csöre nem akart mágnáskisasszony lenni, nagyon sírt is, hogy ilyenekkel
               szégyenítik meg, varrónő akart lenni, folyton varrt, minden tűt ellopott, amihez
               hozzáfért. Pedig tudnivaló, hogy van az a falusi háznál, egyet tartanak az egész
               házban. Ha nem leli, akkor nincs más, kivált kint a tanyán, ott venni se lehet. De
               Csöre ellopta, s mindig varrogatott babaruhát a legújabb divat szerint. Mindig ki is
               kapott a tűért, ha eltűnt, már csak őtet szidták:</p>
            <p>- Én nem is láttam.</p>
            <p>Nem árulta el hol van, mert ha visszaadta volna, akkor igazán sose látott volna tűt
               életében. Pucéran varrogatott divatos ruhákat.</p>
            <p> Azért nincs neked ruhád, mert papírruhát adnak, és azt meg a Rózsi hamar
               elnyúzza.</p>
            <p>Egye le a fene az édesanyjukat, mért adnak olyan rongyokat?</p>
            <p>Már félt, mikor fel kellett venni a rongyokat. Azokat, amiken a kuckóban hált.</p>
            <p>Csupa ringy-rongy, a többi gyerek elnyűtt kacatja. Még aludni is utálatos volt,
               takarózni meg még inkább.</p>
            <p> Sose volt sehol a tanyából, mint a kis malac. A templomnak még a tornyát se látta
               hétéves koráig.</p>
            <p>Egyszer rokonok jöttek, szekérrel; azon nagyon csodálkozott: rokon is van a világon?
               Neki nem volt se anyja, se apja, se semmiféléje, rokonja se volt, ezeknek a
               gyerekeknek volt apjuk is, anyjuk is és még rokonjuk is. Nagyon igazságtalannak
               találta.</p>
            <p>Nem is hitte el, úgy gondolta, csak hazudnak neki. Elveszik tőle, ami az övé is, és
               ha jó ember volt a rokon, úgy odabújt hozzá...</p>
            <p>- Hát te ki bornya fia vagy? - kérdezte a rokon.</p>
            <p>- Nekem senki, rokonbácsi.</p>
            <p>- Nincs anyád?</p>
            <p>- Nekem nincs, csak kedvesanyám.</p>
            <p>- Hát akkor hun termettél?</p>
            <p>- Én csak állami vagyok.</p>
            <p>A jó rokon nevetett, megnézte a gyereket a rongyokban. De nem törődött vele,
               tudomásul vette, hogy ez is van.</p>
            <p>- Jó ezeknek a Dudáséknak, felszednek a piszokbul egy államit, három hónapig etetik,
               akkor kapnak érte egy malac árát, azután meg a gyerekfizetésbül mindig kitelik a
               disznóhizlalás... Hány esztendős vagy fiam.</p>
            <p>- Nem tudom.</p>
            <p>- Még azt se tudod? Mán olyan oskolásforma vagy... Hát ahány disznó van az udvaron,
               az mind ebbül szaporodott.</p>
            <p> - Jobb, mintha ütet sózzák le, mint Tatáréknál - mesélte a másik rokon. - Hogy? Hát
               mindenki elment hazulról, csak a kilencéves maradt otthon a kis államival. Azt mondja
               a kilencéves a kis államinak, mikor magukban voltak: Gyere csak, lesózlak.</p>
            <p>Avval fogta a gyereket, levágta, mint az apja a disznót. Leszúrta, azután elvágta
               kezét, lábát, kihasította, és az egészet úgy ahogy vót, lesózta.</p>
            <p>Jönnek haza este a szülők, kérdik osztán, hogy hun az állami?</p>
            <p>Aszongya a kilencéves, hogy:</p>
            <p>- A tekenőben van, lesóztam.</p>
            <p>De hogy egy kilencévesnek annyi esze nem volt, hogy az ott sivalkodott és neki nem
               fájt, hogy annak fájt.</p>
            <p>Csöre csak hallgatta bámészan: az is lehet, hogy őtet lesózzák?</p>
            <p>Azért megnyugodott, mert ő már nem hagyná magát. Inkább ő sózna be egyet, biztosan a
               Rózsit, aki az ő ruháját hordja. De azt se úgy, hogy fájjon neki.</p>
            <p>Oda is ment hozzá, és megsimogatta a gyereket, aki nem is volt nála öregebb, de már
               iskolába járt. Igaz, ha csak egy ing van, mert a felügyelőné nem ad többet csak egy
               inget, azt is papírból, akkor ketten egy ingben nem járhatnak, az biztos.</p>
            <p>- Szebb inged van neked fiam - mondták a mezőn az asszonyok -, neked van a legszebb
               inged, igaz-e.</p>
            <p>De éccaka jó volt. Télen a kuckóban, a kemencezugban, mikor jó meleg vót a kemence,
               de ha hideg volt, akkor a sublót mellett a széles deszkaágyon négyen. Hancúroztak,
               míg csak el nem aludtak, a beteg asszony csak zörgött, morgott, vert.</p>
            <p>- Mit csináltok te, mikor lesz már vége te.</p>
            <p>Eccer meg egy alma leesett a sublódról, és az ágyba került, no megmozdult az egész
               hangyaboly, mint a kukacok kezdtek nyüzsögni, mint a kiscsirkék, ha valami jót talál
               egy, nem eszi meg, hanem szalad, szalad, míg a másik el nem kapja, akkor az szalad,
               elejti, most a harmadik rohan vele, ők is hozzáfogtak eszeveszetten nyüzsögni, ki
               kapja meg az almát:</p>
            <p>- Má megbolondultak, má megbolondultak, hogy a fene ett vóna apróra benneteket, te
               kutyák.</p>
            <p>Csak már be is kapta valamelyik az almát, a másik elcsikarta, az is harapott,
               egyszerre mind­nyájan rágták, hallatszott a setétbe a hersegés, közben a nevetéstől
               majd megfúltak. Hő, almát nem volt szabad enni, az alma ott volt kirakva dísznek a
               sublódon, de nem mert volna ahhoz nyúlni senki a világ minden kincseért, csak most az
               alma szállott le hozzájuk, az más.</p>
            <p>Felkelt a kedvesanyám, megnézte, mi a nyavalyát csinálnak ezek, egyiknél se látott
               semmit, hasba nem látni, megverte valamennyit; hogy igazán elaludjanak, teljes erőből
               akkorákat csapott a dagadó cipójukra, hogy még húsz év múlva is zsibog, ha eszükbe
               jut.</p>
            <p>Erre aztán mégiscsak elcsendesedtek a gyerekek, lassan elaludtak, ha valamelyik
               felvihogott, rögtön panaszkodott: Na, mit csinálsz.</p>
            <p> - Hol a fésűm? nem láttátok?</p>
            <p>- Dehogyisnem kedvesanyám, ott szaladgál az istállóba, a Borisnál.</p>
            <p>- Pedig éppen a Maris fésülködött vele.</p>
            <p>- A fene egye meg a büdös kölkeit, mit csináltatok az éccaka. Mit rágtatok.</p>
            <p>Odamegy a sublódhoz s felkiált:</p>
            <p>- Innen meg hiányzik egy alma. Megettétek. Csak nem ettétek meg? mék vette le, hadd
               vágom le az ujját. Te voltál, te tolvaj?</p>
            <p>Csöre nevetve mentette magát:</p>
            <p>- Magától jött le, kedvesanyám, igazán senki se bántotta, ő meg leszállott.</p>
            <p>- Ki az az ő? melyik szállott le?</p>
            <p>- Az alma.</p>
            <p>- Szóval te csináltad. No várj, most végzek veled.</p>
            <p>A tyúkok meg eltojtak örökké csak a tojást kellett kapirgálni a szalmakazlakba,
               boglyák tövén - mégis egyszer csak tavasszal jön elő egy tyúk kis csibékkel.</p>
            <p>- Ó a fene ött vón meg benneteket, így szedtétek össze a tojást? Ti szemtelenek,
               milyen jó lett vóna eladni, most meg mit csináljak evvel a gyalázatos tolvajjal, csak
               enni kell neki adni.</p>
            <p>De megnőttek a kis csibék, gyönyörűek voltak, kis csiri-csiri, jaj, nagyon szépek, de
               mikor megnőttek ugye jó volt kedvesanyámnak a piacra vinni őket, az eszébe sem jutott
               volna, hogy levágni, dehogy, isten ments, az olyan mint az emberölés, a csirkét el
               kell adni a piacon, pedig kár volt panaszkodni, mert még az élelem se került nekik
               semmibe.</p>
            <p>A Boriska meg, egy este azt mondta, megellik.</p>
            <p>Tyhű, lett nagy izgatottság. Senki se feküdt le, mindenki ébren maradt, a sok gyerek
               mind az istállóajtóba kuncsorgott, nem akart lefeküdni egy se.</p>
            <p>- Szaladjatok Mágócsékhoz, jöjjön át valaki segíteni, mert Boriska ellik. Apátokra
               nem lehet számítani, a fene tudja, hol eszi a gyalázat.</p>
            <p>Sohase mondott volna semmi rosszat az urára, mert lelkében félt, hogy még itthagyja.
               Ez is olyan dolog volt, hogy mióta beteg, azóta annál rosszabb az ember, már csak azt
               szeretné, ha meghalna, míg fiatal volt, szép volt, addig csak szaporította a
               gyereket, most meg hogy hozzá se lehet nyúlni, jaj, nem szánná kiirtani már a
               gyerekei közül. De azért soha nem szól rá, akármit is tesz, csinál vele, ha veri, ha
               kettőbe hasítja is, mert nagyon fél, hogy az ember egyszer csak megunja ezt a
               hürcöt-harcot, elcsap egy másik asszony mellé, van a pusztában is olyan elég,
               özvegyasszony, kapós asszony, ha ember nélkül marad, ura nélkül, jaj e nélkül az egy
               disznó férfi nélkül, akkor meg hiába van a sok gyerek, semmit se ér, nem érdemes
               élni, akkor csak meg kell halni, el kell zülleni, minden rothadásba megy. De így
               akármilyen gyenge is, akármilyen esett, mégis van elég ereje, mert van elég kedve.
               Hát a Boriskát is majd megelleti valahogy, ha az ember odabe iszik a házba, hever
               részegen, mint egy dög, a Boriskának akkor is el kell végezni a dolgot.</p>
            <p>Megjött Kadarcs István.</p>
            <p>- No mi a? aggyon isten.</p>
            <p>- Jaj István, jöjjön segítsen má, mingyán meg lesz mán, mán nagyon odavan szegény
               Boriska.</p>
            <p>A gyerekek félve, kacarászva lesték, mi lesz, Csöre is ott szorongott a többi közt.
               Kadarcs István odanézett rá, s a pucér lánytól mingyán villogni kezdett a szeme.</p>
            <p>- Ki vót vele a bikánál? E vót?</p>
            <p>A kedvesanyám mérgesen nézett rá, Kadarcs István vót a nyáron az a Rudi, aki a
               kisjányt megvéresítette, de rá volt szorulva, s az ilyenről tisztességes emberek szót
               sem ejthetnek, hát csak elmismásolta, a gyerekre lármázott rá: a fene egyen meg,
               eredj be, ne légy itt láb alatt, te.</p>
            <p>A gyerekek nem gondoltak semmit: jön a tehén, lesz kis tehén. Mikor meglett: no a
               csuda, de fene ronda.</p>
            <p>De most nem volt olyan virgonc az új dög, mint tavaly, mikor Boriska azt a tréfát
               csinálta, hogy ellett egy kis bikát. A vót a nagy mulatság. Nem lehetett vele bírni,
               kötelet kellett a nyakára kötni, másképp kiszaladt volna a világbul. Úgy ugrált,
               tudjátok, ekkorákat ugrott e, úgy lehetett nevetni.</p>
            <p>De most csak nézték tágra nyílt szemmel, ahogy Kadarcs István nekivetkezett, és vizes
               ruhával törülgette a kis állatot, míg olyan szépen dagadt kifelé, ahogy a jószagú
               kenyér kél a kosárban.</p>
            <p>Csöre csak nézte fintorgó arccal, megdermedten, mi történik, mikor a kisbornyú lábon
               volt, kedvesanyám egy kis vizet csapott a szeme közé, akkor azt mondta:</p>
            <p>- No, istennek hála, ezt mán úgy híják, boci.</p>
            <p>Csöre odapillantott és megiszonyodott az embertől is, ez is tele volt vérrel
               frecskendezve, nagyon iszonytató volt.</p>
            <p>Másnap reggel már egész szép volt a kis boci, a gyerekek mielőtt iskolába mentek, már
               megnézték az ólban, ahogy Boris éppen nyalta, nyalogatta a fiát. Elkapták a lábát, és
               mulattak rajta, hogy rugdos, és a Boriska meg a kötelét akarja elszakítani.</p>
            <p>- Mi az anyátok istenit csináltok már vele, megálljatok csak, hogy megdöglik, de
               akkor jaj nektek, apátok a tőkére teszi a fejeteket, mer megmondom neki, hogy
               micsináltatok.</p>
            <p>Csöre nem félt nappal a bocitól és most elhitte, hogy kedvesanyám igazán megmondaná
               kedvesapámnak, ahogy megmondta, mikor ő dinnyét lopott. Szinte érezte a fejében,
               ahogy a tőkére teszik, és levágják a nyakát.</p>
            <p> Jóska, a nagy fiú azt mondta:</p>
            <p>- Anyámnak is lesz egy bocija, újra.</p>
            <p>Nagyon kacagtak a gyerekek.</p>
            <p>Csöre nem értette:</p>
            <p>- Nem látod. Látni rajta, e.</p>
            <p>De Csöre hiába nézte, nem látta rajta, e.</p>
            <p> Kedvesanyám, adhatok a kis Borisnak egy kis krumplilevest?</p>
            <p>Az anyjuk nem felelt, mert avval volt elfoglalva, hogy a nagy Borist szelídítgette
               becéző és biztató szavakkal: “Ne, netene, no kedves gyönyörűségem, szép Boriskám,
               lelkem, csendesedj má ne, majd adok én ezeknek a bitangoknak, csak még eccer hozzá
               merjenek nyúlni a te szép fiadhoz, te szegény, jaj te szegény állat, de nagyot is
               kell szenvedni ezért a semmiért, hogy az embernek legyen bosszúságcsinálója... Nooo,
               no Boriskám nooo...”</p>
            <p>Jóska meg hozta már a tányérban a krumplilevest, ez volt reggelire és ő nem szerette.
               A gyerekek kuncogva nézték, mi lesz, a kis bornyú mit szól hozzá, szereti-é?</p>
            <p>Az anyjuk szétütött köztük, Csöre meg nézte a tegnapi vért, még ott volt az alom
               közt, ő látta és szédült.</p>
            <p>A spenótot se tudta megenni, éppen olyan volt, mintha a kisbornyú gyártotta volna.
               Csak úgy folyt belőle később a szép tiszta híg spenót. Ha azt főzött a kedvesanyám,
               mondták: Nem kell bocispenyód. Gyenge borjú frisse:</p>
            <p> korty korty korty</p>
            <p> boci szalad iszod te</p>
            <p>De veszekedés nélkül nem múlt el este. Néha nem lett verés a kedvesanyámnak, de
               mindig avval kezdődött: Na most végzek veled.</p>
            <p>Hanem akkor este nagyon fáradtan és dühösen jött haza a kedvesapa, egész nap a mezön
               dolgozott, kukoricát törtek, és nagy szekérrel hoztak. Jóska is vele dolgozott az
               apjával, és Miskát se eresztették aznap iskolába. Ilyenkor volt nagyon dühös a
               kedvesapa Dudás, ha nagyon sok volt a dolog, mert munkást soha nem vettek volna, ha
               megdöglöttek is a nagy munkában.</p>
            <p>- No most végzek veled.</p>
            <p>Éppen akkor a gyerekek bementek a házba, hogy egy darab kenyeret vágjanak, a
               kedvesanyám nem mert bemenni. Kedvesapám rájuk nézett, és elordította magát: Mit
               akartok itt, zabigyerekek?</p>
            <p>Rájuk fogta a nagy kést, hogy: majd leváglak én benneteket, úgyhogy azok sivalkodva
               futottak ki a szobából, de ez mindig így ment; még télen is, ott fázott meg a
               kedvesanyám is a kazal tövébe, azóta mindig köhög és beteges. Hát most is szaladtak
               ám valamennyien, amerre láttak, féltek, hogy mingyán megöli őket. Kimentek a szalma
               tövébe, ott ácsorogtak, és gondolták, hogy ott kell tölteni az éjszakát.</p>
            <p>- Kedvesanyám menjen fel, kedvesanyám menjen fel - suttogta Csöre, mikor bent az apa
               ordítását hallották, bizony megijedt az anya, felmászott a létrán a szalmakazal
               tetejére, a létrát is elvették a gyerekek a kazal mellől.</p>
            <p>Ebben az izgalomban voltak. Dudás nem sietett, inkább csak bömbölt, ahogy szokott,
               közben bort hozott fel a pincéből, ivott. Azután megint kiállott, hogy rivalkodjon.
               Hol az anyátok - s csúf szavakkal fenyegetőzött.</p>
            <p>Akkor csak új rémület ütött a gyerekekbe. Jött a kísértet fejér lepedőbe,
               kísértetiesen dörmögött, huhogott és vonított feléjük, ijesztgette őket: Csö-re...
               Csö-re...</p>
            <p>Már késő volt, setét is volt, mert semmi holdvilág sem volt.</p>
            <p>- Kedvesapám, kedvesapám, itt a kísértet - sikoltoztak a szegény gyerekek. Dudásné
               nem mert a kazalról leszállani, mert jobban félt az urától, mint a kísértettál, csak
               fentről biztatta a gyerekeit, menjetek be a házba, szóljatok apátoknak.</p>
            <p>Oda is a kis Csörét tolták be, mert azt megfigyelték, hogy még legjobban Csörét bírta
               ki az apa, ha részeg volt, azt meg nem is gondolták, hogy Csöre meg mért fél jobban
               tőle, mint a kísértettől. De azért bement a kislány, és értelmesen sikította a
               kedvesapa fülébe, hogy itt a kísértet az udvaron, fejér lepedőbe kiáltja: Csö-re.</p>
            <p>Dudás meg kihúzta a fiókot, és kivette belőle a revolvert, kiment, és azonnal
               belelőtt a fejér lepedős kísértetbe, a kísértet meg elesett, ott feküdt az udvaron.
               Hogy a szellem elesett, ő nyugodtan elkáromkodta magát, megfordult és bement a házba,
               lefeküdt, s el is aludt. Addig a gyerekek mind bemenekültek a házba, most kiverte
               őket: menjetek ki ronda dögök, nem kelletek; menjetek, már nincs szellem, kifele, de
               az anyátok jöjjön be, mert ha nem jön, szétverem a fejit a cséplőfával e. De a
               gyerekek kiszaladtak, s megmondták az anyjuknak, hogy be ne menjen, inkább felmásztak
               hozzá, betakarták a szalmával, hogy éjszaka meg ne fagyjon, ők meg a konyhában
               kucorogtak, reggelig csakugyan kihúzták az időt, elaludtak, összebújva a kemence
               előtt, és a kis Csöre meg minden percben fel-felriadt, hogy jön a szellem, pedig az
               már nagyon jól meg volt halva, és ott feküdt másnap reggelig az udvaron, míg végre
               felkelt a kedvesapám, kiment, meglelte:</p>
            <p>- Miféle alak ez itt? - kérdezte.</p>
            <p>A gyerekek elmondták neki, hogy ez a szellem, akit az éccaka lőtt, mert a gyerekeket
               ijesztgette. Dudás felemelte a lepedőt:</p>
            <p>- Hüj a kutya mindenségit, hun van az anyátok. Rozi! Hallod, az istened!?</p>
            <p>De nem mondták ki neki, hogy hol van. Meg a kedvesanyám se akart megmozdulni.</p>
            <p>- Ha nem lesz feleségem - kiáltott Dudás -, rögtön agyonlövöm magamat - és húzta
               felfelé a revolvert a fejihez.</p>
            <p>A gyerekek nagyon megijedtek, és kezdtek sikoltozni: édesanyám, kedvesanyám, tessék
               lejönni, agyonlövi magát édesapám.</p>
            <p>Csak a kis Csöre nem kiabált, csak reszketve nézett, foga vacogott, még a hasa is kék
               volt, ebből meglátta Dudás, hogy ez félti legjobban a kedvesanyámat, meg a gyerekek
               is mondták: - Csöre mondta, Csöre tanálta ki a szalmakazal tetejét.</p>
            <p>De mikor lejött a kazalról az anya, nem lett semmi baj, csak annyit mondott a
               feleségének Dudás: - Most én bemegyek a községházára, ti addig vigyázzatok erre a
               cafat dögre.</p>
            <p>Mikor elment, a gyerekeknek ott kellett maradni a hulla mellett, de különösen
               Csörének, mert a többi fázott, csak neki nem volt szabad soha se fázni, se éhezni, se
               félni, ami rossz volt, azt mind neki kellett elviselni, most is ott kellett maradni
               egész délig, mert a kutyák bántották volna a szegény halott szellemet; így a marhákat
               ma nem hajtotta ki senki, mert a gyerekek elmentek iskolába, Rózsi otthon maradt, de
               arra nem lehetett bízni a tehenet, s ezért a kedvesanyám nagyon mérges lett, hogy
               azok a szegény állatok bent maradnak az ólban egész nap egy ilyen vacak ember miatt,
               mi a fenének gyütt ide Kadarcs István magát mutogatni szellemruhában, most megkapta a
               magáét. De azért nagyon félt kedvesanyám, hogy majd megbüntetik kedvesapámat, de nagy
               szerencséje volt kedvesapámnak, mert azt mondta a bírónak, hogy: a gyerekeimet
               ijesztgette, azokat védtem meg.</p>
            <p>Hazajött a községházáról kedvesapám, s azt mondja nagy hangon: Ha ezek a gyerekek nem
               lettek volna, akkor már be is csuktak volna, a menkü üssön ebbe a vacak dögbe, de ezt
               most, annyuk, el kell temettetni. Elvigyorodott a képe. Most olyan kedves volt, mint
               mikor józanon megengedi magának, hogy röcsögjön. Ilyenkor lehet ám szeretni. Kivitték
               szekéren a halottat a hullaházba a faluba, és onnan aztán el is temették, és nem lett
               belőle semmi baj, de sose mondták meg a gyerekeknek, ki vót a szellem, csak annyit,
               hogy: szellem vót no... csak Csöre tudta, Kadarcs bácsi volt. Nem üti többet karóba.
               Kedvesapám is azért lőtte le, haragból, mert megismerte. Átjöttek a tanyákból
               emberek, mind nevetett: úgy kell a dögnek.</p>
            <p>Ez jó volt, hogy féltik az árvát, ezt jó volt érezni, hogy a hatalmas férfiak mind
               utánabámultak: úgy kell a bitangnak.</p>
            <p>Ettől a kis Csöre oly félős lett, de annyira, hogy nem mert többet magában maradni,
               folyton szellemet látott mindenfelé, mert neki kellett őrizni a halálban is, és
               mindig úgy volt, ha setét lett, hogy jaj, a háta megett már itt is van a szellem, és
               harapja a hátát. Mikor a marhát késön hajtotta haza, ha nem jöttek érte, neki meg
               kellett várni, hogy a fejős tehenet valaki segítsen hazahajtani, mert borjas volt már
               ekkor, s nem lehetett egy ilyen kislányra hagyni, de otthon meg mindig rettenetes
               volt a munka, és nem volt érkezése senkinek, hogy a tehénért menjen, olyankor a kis
               Csöre mindig reszketett és gubbaszkodott, néha már érezte is hogy faldossa hátát
               valami szellem. Mert a szellemekről senki sem tud semmit, csak fél tőlük, ugye.</p>
            <p>De akkor éjszaka arra ébredt, hogy kedvesanyám jajgat, szipog, nyög, nyöszörög: de
               még kedvesapám se káromkodik most, viszi a vödröt, ami tele volt vérrel. A gyerekek
               is felébredtek, ácsorogtak, hallgattak, lesték a sarokból, ágyból, az ajtóból.</p>
            <p>Ez volt az igazi szellem. Talán visszajött, az ártott meg szegény asszonynak.</p>
            <p>A kis Csöre semmit se gondolt, csak csudálkozott, hogy szenved.</p>
            <p> </p>
         </div>
         <div type="chapter">
            <head>NEGYEDIK ZSOLTÁR</head>
            <p>Azután a gyerekek mindennap csak elmentek iskolába. Mi az az iskola? Csöre szeretett
               volna menni. Az valami jó lehet, de nem tudta mi, mert ő még sohase volt kinn a
               tanyából, még másik tanyában sem volt, csak azt gondolta, az éppen olyan mint ez.
               Úton se vót, csak mikor hajtani kellett a Boriskát.</p>
            <p>Sokszor ült magában, a konyhában, a hamuban, és csak ült, és csak nézett maga elé.
               Szeretett volna bemenni az első házba, de oda nem volt szabad bemenni, oda senkinek
               se volt szabad betenni a lábát, csak kedvesanyámnak, pedig ő úgy szeretett volna
               bemenni és nekilátni, mindent szétszedni, jól kitakarítani, lemosni, felsikálni,
               törülgetni, az boldogság lett volna, de nagyon.</p>
            <p>Nem volt szabad, hát csak ült, máshoz nem volt kedve, összehúzódva ült magában,
               gondolkodott a hamuban.</p>
            <p>Kijött Dudás apám, ráröhögött, mint egy veres kutya:</p>
            <p>- No te ronda, gyere ki az istállóba, feküdj le.</p>
            <p>De ő nem mozdult, nem ment ki. Sohase ment ki. Összehúzta a szemét, felduzzasztotta a
               száját, és csak nézett maga elébe a hamuban.</p>
            <p>Bejött kedvesanyám összegörbedve, sárgán és soványan és lihegve az istállóból, és
               piros volt az arca éle, de csak nyögött, nyöszörgött.</p>
            <p>- Nem szeret má engem senki - mondta csendesen - csak a gyermekeim. E még, ez a kis
               árva, e szeret. </p>
            <p>Azután mélázva tette hozzá:</p>
            <p>- Csak a Borist ne bántanák annyit.</p>
            <p>Éppen a szalmazsákokat tömték. Csöre úgy tömködte a lekvárkavaró fával a zsák
               csücskit, annak olyan keménynek kellett lenni, mint a fa. Jaj volt, ha nem volt elég
               szépen tömve.</p>
            <p>Minden ősszel kicserélte kedvesanyám a szalmát a szalmazsákokban, az ágyakban. A régi
               is jó volt még, de megporosodott, és az új szalmának még a szaga is más.</p>
            <p>- Rozsszalma volna jó, de nekünk nem terem itt rozs. Csak búza, de az idén annak is
               olyan szép szalmája vót, hogy nem látszottam ki belőle. De az is vót a baj, azért
               dőlt meg annyira, nem kaptunk olyan termést, mint vártunk, no de ha még lesz egy eső,
               akkor a kukorica megadja a zsírozót, valahogy csak megleszünk. Te Csöre, nézd csak,
               mifélék jönnek ott, te?</p>
            <p>A kislány kinyitotta a szemét, már abban a pillanatban szaladt is. Menekült.
               Megismerte, hogy a naccsága jön esernyővel; ő mindenkitől félt, de senkitől annyira,
               mint ettől, mert tudta, hogy ettől a nagyságától különösen mennyire fél a
               kedvesanyám.</p>
            <p>- Jónapot Dudásné.</p>
            <p>- Jaj, kezit csókolom, nagyságos asszony, kezit csókolom.</p>
            <p>- Mért szaladt el Árvácska?</p>
            <p>- Szaladós, kezit csókolom, szaladós szegényke.</p>
            <p>- És mért van meztelenül?</p>
            <p>- A semmi, olyan természetje van, rögtön lelöki magáról. Nem látja itt senki, hideg
               sincsen.</p>
            <p>- Megmondtam magának már tavaly, hogy meg ne lássam meztelenül, mert elveszem
               magától.</p>
            <p>- Nem is vót azóta, csak most lecsúszott róla a zubbonyka. De tessék már bejönni,
               tessék a szobába, kezit csókolom.</p>
            <p>A nagysága előrement. Látta, hogy a gyereket nagyon nehéz lenne előkeríteni, az már
               messze szaladt a mezőn, formás kis barna teste villogott az őszi napfényben.</p>
            <p>A nagysága szigorúan és határozottan ment előre. Dudásné zavartan ment utána, rossz
               sejtelmei voltak. </p>
            <p>Odabent a nagysága leült, körülnézett a szobában. Meg kell adni, tisztaság volt. A
               falak fehérek, a kemence zöldre festve, takarosan rekeszekre osztva, kipingálva
               fehér, zöld, piros és barna színekkel. Mint egy virágkosár. A mennyezetet gerendák
               tartották, de azok is meszelve voltak hófehérre, s a gerendák alsó szintje barnára
               festve tiszta olajfestékkel. A bútorok barnák voltak, régiek, a föld igazi föld volt,
               sárga földdel szépen fölmázolva, hogy aki nem ismerte, azt hitte volna, hogy padlózva
               van. A sárgára festett, kopott ebédlőasztal mellett barnássárga keményfa székek
               állottak, a két ablak közt a falnál falóca magas hátával.</p>
            <p>A nagysága nem szólt egy szót sem, hivatalosan ment végig a szobán, beült az ablakok
               közt középre a lócára, vagy ahogy a tanyán mondták, a kanapéba, akkor szigorúan
               rendelte maga elé Dudásnét:</p>
            <p>- Dudásné, maga ellen súlyos vád van. A gondozottnak már egy éve iskolába kellene
               járnia, de maga elmulasztotta az iskolaköteles időt.</p>
            <p>Az asszony hallgatott.</p>
            <p>- Mi a válasz erre?</p>
            <p>- Kezit csókolom, én azt nem is tudom.</p>
            <p>- De azt tudja, hogy a gyermek a maga lányával egy évben született? Én magam mondtam
               magának. Emlékszik, hogy megbeszéltük, hogy a maga Rózsi lánya és a lelenc egy
               évbeliek. Emlékszik? És a maga lánya már tavaly szeptemberben iskolába ment, most már
               a második osztályba jár. Igaz?</p>
            <p>- Hát kezit csókolom, behíjták.</p>
            <p>A nagysága csakugyan legjobban szerette volna, ha valamiképp el lehetett volna
               intézni ezt a dolgot, mert alapjában véve ő volt a felelős a késésért, most nem
               tudta, hogy mossa ki magát.</p>
            <p>- Talán beteg volt a gyerek?</p>
            <p>- Igen, kezit csókolom, mindig beteges, olyan kis fejletlen.</p>
            <p>- Akkor is be kellett volna már ebben az évben adni, de maga nagyon haszontalan
               asszony, elmulasztotta. Örüljön, hogy magam jöttem ki, mielőtt a hatóság számon
               kérné, mert nagyon súlyosan megbüntetik.</p>
            <p>De Dudásné már azon tűnődött, hogy ha muszáj lesz a Csörét iskolába küldeni, akkor
               annak ruha kell, fehérnemű kell, s amit az államtól kapott, azt az utolsó darabig
               elhasználta.</p>
            <p>- Milyen a gyermek értelmi fejlettsége?</p>
            <p>- Kis buta az, kis hülye. Sose lesz abból ember.</p>
            <p>- Majd ezt jegyzőkönyvbe veszem - mondta a nagysága. - Csak azt nem szeretem, mert
               tűrhetetlen, hogy most is mezítelenül találtam.</p>
            <p>- Nem tűri a ruhafélét. Letépi magáról. Vad. Hát nekem csak elég gyermekem van, de
               ezt nem lehet megszelídíteni. Öt esztendeje kínlódunk vele, de még ma is olyan, mint
               az erdei kutya.</p>
            <p>- Szóval nem tudja behívni?</p>
            <p>- Ó, kezit csókolom, azt nem.</p>
            <p>A nagysága elővette a papírjait, valamit írt soká, akkor aláíratta Dudásnéval.</p>
            <p>- Figyelmeztetem magát Dudásné, hogy holnap reggel kilenc óráig a gyereket hozza be.
               Azt tanácsolom, zárja be a szobába, addig ki ne eressze! Nem akarom, hogy a pusztán
               hajku­rásszák. Szóval holnap reggel okvetlen hozza, és adja át Árvácskát Margit
               kisasszonynak, a helyettesemnek.</p>
            <p>Ezzel felállott, a táskáját összerakta, becsukta.</p>
            <p>- Állami Árvácska. Ez a neve. Elég buta név. Biztosan a Kiséry titkár úr adta
               neki.</p>
            <p>Mikor kiment az ajtón:</p>
            <p>- Ami azt illeti, elég jellemző. A titkár úr nagyon humánus. Az igazat megvallva nem
               is tudtam, hogy ez a neve, hogy nincs neki más. Most látom az iratokból.</p>
            <p>- Az anyád keserves istenit - káromkodott a gyenge asszony, mikor a nagysága elment
               -, akkor viszitek el, mikor már az ember valami hasznát venné.</p>
            <p>Kiment a tanya végibe, kiabálni kezdett:</p>
            <p>- Csöre, Csöre, a fene essen beléd, Csöre.</p>
            <p>- No mit akar?</p>
            <p>- Gyerelő, mán elment.</p>
            <p>Csöre látta, hogy elment a nagysága, de még félt, hogy ha bemegy, addig
               visszajön.</p>
            <p>- Visszagyün.</p>
            <p>- Dehogy gyün. Még én is elmegyek. Gyerelő mán, ha mondom, mer kitekerem a nyakad, ne
               mérgesíts. No gyere, kislányom.</p>
            <p>Lassan aztán becsalogatta a kislányt, de az csak nem akart bemenni a házba, hanem
               kintről leskelődött, hogy a kedvesanyám fekete ruhát vesz, fekete fehérpettyes kendőt
               köt a fejére, és olyan furcsa, hogy ilyennek csak akkor látta, ha bement a faluba
               néha vásárolni.</p>
            <p>- Vásáll?</p>
            <p>- Mi bajod?</p>
            <p>- Vásáll?</p>
            <p>- Igen, be kell menni miattad a faluba, hogy a bűr hujjon le valamennyirűl, az
               urakrúl, csak sanyargatják a szegény embert. Be kell menni temiattad te rühes.
               Miattad kell bemenni. Az iskola végett kell nekem ilyen messzirül elmenni.</p>
            <p>Ezt Csöre nem tudta megérteni, miért kell őmiatta iskolába menni a
               kedvesanyámnak.</p>
            <p>- Mire hazajövök, kitakaríthatol. Elmosogathatol. De ha valamit eltörsz, a lábodra
               lépek és kettéhasítalak.</p>
            <p>Csörének tágra nyílt a szeme: szabad neki elmosogatni? Ilyen boldogságot.</p>
            <p>Jaj, nagyon nagyszerű volt. Meleg vizet csinált, bedöntötte a dézsába, hozzáfogott
               egyenként az edényeket mosogatni, mert volt rengeteg, minden piszkos volt, mosatlan,
               kedvesanyám nem szeretett ilyet csinálni, meg nem is volt érkezése, hát csak néha
               mosogatott, ha valahogy időt tudott szakítani. A kis Csöre, az meg nagyon szeretett a
               langyos vízben babrálni, s az a nagy érzés, hogy szabad neki ezekkel a törékeny
               holmikkal egyedül bánni. Máskor egyet se adnak a kezébe, pléhtányéra van, mint a
               kutyáknak, abból kell neki enni, a csorba, lepattogzott, moso­gatatlan pléhtányérból,
               hogy el ne törjön egy cserepet vagy porcelánt. Most meg egyedül ő az úr a nagy
               házban, senki sincs rajta kívül, hacsak a lusta Marci, a fekete öreg macska, aki ott
               ül a sütőn s dorombol, ha kedve tartja, meg a fehér kutya odaki meg a disznók meg a
               Boris meg a tyúkok, kakas meg a verebek, kik folyton itt szemtelenkednek a tornác
               előtt, még a konyha­küszöbre is ideszállanak, pedig most terítve van nekik az asztal
               odaki, az egész mező.</p>
            <p>Mindenki csak magának csipeget, szemelget, csak ő az, aki dolgozik ezen a
               világon.</p>
            <p>Mikor már egy tányért eltörülgetett, fel kellene tenni a tálasra, a szobába, a
               sublódra, de nem éri. Hanem azért kitalálja. Fejőszéket keres, odateszi a sublód elé,
               így már fel tudja emelni a tányért meg a porcelántálat meg mindent, a csészéket,
               ibrikeket, sótartót.</p>
            <p>Azután elrendezi a konyhát, mindent a helyére tesz, a dézsát kiöblíti, ahogy
               kedvesanyám szokta, odaállítja a sarokba a létra alá, akkor még mindig nem jöttek
               haza, hát neki a szobának. A háznak, odabe, ahova neki nem is szabad bemenni. Most az
               övé, azt csinálja vele, amit akar. Fogja a seprűt, és minden sarkot, zugot kiseper, a
               szemetet is kiviszi a házból, és elönti a szélbe, a szél viszi vígan a kacagó
               porszemet a napfénybe.</p>
            <p>De most jut csak nagy dolog az eszébe: fel fogja mázolni a házat.</p>
            <p>Agyagot hoz a házmegüli csomóból, felereszti vízzel, egy kis kormot keres, beleteszi,
               kézzel megkavarja. Szép sima legyen, hogy meg ne látsszék a húzás a földön. A házat
               még sohase próbálta feltapasztani, de már nézte, hogy csinálja kedvesanyám; kis
               kezecskéjével kezdi most a simítóronggyal végig, végig. Annak olyannak kell lenni,
               hogy úgy nézzen ki, mintha pádimen­tomozva lenne, vagy üvegből volna, simának és
               egyszínűnek; a kislány, ahogy ott guggol pucéron a földön, roppant gond van az arcán,
               odaadás és szorgalom. Úgy dolgozik serényen, mint egy kis tündér, kis maszatos,
               fekete tündér, ruha helyett van már neki ruhája, az egész teste tele van a sikáló
               fekete lé foltjaival, a térde fekete, a talpa, lába feje, az egész hasa, de még az
               arca is, kis pogácsa arcocskája olyan, mint a kéményseprőinas.</p>
            <p>De ő nem látja magát, csak halad előre, előre buzgóan; már készen van, mikor az
               iskolából megérkeznek a testvérei.</p>
            <p>- Nem szabad bemenni - sikít eléjük -, nem szabad bemenni. Felmázoltam.</p>
            <p>- Tán te?</p>
            <p>Röhicskélnek a nagyobbak, és még Rózsi is nyelvet nyújt.</p>
            <p>- Én biz a.</p>
            <p>Amin nagyon lehet mulatni, hogy még ő felmázol, mikor az anyjuk azt még a
               legnagyobbiknak sem engedte meg, Zsófinak.</p>
            <p>De nem mennek be, mert azt látják, hogy nedves, ételt keresnek, meg is lelik az
               ennivalót. Csöre nem nyúlt hozzá, egész nap egy falatot sem evett, nem mert ő enni,
               csak dolgozni, pedig attól is félt, hogy ha dolgozik, ha nem jól csinálja, azért is
               kikap, hát még ha megenné az ételt, hiszen neki az nem jár.</p>
            <p>Csak ha adnak. De a lánytestvéreknek nem jut eszébe kínálgatózni, azért ő ott áll
               feketén, mint egy sáros malac, csak néz ragyogó arccal rájuk, boldogan és büszkén, és
               folyton nevet apró egérfogaival, mindenik rákezdi a röhögést, ha ránéz, olyan furcsa,
               hogy ennyire be van mázolva maga is.</p>
            <p>- Mosgyál meg te disznó - kiáltja neki Jóska vihogva.</p>
            <p>- Meg is.</p>
            <p>Kimegy a kútra, beleáll a vályúba és abban mosdik le tetőtől talpig, ügyetlenül, de
               odaadással, míg csak a lábárul is le nem súrolja a legkisebb sarat is. Azért fekete
               marad a lába is, meg egészben, szappant nem kap a mosdáshoz, a bőre ki van
               cserezve.</p>
            <p>- Ki mosta el az edényt? ki volt az a jó jányom nekem? - kérdezi kedvesanyám, mert
               rögtön meglátta, ahogy belépett a sötét szobában is, hogy tiszta tányérokkal egészen
               tele van rakva a sublód teteje, csak nem úgy ahogy ő szokta, hanem egészen
               másképpen.</p>
            <p>De most az egyszer mosolyog, furcsa szája elmozdul az örökös szomorúságból, és
               elhúzódik mosolyra.</p>
            <p>Csöre csak ott áll kint a konyhában az ajtó mellett, és sunyin les be, s várja,
               észreveszi-e kedvesanyám, s lám.</p>
            <p>- Csöre.</p>
            <p>- Csöre? Azt hittem, tik csináltátok meg, mikor hazajöttetek az iskolából, de
               bitangok vattok tik, semmit se segíttek anyátoknak.</p>
            <p>Nem is ügyelt többet semmire. Lerakta a kendőjét, betette a komótfiókba. Levetette a
               fekete ruháját, és berakta a szekrénybe. Azután felvette a megszokott kék elnyűtt
               ruhát magára, és ment ki.</p>
            <p>- Mi történt evvel a sikálással? Tán odapisiltetek, a macska meg meghempergett benne
               - nevetett. Csöre várta a dicséretet: ő is nevetett.</p>
            <p>- No, mi van evvel a házzal, ki a fene piszkította be?</p>
            <p>- Csöre.</p>
            <p>- Mit csinált vele ez a disznó? Micsináltál vele?</p>
            <p>De Csöre bátran csattant fel:</p>
            <p>- Felmázoltam.</p>
            <p>- Mi a gané? Te?</p>
            <p>Akkor jobban nézte. Hát még a törések is ki vannak javítva, még lágy, ahogy
               megtapintotta, de olyan ügyesen el vannak simítva, hogy no. És a mázolás se rossz
               azért, még talán maradhatna is, így is. Van kint dolog, úgyhogy csak éppen
               becsületből morgott hát fel:</p>
            <p>- Ó ki a fene hatta meg, hogy hozzányúljál.</p>
            <p>Csak este, mikor már leült egy kicsit, ő is evett, akkor szólott:</p>
            <p>- Te... ettél?... no egyé...</p>
            <p>Mikor látta, hogy a kislány milyen jókedvűen, mohón kezdi majszolni a kenyeret, akkor
               nyögött fel:</p>
            <p>- Verte vóna meg az isten ezeket; akkor viszik el az embertül; mikor már lehetne
               valami hasznát venni. </p>
            <p>Reggel felsóhajtott:</p>
            <p>- No gyereide.</p>
            <p>S a kislány rohanva bújt az ölébe, belefeküdt a térdére, és átölelte kis karjaival.
               Minden jutalma megvolt, hogy azért kedvesanyám szereti. Engedi magához bújni.
               Odasimítani a fejét, az arcát a melléhez, érzi, ahogy lapogatja, veregeti a hátát,
               mondja:</p>
            <p>- Ebbül van nekem egy jó kis jányom... vóna... Ha azok a bitangok el nem rabónák
               tüllem... No gyere. </p>
            <p>Csöre csak nézett a kedvesanyámra. Mér híja ilyen reggel.</p>
            <p>- Gyere, no, beviszlek a faluba, a piacra.</p>
            <p>Faluba? Csörének még a lélegzete is elállott. Még sohase volt a faluba. Kedvesanyám
               beviszi őtet a faluba. Piacra.</p>
            <p>De milyen csudák történnek ma. Ruhát keres elő a kedvesanyám. Rózsinak egy ruháját.
               Ingét és zubbonyát keresi.</p>
            <p>- No gyere, megmosdatlak.</p>
            <p>A nagy mosóteknőbe meleg vizet önt, és beleállítja a kislányt, szappannal megmossa.
               Milyen jó az a langy szappanos víz, úgy elmosogatja őtet a kedvesanyám keze, a szúrós
               bütykök a kezén, ahogy tegnap ő mosogatta az edényt.</p>
            <p>Oly furcsa, csiklandoz, még nem is volt őrajta kis ing. Meg a zubbony. Csak éppen
               cipő, az nincs, mert a cipőben elment Rózsi az iskolába.</p>
            <p>Már elmentek régen, talán ők is iskolába mennek. Azért volt tegnap kedvesanyám a
               faluba, hogy megcsinálja az iskolát. Csöre nemigen tudja, mit kell avval csinálni,
               mert olyat még nem evett, amit úgy híjnak: iskola, de érzi, hogy van valami köze a
               tegnapi út és a mai közt.</p>
            <p>Barkácsolva haladt kedvesanyám mellett mezítláb a hideg porban.</p>
            <p>Néha kérdezett valamit, de nem kapott választ, csak egy-egy morgást, rántást, hogy
               majd kiugrott helyéből a gyenge kis karja.</p>
            <p>Egyszer csak igen megszomjazott.</p>
            <p>- Kedvesanyám, szomjas vagyok, kedvesanyám, szomjas vagyok.</p>
            <p>- A fene ett vóna meg, mé nem ittál otthun. Hun vegyek én itt neked vizet?</p>
            <p>De ő nem törődött vele, csak mondta, egyre mondta, hogy kedvesanyám szomjas vagyok,
               kedvesanyám szomjas vagyok, nem hajja, szomjas vagyok.</p>
            <p>- Mingyán itt lesz mán a faluvégi kút, ott kapsz.</p>
            <p>De az még messze volt. Hanem azt is meg lehetett érni, odaértek. Ott aztán
               kedvesanyám a kúthoz vitte, megnézte a vedret, még vót a fenekén egy kis víz, nem
               kellett neki húzni. No igyá.</p>
            <p> A falu is valami olyan volt, mintha nem lenne igaz. Ő még soha nem látott ennyi
               rengeteg házat, egymás mellett. Kint a pusztán nem volt több ház, csak az övék, meg
               ott távol a Kadarcséké, meg messzire lehetett látni itt-ott egy-egy tanyaházat, de
               itt sorba-sorba egymás mellett ház, ház, azt hitte a szeme is kiugrik, ezt nem lehet
               mind megismerni egymástól.</p>
            <p>- Nem a naccságához megyünk, hanem a helyetteséhez.</p>
            <p>Ő nem tudta, hogy a naccságához kell menni, s azt sem tudta, hogy a naccságáknak van
               helyettesük is, csak ijedten húzódott.</p>
            <p>Bementek egy nagy házba, téglából volt az útja, de a tégla úgy volt lerakva, hogy
               szépen lehetett rajta lépegetni, egyik lejjebb volt, mint a másik, gömbölyű volt a
               szélük.</p>
            <p>Akkor behúzta kedvesanyám egy nagy ajtóba, onnan be kellett lépni valami
               cifraságosba. De ő nem nézett sehova, csak odasündörödött a kedvesanyám szoknyájához,
               onnan kukucskált ki.</p>
            <p>- Béhoztam a gyereket, kis naccságám.</p>
            <p>- No behozta, Dudásné? Maga Dudásné ugye?</p>
            <p>- A vónék naccságám.</p>
            <p>- Lássa. Hát akkor maga el is mehet, a kicsi itt marad.</p>
            <p>De Csöre erre a szóra mind a két kezével úgy beleragadt a kedvesanyám szoknyájába,
               majd leszakította, s elgörbült szájjal leselkedett az ismeretlen veszedelem előtt;
               amikor a szép kis fiatal, gömbölyű arcú naccsága felállott és hozzálépett, úgy
               rákezdte az ordítást, mintha késsel szúrt volna a torkába, hogy levágja, besózza.</p>
            <p>Még meg is ijedt tőle a kicsi naccsága is, de még a kedvesanyám is.</p>
            <p>- Ne sírj kisjányom - emelte fel a kötényét a kedvesanyám, hogy megtörülje a bömbölő
               gyereknek az orrát, száját, egyúttal eltakarja a megrettent fiatal nagysága elől. És
               csak mondta, meg nevetgélt is.</p>
            <p>- Ne sírj no, édeském, kis angyalom, kedvesem, tubicám.</p>
            <p>De Csöre annál jobban visított; érezte, hogy a kedvesanyám is fél, nem olyan mint
               máskor, egyszer se mondja, hogy a fene egyen meg, a hús rothadjon le rúlad, meg
               ilyeneket, hanem így rémítgeti, hogy: édesem, kedvesem, tubicám.</p>
            <p>A kis nagysága beszaladt a másik szobába, s onnan kihozott egy nagy babát. Egészen
               hajas baba volt, olyan volt, mint egy kisgyerek, ettől úgy megijedt a pusztai
               kislány, hogy egy pillanatra abbahagyta a sírást, rábámult erre az ismeretlen
               állatra: neki sohase volt babája, nem tudta elképzelni, miféle lehet ez, talán ez az
               iskoláslány? vagy mi? őbelőle is ilyet akarnak csinálni. Ezért, mikor csak közeledett
               hozzá a nagysága a babával, oly rettenetes ordításba kezdett, hogy már attól félt a
               két nő, hogy a frász töri ki.</p>
            <p>Csak azt nem vette észre, mikor ment el kedvesanyám. Nem is tudta, hogy eresztette el
               a kezét meg a szoknyáját, csak egyszer ott állott a szoba közepén, a két keze a
               szemére dugva, zokogva áll, ahogy körülnéz, senki sincs már, csak a szép kis
               nagysága, mert azt megfigyelte még a sírásban is, hogy ilyen szépet ő még ebben az
               életben nem látott, amilyen kedves és szépséges volt ez az idegen naccsága.</p>
            <p> - Gyere ide kislányom. Kis Árvácska, ne félj tőlem. Tudod, hogy te vagy a kis
               Árvácska. Az a legszebb kis virág tavasszal, te is olyan szép kis virág vagy, no
               gyere hozzám kis Árvácska.</p>
            <p>- Én nem vagyok árvácska.</p>
            <p>A kis nagysága már örült, hogy megszólal. Nagyon felujjongott, hogy legalább ennyire
               tudta csillapítani.</p>
            <p>- Hát mi vagy?</p>
            <p>Soká hallgatott.</p>
            <p>Tizenkétszer is meg kellett tőle kérdezni, hogy mi vagy, akkor csárogta ki, hogy:</p>
            <p>- Csöre.</p>
            <p>- Mi?</p>
            <p>- Csöre.</p>
            <p>- Dehogy, a te neved: Árvácska. Állami Árvácska. Az van beírva a nevednek, te vagy a
               kis Állami Árvácska.</p>
            <p>De ő összehúzta a kis szemöldökét, durcásan nézett, és gyűlölködve pillantott körül,
               csak most látta, hogy nem is abban a szobában vannak, amiben vannak, hanem másikba,
               ahol a sok baba van.</p>
            <p>A többi csak úgy elsuhant.</p>
            <p>Ő megmaradt ellenségnek és dacosnak, és nem felel, nem engedte, hogy lefektessék a
               szép díványra, azt azért érezte, hogy evvel az ő piszkos lábával nem lehet a díványra
               feküdni, mint a többi kislánynak, akik hallgatva feküdöztek ott, némelyik gyerek csak
               egy arasz nagy volt, ő szörnyen félt tőlük, félt, hogy megkarmolják, nem akart köztük
               maradni, mert ha a naccsága kimegy, ezek rárohannak, akármilyen kicsik is, sokan
               vannak, vajon mibül lehet a belsejük?...</p>
            <p>Aztán összeszorította a fogát, engedte, hogy lefektessék és betakarják, úgy tett,
               behunyta a szemét, oly erősen, ahogy csak bírta, hogy majdnem kiszorította a szeme
               golyóját a helyéről, akkor azt hitték, már ő alszik is, és a nagysága otthagyta, vagy
               hogy ő magában maradt a némák közt, akkor felgubbaszkodott, egyet megfogott belőlük,
               ahogy a macska fogja meg az egeret, az se nem sírt, se nem szólt, s ő rájött, hogy
               ezek nem élnek, hanem valahogy ki vannak mesterkedve, kettétörte a nyakát, abból
               semmi vér nem jött.</p>
            <p>Még kettőt vagy hármat előkapott, eltörte, odacsapta a fejét a falhoz, látta, hogy a
               fejük is porcelán.</p>
            <p> Ki hagyta nyitva az ajtót?</p>
            <p>Ő kiszökött; elszaladt, szaladt az utcán, néha visszanézett, aztán továbbszaladt, úgy
               szaladt, hogy a lélegzete nemsokára elállott, de nem mert megállani, mert azt érezte,
               hogy jönnek a háta megett a kísértetek: ezek a porcelánfejű kísértetek, fejér lepedőt
               vesznek, őtet kergetik, ő meg csak ment-ment az utcán, néha utánanézett egy asszony
               vagy egy gyerek vagy egy kutya, de senki sem törődött vele, nem kérdezte meg, hova
               megy, ő csak ment, ment, űzték.</p>
            <p>Már egészen sötét volt, már régen nem volt falu, már kezdett ismerős lenni a vidék,
               mintha a Borissal éppen itt járt volna valaha, nem az ő útjuk, de éppen olyan, s ő
               lihegve és éhesen és rettenetesen fáradtan ment, ment az őszi éjszakában, addig ment,
               míg újra egy faluba nem ért, ezen nagyon csudálkozott, hogy mindig csak megy, és újra
               visszajut a faluba, mert arról fogalma sem volt, hogy két falu is van a világon, azt
               sohase hallotta: ő csak falut hallott, úgy mondták: a faluba.</p>
            <p>De itt a kutyák már szemtelenek voltak, egyszer csak visítani kellett, egy kapuból
               két roppant nagy kutya rohant ki és elébe állott, és úgy ugattak, ahogy a torkukon
               kifért; - nem tudta, hogy a kutyák nem azért ugatják, mert meg akarják enni, hanem
               azért, mert megesett a szívük azon, hogy egy ilyen kis Állami Árvácska mit keres az
               utcán ilyen éhesen és fáradtan, elveszve?</p>
            <p>- Miféle gyerek ez?</p>
            <p>Egy erős, nagydarab asszony jött ki az udvarból, újra megkérdezte erős hangon:</p>
            <p>- Miféle gyerek vagy te?</p>
            <p>- Félek - mondta rá a kislány.</p>
            <p>- Hogy kerülsz ide? </p>
            <p>- Kedvesanyám elveszett.</p>
            <p>- Hol veszett el? - s lehajlott hozzá az asszony, és figyelmesen nézett az
               arcába.</p>
            <p>De Árvácska már nem merte megmondani az igazat. Nem merte azt mondani, amit tudott,
               hanem azt mondta: A piacon.</p>
            <p>- Hol?</p>
            <p>- A piacon.</p>
            <p>- Hát ki a te kedvesanyád?</p>
            <p>- Ű.</p>
            <p>- Hajaj fiam, hát te nagyon buta vagy. Jársz már iskolába?</p>
            <p>- Mija?</p>
            <p>- Mija, mija? e mán olyan iskolásforma jányka, de olyan buta, mint egy négyéves.
               Gyere mán ki.</p>
            <p>Bekiáltott az udvarba; nemsokára egy nagy csizmás férfi jött ki az utcára.</p>
            <p>- Nézd mán ezt a tévedt gyereket. Miféle annya van ennek? Elmaradt a piacon. Hát
               mikor volt piac?</p>
            <p>Megfogta a kislányt, aki tőle nem félt egy cseppet sem.</p>
            <p>Nemcsak nem félt, hanem ösztönszerűen elkezdett bemenni az udvarra. A felnőttek csak
               nézték, mit akar.</p>
            <p>Azt látta, hogy ez a kis ház is éppen olyan, mint az övék. Nem olyan, mint ahol a
               naccsága lakik, hanem mintha csak otthon volna, itt is itt az ereszalja, abba a dikó,
               a disznóól is ott van az istálló faránál; a trágyadomb a kútnál, a vödör lóbál.</p>
            <p>A nagyok csak nézték, várták, mi lesz?</p>
            <p>De a kislány csak megáll:</p>
            <p>- Hát mán nem laknak itt?</p>
            <p>- Kicsoda?</p>
            <p>- Kedvesanyámék.</p>
            <p>Ezen nevettek, a nagy ember meg a nagy asszony.</p>
            <p>- No gyere csak ide fiam: meg tudod mondani, hogy híják a te kedvesanyádat? Szekeres?
               Kovács? Bálint?</p>
            <p>De a kislány csak csóválta a fejét; bosszankodott ezen az ostobaságon.</p>
            <p>- Dudás.</p>
            <p>Erre nagyon élénken kiáltottak fel mind a ketten, a férfi is, nemcsak az asszony:</p>
            <p>- Dudás?</p>
            <p>- Te, ez az ű államijuk! Hogy a fenébe tévedt ez ide?</p>
            <p>Csöre már kezdett otthon lenni: az állami szó, az is igaz, azt mondta a naccsága is,
               meg űneki azt mondták, ha nagyon haragudtak: állami. Valami olyan bátorság kezdett
               benne kigyürkőzni, hogy már nincsen elveszve.</p>
            <p>- No gyere be fiam, megmosdatlak, nem lesz már semmi bajod. Éhes vagy?</p>
            <p>- Én még máma nem ettem.</p>
            <p>- Mér nem ettél? - csúfolta a néni kedvesen.</p>
            <p>- Mer kedvesanyám azt mondta, hogy te már nem kapsz enni, te má nem dógozol nekünk.
               Majd adnak ott, ahol leszel.</p>
            <p>- Á... Nahát ez a Rozi, ez egy büdös fösvény vót mindig. No nesze itt egy kis
               kenyér.</p>
            <p>Mindjárt beleharapott s evett, s elvárta, míg a tekenőben vizet készít a néni, őt
               hozzáfog lemosni. De ez sokára lett, addig ott ült a sarokban, vele nem is sokat
               törődtek, csak hallotta, hogy folyton Dudásékat szidják.</p>
            <p>- Ez az a kis pucér jány te - mondta egyszer az ember.</p>
            <p>Akkor mondta, mikor ő már a tekenőbe állott, és mosta az asszony.</p>
            <p>Arra megismerte, hogy ezek a rokonok, ennek az embernek mondta ő egyszer, hogy
               rokonbácsi.</p>
            <p>De nem mert odanézni, mert észrevette, hogy ez a rokonbácsi úgy néz rá, ahogy a
               kedvesapám szokott meg a Kadarcs Pista bácsi meg a többi. Hátat fordított neki, nem
               nézett felé.</p>
            <p>- No itt a jó meleg friss tej, még habos - mondta az asszony.</p>
            <p>- Nem kell.</p>
            <p>- Mér? Nem szereted a tejet?</p>
            <p>- Nem kell.</p>
            <p>- Hát mit eszel akkor?</p>
            <p>Hallgatott.</p>
            <p>Másnap reggel jó egészségesen ébredt. Nagyon boldog volt, hogy ilyen tiszta, szép,
               fejér ágyban ébredt fel. Úgy vágyott már haza. Úgy vágyott a kedvesanyám jó, ismert
               szagához.</p>
            <p> Reggelire vajaskenyeret kapott. Még lekvárt is tett rá az asszony.</p>
            <p>Azután befogtak a szekérbe, felültek mind a ketten, őt is odavették maguk mellé.</p>
            <p>A szekér soká ment, soká ment. Végigment a falun, addig ment, addig ment, hogy
               egyszer csak a kislány boldogan kezdett sikongatni. Már úgy kinyílt előtte a világ,
               mintha most kezdene a szeme látni. Azok a fák, amiket eddig látott, csak fák voltak,
               azok a házak, csak házak: de most egy pillanat alatt már otthon volt: észre sem
               vette, ott a görbe akácfa, ott van hozzákötve a Boris.</p>
            <p>- Hun hattátok el ezt a gyereket?</p>
            <p>- Ó, a rosseb egye meg, hát te hogy jössz vissza? Hogy a fene rágja le a húsod,
               tetüled nem lehet megszabadulni?</p>
            <p>Csöre szemérmesen nevetgélt, boldog volt, hogy otthon van, hallja ezeket a drága
               szavakat, amiket egész életében hallott. Tudja ő, hogy ez szidás, bántás: de ha nem
               fáj. Ha ez is örömet ad, ha ez a jó, s nem azok a hízelgések, ahogy másutt
               tudják...</p>
            <p>Csak azért mindig volt benne annyi sunyiság, hogy nem mutatta meg, hogy van a füle
               megett már valami: de ha rávonatkozott, megértette.</p>
            <p>- Nem tudom én, miféle szerzet - mondta a kedvesanyám róla -, valami úri magzat lesz,
               mert nagyon kényes, az egész olyan haszontalan, vékonycsontú. Nem vóna rossz gyerek,
               igyekszik is, de semmit se ér, gyenge. Nem szabad ezt elkényeztetni, olyan kisasszony
               lenne ebből rögtön, hogy csoda.</p>
            <p> Másnap kijött a cseléd.</p>
            <p>Azt mondták, ez, a naccsága cselédje. Erős, nagy, nevető lány volt.</p>
            <p>- Most beviszem ezt a robancot - mondta kacagva. - Kössék mög. Mög köll kötni
               kötéllel, majd én beviszöm.</p>
            <p>És harsogva kacagott, kacarászott.</p>
            <p>Csakugyan felöltöztették újra, akkor elővettek egy kötéldarabot, amit a Boris
               szakított el, avval megkötötték a két kis kezét, és a cseléd megfogta a kötél végét,
               hogy viszi.</p>
            <p>De a kislány olyan fehér volt, mint a fal és azt mondta:</p>
            <p>- Eresszen el.</p>
            <p>Nem eresztette el. Húzta. Erős volt, menni kellett vele.</p>
            <p>Még a kedvesanyám is mosolygott. Látta, most erős kézbe került a gyerek. Nem jön
               vissza többet.</p>
            <p>Akkor a kicsi nekiugrott a cseléd kezének és beleharapott. Alig tudta lerázni
               magáról. De csak nevetett, nem jött dühbe, nem pofozta.</p>
            <p>Így kötélen vitte el, mint a vágóra a kisbornyút.</p>
            <p>Egész úton folyt a harc kettejük közt, folyton nekiugrott, folyton harapdálta.</p>
            <p>A kútnál azt mondta a nevetős cseléd:</p>
            <p>- De minek akarsz ennél a ronda asszonynál lenni?</p>
            <p>- Kedvesanyám. - sikította fáradhatatlanul a kislány.</p>
            <p>- Rossz nehézség te buta: ez nem anyád neked. Ez pénzt kapott azért, hogy tartott. -
               Mögfizették! te butaság. Nem szeretött. Csak a pénzt szerette, nem téged. Ha
               kedvesanyád vóna, akkor már mégse engedett vón el...</p>
            <p>A kislány elhallgatott.</p>
            <p>- Majd kapol másik kedvesanyádat, az is csak ilyen lesz, az is azért vesz, hogy pénzt
               adnak utánad. De tán nem lesz ijen átkozott.</p>
            <p>Mintha valami beférkőzött volna a gyermek kicsi fejébe.</p>
            <p>- Mindenki államit akar. Más is van ilyen állami, mint te. Pénzért akárki lesz egy
               államinak a kedvesannya! Buta.</p>
            <p>Már nem kellett húzni a kötélen.</p>
            <p>A kis árva lesütött fejjel ment a lány mellett. Nem értette ő ezt, de valami
               megfagyott benne, és nem akarta a kedvesanyámat már annyira.</p>
            <p> </p>
         </div>
         <div type="chapter">
            <head>ÖTÖDIK ZSOLTÁR</head>
            <p>A kislány oda-odalesett az idegen asszonyra; csudálkozva látta, hogy ilyen fiatal,
               almaképű akar államit venni. Ő eddig azt hitte, hogy államit nem is adnak csak
               aszalódott öregeknek, de ennek még olyan volt a két gömbölyű arca, hogy a sóvári alma
               se volt se keményebb, se pirosabb. Sárgás haja volt a ritkás szövésű kendő alatt, kék
               volt a szeme. De a hangja oly éles volt, mintha valahogy sással hasították volna, és
               oly fennen beszélt:</p>
            <p>- No most csókojj kezet kisjányom a naccságának és gyerünk, mert igyókestve lösz,
               osztán menni is kék valamicskét má.</p>
            <p>Oly furcsán beszélt, mintha ő találná ki a szókat is, hogy kell mondani.</p>
            <p>A kislány azonban már nagyon el volt csigázva, csendesen lehajlott a nagysága kezére:
               az nem olyan volt, mint a kedvesanyámé, hanem jó szappanszagú és fejér. Megcsókolta,
               és tovább hallgatta a sok jó tanácsot, hogy csak viselje jól magát.</p>
            <p>- Itt jó helyen leszel fiam, Szennyes néninél, gazdag embereknél leszel, lesz jó
               ruhád, ennivalód, minden jó lesz, jársz szépen az iskolába, lesznek könyveid,
               megtanulsz írni, olvasni, minden jó lesz, csak viseld jól magadat. De nagyon jól
               viseld magadat, hogy rosszat ne halljak rólad. A ruhát le ne tépd magadról, nem
               szabad ruha nélkül járni, megértetted?</p>
            <p>- Mi a fene? ruha nélkül szok jáórnyi? - bámult el Zsaba Mári.</p>
            <p>De a naccsága nevetett az eredeti “fene” szón, aztán megijedt, hogy árt a gyereknek,
               s így javította:</p>
            <p>- Az eddigi nevelőanyja, azt hiszem mérgében, hogy elhozzuk onnan, panaszkodott rá,
               hogy nem tűri a ruhát.</p>
            <p>- A semmi, naccsága, hát köszönöm szépen, elvihetem az üres kosarat? Eredj kisjányom
               a konyhába, hozd csak a kosaram.</p>
            <p>Ki tudja, mi volt a kosárban, hogy került az a konyhába, de az biztos, hogy ő vitte a
               nagy üres kosarat haza, arra a helyre, ahol még sohase volt.</p>
            <p>Zsaba Mári oly hetykén tudott menni, csak ugráltatta jobbra-balra a nagy kövér
               fenekét. Mikor kiértek a faluból, széles országúton mentek, fák alatt, akácfák voltak
               kétfelől; no gondolta magában Árvácska, itt jól lehetne legeltetni a Borist. Jó fű
               van alatt.</p>
            <p>Nem gondolta, hogy ez még hamar bekövetkezhetik. Nem is gondolt arra, hiszen ő már
               iskolába fog járni, kicsit félve reménykedett, milyen is lesz az az iskola, amit
               annyit hallott a gyerekektől, de még ott nem volt soha. De szép is, hogy már iskolába
               megy, mint valami kis mennyországba. Csak azért cipelte boldogan a nagy kosarat,
               húzódott az idegen asszony mellé. Olyan volt ez a nő, amilyet még sohase látott
               közelről, egészen mintha úriasszony lett volna, nem is tudta elképzelni, hogy fog ez
               gazdálkodni a tanyán. Csak úgy dagadt a kövér kis teste a szoros uras slafrokból.
               Elöl hátul, mindenfelé, mint mikor a zsákban dinnye van. Végre szőlőhöz értek.</p>
            <p>No, ez már nem a kedvesanyáméké, ezt meg kellene kóstolni.</p>
            <p>- Néni... de jó volna egy kis szőlő... szedek a kosárba.</p>
            <p>Ezt azért tette hozzá, hogy Zsaba Mári is hadd kapjon. Adni kell neki.</p>
            <p>- Még mi a fene, hogy gondóssz olyat, nem szabad, jön a csősz, mingyán bézár.</p>
            <p>Akkor elhallgatott a kisjány, a nagy, kövér, dagadt szőlőfürtök meg röhögve néztek ki
               a tőkéről: No kisjány jó vóna szőlő? hip, hip...</p>
            <p>Még el se hagyták a szőlőt, azt mondja Zsaba Mári:</p>
            <p>- Hát te meg hová futsz? már itthon vagyunk.</p>
            <p>Nagy tanyaudvar volt, óriási nagy házak kezdődtek, úgy tűnt fel a kislánynak, egész
               falu: ez mind a Zsaba Máriéké?</p>
            <p>- No mi van vacsorára?</p>
            <p>Zsófi azt mondta:</p>
            <p>- Ott van a kemencepadkán.</p>
            <p>De csak úgy félvállról mondta a Zsófi, mintha nem is ő lett volna a cseléd, s egész
               mérgesen nézett a kis államira.</p>
            <p>- No Pösze, ez a tied - mondta az asszony.</p>
            <p>- Én nem vagyok Pösze.</p>
            <p>- Hát mi vagy?</p>
            <p>- Árvácska, a naccsága úgy hívott: Árvácska.</p>
            <p>- Hát az anyád hogy hívott?</p>
            <p>- Csöre.</p>
            <p>- Az is vagy, te kis pösze, beszélni se tudsz.</p>
            <p>- Engem csenkicse tanított, majd az iskolába megtanulok - pötyögte selypítve Csöre,
               aki csak most tudta meg, hogy nem beszél szépen, hanem pöszén, vagyis selypítve.</p>
            <p>- Edd meg.</p>
            <p>Sötét volt a konyhában. Nem lehetett tudni, mi van a lábosban, mind megette a legyet
               is, ami a mártásban sűrűen volt, gondolta, tepertő.</p>
            <p>Zsaba Mári bevitte a kis szobába, ahol ő hált, megmutatta: itt fogsz hálni velem.
               Ferembá nincs ma itthon, ha itthon lesz, akkor se hál idebe, hanem ki a
               marhákkal.</p>
            <p>Ez rendbe vót, mert kedvesapám is kint hált mindig az ólban, télen-nyáron.</p>
            <p>Eccer csak hallja, hogy Zsófi azt mondja:</p>
            <p>- Nem válogatós, megeszi ez a legyet is.</p>
            <p>És nevetett hozzá.</p>
            <p>Nagyon fáradt volt a helyzetváltoztatástól, mindjárt elaludt. De egyszer csak arra
               ébredt, hogy megértette, mit mondott Zsófi, hogy ő a legyet is megeszi! Az nem
               tepertő volt? hanem légy! Ettől olyan undorodás jött rá, hogy abban a pillanatban
               elkezdett ökröndözni, hányni.</p>
            <p>Felébred Zsaba Mári:</p>
            <p>- Hé ez mi az istent csinál? Hé, mi az? mit csinálsz te itt nekem? </p>
            <p>Meggyújtja a lámpát, látja, hogy itt bizony minden, de minden tele van, jön a
               kislányból a mártás, alólról, felülről.</p>
            <p>- Ó te rothadt dög, nem alszol te többet velem, te mocskos dög, összepiszkítottad az
               ágyamat.</p>
            <p>Evvel fogta, kidobta a szobájából, kiabált Zsófinak, vigye, vigye:</p>
            <p>- Ni, mit csinált az én ágyammal, ne te dög, edd meg, zabáld meg. Zsofka ezután veled
               fog aludni ez a dög, az én szobámba többet be se teszi a lábát.</p>
            <p>Zsófi is úgy nyúlt a kislányhoz, mintha az rögtön harapna vagy fertőzne, félelmes
               lett egyszerre a nagy darab kövér felnőttnek, szörnyeteg lett, akitől félni kell.</p>
            <p>- Mondtam, tele van léggyel - morogta Zsofka -, csupa legyet okádott.</p>
            <p> Másnap reggel még fel se ébredt, felrázták reggel három órakor, kihajtatták a
               disznókat vele a mezőre.</p>
            <p> Ott ácsorgott egész délig a tarlón, nem volt kedve dalolni.</p>
            <p>Akkor hozzájött a szomszéd kanásza, az is fiatal fiú volt, de már lehetett vagy
               tizennyolc éves.</p>
            <p>- No, Zsaba Mári bement a városba, elmondja a naccságának, hogy az ágyát
               besuhintottam, de én is elmegyek, nem maradok nála legyet enni, vigyázz a disznajára
               neki, én megyek a kedvesanyámhoz.</p>
            <p>Evvel el is indult, a tarló végében kezdődött az erdő, bement az erdőbe, és ment,
               ment beljebb, beljebb. Sokáig ácsorgott a fák alatt, sűrű volt az erdő, nem lehetett
               látni semmit, csak a fák tetejét, de azon se volt semmi látnivaló. Menni se lehetett
               a sűrűségben, lelt egy tarka gombát, megkóstolta, de rögtön érezte, hogy csípős,
               eldobta, a nyelvét sokáig marta még az a kicsi is, hogy hozzá nyomta.</p>
            <p>Délután megfordult, visszafelé indult, mert nem tudott hová lenni a nagy erdőbe.</p>
            <p>- Há visszagyüttél? - kérdezte a kis kanász.</p>
            <p>- Vissza, mert nem látok semmit.</p>
            <p>Éppen hozta Zsofka az ebédet.</p>
            <p>- No te mocsok - mondta, s odalökte neki, mintha a legnagyobb ellensége volna. - Hol
               fogsz aludni?</p>
            <p>- Zsaba Mári szobájába.</p>
            <p>- Az anyádéba, az nem tűr meg ilyen hasfutóst.</p>
            <p>- Én még sose csináltam, én a legyektűl csináltam.</p>
            <p>- Az anyád vót legyes, mi vót legyes.</p>
            <p>Mikor éccakára hazament, Zsofkával aludt, és szépen aludt, nem is moccant meg
               reggelig.</p>
            <p>- Tudja-e, hogy meg se moccant reggelig, úgy aludt ez, mint egy darab fa.</p>
            <p>- Akkor egye ki a fene a bélit, akkor mégis csak attul a légytül szaladt el a hasa.
               Kényes dög. Még egy állami is finnyás mán, az is válogat. Itt a tej, egyél no.</p>
            <p>- Nem kell.</p>
            <p>- Mi nem kell?</p>
            <p>- Tej.</p>
            <p>- No nézd csak, még ez is. Én nem kínlódok evvel a döggel. Mi a fene, nem eszed meg a
               tejet?</p>
            <p>- Nem.</p>
            <p>- Mér nem?</p>
            <p>- Mer nem cseretem.</p>
            <p>- Nem csereted, a fene ett vóna meg mielőtt megláttalak, nem azért hoztalak ide, hogy
               nekem csereted vagy nem csereted az ételt, hanem eredj, hajtsd ki a disznókat. Ha nem
               eszed, megmarad.</p>
            <p>- Icskolába megyek.</p>
            <p>- Mi a csudába?</p>
            <p>- Icskolába.</p>
            <p>- Mégy az anyád icskolájába. Hajtsd ki a disznót.</p>
            <p> Már ki volt készítve a mosás, mert Zsaba Mári nagyon szeretett mosni, ezt meg
               kellett szokni, itt örökké mostak, sikáltak:</p>
            <p>- Inkább tízszer kimosok, mint eccer kenyeret süssek.</p>
            <p>A kislány a disznókkal még mindig csak ácsorgott.</p>
            <p>- No gyere ide.</p>
            <p>Belemártotta a gyerek fejét a lúgba, s szappan nélkül jól megmosta neki.</p>
            <p>- Nem árt a. Biztosan nem árt.</p>
            <p>A kislány sikított.</p>
            <p>Nem is lúg volt az, hanem lúgkő, még abban az időbe.</p>
            <p>- Most mehetel. Majd én leszoktatlak a kényeskedésről! Megeszed már a tejet?</p>
            <p>- Nem ecsem.</p>
            <p>- Ekkora ló, de még beszélni se tud. Mosd meg a fejed a váluba, osztán hajts ki
               már.</p>
            <p> A tarló, a tarló az nagyon szép, a búzatarló.</p>
            <p>Éppen olyan, mint Dudáséknál, ezen el lehet ám nagyon csudálkozni, milyen messze van
               a Dudás-tanya, mégis éppen úgy van rajta minden fűszál, mint a Szennyesékén. A tehén
               az más, de a harapása ugyanolyan, és úgy meg lehet szeretni azt a jó hersegő, faldosó
               harapásának a hangját. Dalolni is éppen úgy lehet, messze elhallatszik a nótaszál, és
               éppen azokat a nótákat hallja a saját szájából, amiket amott hallott, úgyhogy már
               nincs is más különbség, csak az, hogy itt soha sincsen többet meztelenül, mindig
               ruhában van, állami zubbonyban, s az alatt ing is van. Akkor mégis jobb itt.</p>
            <p>Csak az alatt a kis idő alatt más, mikor otthon van, mert ha most hazahajt, akkor a
               nagy Szennyes-udvarra kell behajtani a tehenet, két ház közé, istállóba, tiszta nagy
               épületbe, amit az öregember úgy rendbe tart, de Dudáséknál még azt is neki kellett
               volna kihordani, ha bírta volna. Meg a sok gyerek hiányzik, itt csönd van, csak a
               Zsaba Mári hangját lehet hallani, ahogy káromkodik erre is, meg arra is.</p>
            <p> Vasárnap is ki kell hajtani a tehenet, mert a tehén vasárnap is enni akar. Vasárnap
               is megfejik szegényt, elveszik tőle a tejét, hát nem tud vasárnap koplalni, csak
               azért, mert istennek szent napja van.</p>
            <p>Hát csak telt, csak telt a nap, a szép vasárnap, akkor csak nagyot néz: jön Zsaba
               Mári.</p>
            <p>Jaj neki kedvesanyám sose hozta ki az ebédet, még vasárnap se, abból kellett
               kenyerezni, amit magával vitt reggel, mégiscsak jobb itt. A kislánynak az orrába
               csapott a húsleves szaga, mikor indult reggel, már megérezte a húslevest, a benne
               főtt sárgarépával, azt igen nagyon szerette. Ugrálni kezdett, táncolni, visítani,
               mert ha valamit kapott, úgy kitört belőle a boldogság, tombolni kellett: itt a jó
               vasárnapi húsleves.</p>
            <p>Ideér a Zsaba Mári, köszön neki szépen:</p>
            <p>- Jó napot, kislányom, no Pösze - már ül is le a kövér fűbe, nem szeret ám ez
               gyalogolni, leül.</p>
            <p>Pösze meg csak bámul, les hunyorogva, gyanús neki.</p>
            <p>- Gyere kislányom, hoztam neked ki ebédet. Pösze.</p>
            <p>De Pösze hiába szagol, nem érez semmi jó szagot.</p>
            <p>Akkor Zsaba Mári kibontja a kendőt, szép fehér kendő, piros csík van a szélébe szőve,
               kivesz egy kerekhasú köcsögöcskét. Hát ebbe meg mi lehet?</p>
            <p>Fejér kenyeret is vesz ki, nemigen nagy darabot, de a fejérből.</p>
            <p>Aludttej volt a köcsögben.</p>
            <p>A kislány nem szól, nem panaszkodik, lesunyja a fejét. Ezt is még meg lehet enni, az
               aludttejet, valahogy nem utálja úgy, mint a friss büdös tehenlevet, de húsleves is
               lehetne.</p>
            <p>- No hogy vagy? - szólogat hozzá a Zsaba Mári.</p>
            <p>De ő csak rángatja a vállát, nem felel, nem is tud erre mit mondani, semmit. Eszik, a
               szép fehér aludttejet eszegeti, olyan mint a libazsír, oly kövér, puha, fehér, azt se
               szereti, a kövéret.</p>
            <p>- Örülsz-e nálam? szeretsz-e nálam? Ládd-e, mint a nyári basarózsa viráglevelei.
               Szeretel?</p>
            <p>- Szeretek hát.</p>
            <p>- Nem kívánkozol már vissza a kedvesanyádhoz?</p>
            <p>- De biz oda szeretnék elmenni.</p>
            <p>- Mégy a fenébe, oda már nem mégy, jobb itt neked, senki se bánt, ugye milyen jó
               dógod van, ugye nem bánt senki?</p>
            <p>- Mán nincsen annyi légy.</p>
            <p>Zsaba Mári nevetett. Megette. Nevetett egyet. Vajon mit akar?</p>
            <p>- Hát a marha nem bosszant? ha bogárzik, csak fogd meg a kötelét, ne engedd, hogy
               elszaladjon.</p>
            <p>De csak ül, a kislány oda-oda les rá messziről, bizalmatlanul, vasárnap van, valami
               tésztafélét csak hozott tán? Túrós béles van ma, má reggel kavarta a petrezselymet a
               túróba. De nem akar előkerülni.</p>
            <p>No, mikor Zsaba Mári kipihente magát, csak odanyúl a kislány után, magához húzza,
               meg­csókolja, felkél, indul.</p>
            <p>- Isten áldjon, kislányom.</p>
            <p>De Csöre nyakába hajtott állal nézett utána, s azt mondta magában: azért csókoltál
               meg, mert nem hoztál húslevest.</p>
            <p> Már nem lehet naphosszat feküdni a fűben, mert ha süt is a nap, hideg a föld, eső se
               volt régen, nem száradt fel. A tehénpásztornak mindig csak lábon kell állani,
               gyalogolni, nézni, ahogy a tehén pihenés nélkül csak hersegteti a füvet. Nagy, fekete
               nyelvét is kinyújtja, avval kaszálja be a fűszálakat setét szájába.</p>
            <p> - No, hazahajtottál?</p>
            <p>De a kislány mérges. Egész nap a húslevesre gondolt, most durcás, meg van károsítva,
               setét arccal dünnyög:</p>
            <p>- Persze hogy haza, mit gondol maga, még éccaka is fogok magának tehenet őrizni.</p>
            <p>Hű, elbámul Zsaba Mári:</p>
            <p>- Az anyád istenit, hogy beszélsz?</p>
            <p>- Húsleves volt délbe - tört ki a nyelvelés a kislányból -, sárgarépa is vót
               benne.</p>
            <p>Zsaba Mári két kerek, piros arca meglappad a csudálkozástól.</p>
            <p>- Nem adott belőle - mondja a kislány.</p>
            <p>- Ez hallatlan, így beszélni vele, ezt meri a kölyök. Igen ám, de meghallotta
               Szennyes Ferenc, s kilépett a tornácról a sötétből:</p>
            <p>- Mi az, hát nem adtál a húslevesből ennek a gyereknek? Dicsekedtél, hogy vittél neki
               ebédet.</p>
            <p>- Vittem is, mit ütöd bele az orrod? Kapott eleget, nem hal éhen az én kezem alatt.
               Egész köcsög aludttejet kapott, fejér kenyeret. Nem fogom a húslevest lötyögtetni
               azon a hosszú úton.</p>
            <p>- De a fene rágja meg - kiáltotta el magát Szennyes Ferenc -, azt nem tűröm, hogy a
               gyerek meg legyen csalva. Meghallják a szomszédok, elbeszélik mindenkinek, hogy
               vasárnap se kap rendesen kosztot.</p>
            <p>Veszekedtek, mint a kutyák, rögtön mind a ketten a legmagasabb hangjukat vették elő,
               csak úgy csattogtak vele, mint a pásztorfiúk az ostorral. Zsaba Mári pedig fordul,
               megy a konyhába, hoz egy jó darab húst, főtt húst a levesből, cseréptányéron, meg
               főzeléket, azt is hoz.</p>
            <p>- Lássa, hogy vót húsleves? - mondja Csöre -, ez abbúl van.</p>
            <p>- Fene egye meg a büdös kis pofádat, te ronda, má meglátta.</p>
            <p>De a kislány most nevet magában: mind megeszi a sok húst és az ételt. Már dalol.</p>
            <p>- Mars feküdni!</p>
            <p>Vidáman megy a cselédhez a szobájába, mossa a lábát a lavór vízben, közben tele
               torokkal dalolja, hogy:</p>
            <p> egy pupu, két pupu...</p>
            <p>Nagyon vidám, hogy mégis kapott a húslevesből.</p>
            <p>Mikor este hazajött a kislány a mezőről, az asszony két darabba vót. Kisgyereke
               született. Azért volt az olyan vastag, mint egy tömött párna.</p>
            <p>De még az ágyból is az államival veszekedett:</p>
            <p>- Jaj, de szerencsétlen vagyok, jaj a lábam szakadt volna le, hogy gyalog bemöntem
               ezér e - sírta. - Úgy gondoltam, kis csikót vesz az ember, az osztán megnyől, lesz
               nekem kis pesztra a gyerek mellé. De nem ér semmit, semmit se ér ez a hasos. Így
               megvert engem az Isten.</p>
            <p>A kisjány csak most hallotta a gazdájának a hangját:</p>
            <p>- Törődj má magaddal e. Elég bajod van e. Még most is azt a kis államit szidod e.
               Örüjj, hogy neked is van e.</p>
            <p>Ő meg ott állott az ajtó mellett, az ujját a szájába vette, már látta, hogy most
               került csak rossz helyre, nagyon hasadt a szíve a kedvesanyám után, nem is hitte,
               hogy neki nem édesanyja az a szegény beteg... Vagy most mán ez is anya lett, akkor ez
               is kedvesanyám lesz?</p>
            <p> </p>
         </div>
         <div type="chapter">
            <head>HATODIK ZSOLTÁR</head>
            <p>Az öregember az istállóban lakott, onnan ki se jött, csak ha munkára kellett, de
               ahogy lehetett, már húzódott vissza bele.</p>
            <p>Nagybácsi volt ez, mondta Zsofka röhögve este a kisjánynak, mikor bebújt mellé az
               ágyba. Ilyenkor szokott mesélni neki:</p>
            <p>- Nem fizetnek ezek senkinek, ne félj, ezek gazdagok, a gazdagok nem fizetnek. Nekem
               se fizetnek, nem is tudom, mér vagyok olyan bolond, hogy itt nyúzom magamat nekik.
               Takács vót. Az öreg. Csak tönkrement. Nagy háza vót neki. Ó, úgy hordták hozzá a
               fonalat, éjjel-nappal dógozott, csak hát azért mégis tönkrement és ideszorult, most
               má semmi se lesz belőle, ezek a földjét mind elvették, hogy azért eltartják
               öregkorára, de még enni se adnak neki, ő főz magának a gané mellett, és mindig csak
               dolgozik, csak dolgozik.</p>
            <p>A kislány, ha neki meséltek, mindig úgy érezte, hogy ő is tud mondani valamit. Csak
               mondta, ami eszébe jutott:</p>
            <p>- A pince hátul vót a ház végébe. Akkor kedvesanyám nem dugta el a kulcsot,
               kedvesapám meg meglelte, ocstán levette, ocstán lement a pincébe, ocstán belegyugta a
               hordó hasába a lopótököt, ocstán szijta a bort, ocstán olyan hasa lett, mint
               Boriskának, ocstán Boriskának meg olyan hacsa vót mint egy hordó, ocstán mikor
               felgyütt a pincéből, fogta a kést ocstán mondta: Na mocst végzek veletek, no mocst
               végzek veletek, ocstán mi meg elcsalattunk a csalmába...</p>
            <p>Zsofka hallgatta, bámulva nézett, de nemigen értette, mit beszél a kislány, aki még
               sose szólalt meg előtte. Ő se beszélt neki eddig.</p>
            <p>Kicsit kíváncsi volt, de úgyse lehet érteni ezt a selypet, hát egyet lökött magán,
               hogy majd összedűlt az ágy:</p>
            <p>- Ó a fene megette, aludjunk már, mingyán fel kell kelni.</p>
            <p>A kislány, akármilyen kicsi volt is, azt megértette, hogy itt másfajta embereknél
               van, mint a kedvesanyjánál.</p>
            <p>Itt kövérek a gazdák és kövérek az állatok. A teheneknek, lovaknak, tyúkoknak,
               mindennek bőven szórták az eleséget, mert folyton számították, mit ér, mennyit kell
               beleadni, hogy behozza az árát. Dudáséknál mindenki sovány volt, az ember is, az
               asszony is a gyerekek is, az állatok is. Mind mezítláb jártak, Dudás apának úgy be
               volt hasadva a nagy fekete lábaujja körme, mint a lónak, ha letörik a patája. Dudásné
               soha papucsot se húzott, nagy fagynak kellett lenni, ha már idegen bőrt vett a
               lábára. Csak egybe hasonlítanak: neki ott se vót szabad beszélni, itt se.</p>
            <p>De ez a Zsaba Mári ez cipőt viselt, harisnyát visel, és mindig új tiszta slafrokot
               vett fel, kivált mióta a gyereke megvolt. Az ura Szennyes Ferenc meg sportcipőben
               járt, nem csizmában és rövid nadrágban, mint az igazi urak. A fején is mindig sapka
               volt, s azt félretaszította.</p>
            <p>Nem spóroltak itt semmin, csak az alkalmazottakon. Az öreg takács a nagybácsi, annak
               csak nyers krumplit volt szabad felhozni a veremből, főtt ételt nem is adtak neki, az
               úgy volt, hogy annak semmiből kellett ellátni magát, még az is panaszos volt. Zsofka
               evett, amihez hozzájutott, de Zsaba Márit sokszor szidta, hogy minden kulcsot magánál
               tart, még a sírba is magával akarja vinni. Úgy látszik, neki se jutott mindenből, de
               Csöre megfigyelte, hogy a jobb ételeket, sült tésztákat az asszony úgy eldugta a
               tisztaszobába, hogy azt még csak nem is látta közülük senki. Maguk ették meg, az
               almát különösen. Míg a fán volt, egyetlen szemet sem volt szabad levenni belőle,
               például volt a ház megett egy fehér szilvafa, azt nagyon szerette volna megkóstolni,
               de isten őrizz, talán még ki is hasították volna belőle, ha lenyel egy szemet, még
               nem is volt szabad a fa közelébe se menni. Vitték a piacra, mindent, mindig a piacra.
               Ha aztán lefogyott a fáról, nem maradt rajta más, csak az aszalódott szem, akkor
               szabad volt felmenni, de az öreg bácsi félrehívta a kislányt, s azt mondta, meg ne
               egye azokat a szemeket, mert beteg lesz, mert azok mónijások.</p>
            <p>Aki nekik dolgozott, akit nem lehetett eladni, az nem is kapott enni. Volt egy nagy
               kutya, az se kapott. Olyan nagy, sovány kutya volt, mindig szomorúan kóválygott, kis
               Csöre sajnálta, és sokszor adott neki egy kis kenyeret. Egyszer a levesét kivitte
               neki, észrevette Zsaba Mári, lett nagy csetepaté, szidta mint a bokrot, de oly
               csúfan, hogy még a gyerek is szégyellte, pedig nem volt elkényeztetve, hiszen ezen az
               Alföldön a magyarok még ebben az időben nem is tudtak másképpen beszélni, csak trágár
               szavakkal.</p>
            <p>Egyszer látta a naccságát messziről. Akkor is a malacokat őrizte, a naccsága is
               láthatta őtet, hogy ott van mezítláb a malacoknál a hideg sárba, de nem hívta
               magához, csak Zsaba Márival beszélgetett.</p>
            <p>Most biztosan megkérdezte, hogy iskolába járok - gondolta a kislány.</p>
            <p>Délben, mikor ebédelni behíjták, szólt is Mári néni:</p>
            <p>- No itt vót a naccságád, azt kérdezte, jó vagy-e?</p>
            <p>- Mit mondott?</p>
            <p>- Hogy jó vagy.</p>
            <p>A kislány már nem volt olyan nyílt és nyelves, mint Dudáséknál, ahol úgy beszélt
               mégis a nevelőanyjával, ahogy a többi gyerek. Itt nem tudott bizalmas lenni többet,
               itt olyan volt, mint az ellenséges cseléd.</p>
            <p>- Még mit kérdett?</p>
            <p>- Semmit. Hogy jól tanulsz?</p>
            <p>- Nem is járok iskolába.</p>
            <p>- Majd jársz, ne félj Úgyis elkéstél. Majd jársz jövőre.</p>
            <p>El is küldte nemsokára az iskolába. Kosárral kellett menni, a kosárban túró volt, a
               karján egy pár nagyon szép jérce. A tanítóné átvette a csirkéket is meg a túrót is,
               azt mondta, hogy tiszteli a Szennyes nénit és neki megengedte, hogy egy kicsit
               beálljon az iskolába. Látta a sok gyereket, de hiába nézte, nem látta a
               Dudás-gyerekeket.</p>
            <p>Többet ebben az évben nem volt iskolában. De mikor a másik év eltelt, akkor újra
               szeptember lett, akkor ismét elküldte Zsaba Mári kosárral a tanítóhoz, és most is
               vitt egy pár szép csirkét, de a kosárban nem túrót vitt, hanem tojást, sok tojást,
               ötvenet.</p>
            <p>És ebben az évben sem küldték iskolába. Már nyolcéves volt, még mindig nem adták be
               az iskolába. Míg a többi gyerek már a harmadik osztályba járt, ő még akkor is kint
               legeltetett, de a búza már megnőtt, hát nem volt szabad a földre menni, csak az
               akácfák alatt az útfélen egész nap; ruhában volt, de mezítláb. Hosszú állami zubbony
               volt rajta, de cipője még nem volt, még azt nem adták rá, mert csak egy párat adott a
               nagysága, szidta is érte a Zsaba Mári, hogy ellopta a nyári cipőt, ezzel meg spórolni
               kell, mert akkor nem lesz télen semmilyen.</p>
            <p>Arra nem is gondolt, hogy akkor se esne ki a világ feneke, ha talántán ő venne egy
               pár cipőt ennek a kislánynak.</p>
            <p> - Hol az anyádba vótál?</p>
            <p>- Oda, oda akartam menni a mamához, de nem találom.</p>
            <p>Nézi Zsaba Mári:</p>
            <p>- Ez a kölyök keresi az anyját. </p>
            <p>Mindennap hajnal előtt kellett kelni, aki tanyán meg akar élni. Deres volt a fű.</p>
            <p>- Itt a Zsofka papucsa, szaladj a pulykák után.</p>
            <p>Csöre vígan kapja a papucsot, és szalad benne. Nagy a papucs, bukdácsol, a búzába
               kell bemenni, egyszer csak itt vannak a pulykák, elfeledkezik a papucsról, csak akkor
               jut eszébe, mikor már a pulykákat megtérítette. Nincs papucs.</p>
            <p>Hej megijed, sírva keresi, délig mindig keresi, elébb meglelte egyiket, azután azt is
               elvesztette.</p>
            <p>- Megállj kutya, nem kapsz enni!</p>
            <p>Nem találja, csak keresi, nem leli. Kiált utána az asszony:</p>
            <p>- Hajtsd ki a disznót.</p>
            <p>Ki kellett hajtani, de nem adott enni.</p>
            <p>Olyan idő volt, hogy a búza már ki volt kelve. Másnap reggel, mikor a pulykák vitték
               arra ahogy szokták, rögtön meglelte a másik fél papucsot, de ő többet nem vette a
               lábára, hanem a kezébe vitte, hogy még egyszer el ne hagyhassa. Így is jó vót, jó
               segítség, lehetett a pulykák után hajítani. Egyszer egy pulykát leütött vele,
               ijedtében felvette a szegény pulykát az ölébe, s addig gyógyította, meggyógyította,
               de a papucsot is felvette, el ne vesszen.</p>
            <p>- Pösze rakj a tűzre.</p>
            <p>Zsaba Mári mindig mosott, az üst alatt mindig égett a tűz, és reggeltől estig
               kiabálta:</p>
            <p>- Pösze rakj a tűzre.</p>
            <p>Ott kell hagyni a malacokat és szaladni, és mindig szidta, hogy nem rak eleget.
               Megharagudott, s míg a kislány a kazán előtt guggolt, könnyű volt megfogni, megrázni
               a haját, megpofozni. Ebbe az időbe kezdte verni, még eddig nem is bántotta, de most,
               hogy gyereke volt, mérgesebb lett:</p>
            <p>- Pösze rakj a tűzre:</p>
            <p>De Csöre megharagudott, mert Zsaba Mári akkorát vágott a fejére a ruhaszedő fával meg
               a hátára egy másikat, majd leszakadt:</p>
            <p>- Majd elmegyek én az anyádhoz, megmondom, hogy mindig ütöl.</p>
            <p> De ez jó gondolat volt, másnap el is szökött, és addig ment, addig ment, míg elért a
               Zsaba Mári anyjának a házához. Az anyját úgy híjták, Zsabapolka. Sánta zsabapolka.
               Mert kicsit sántított, de igen jó nyájas asszony volt.</p>
            <p>- Igazán éngem a Zsabapolka jánya nagyon ver, mindig ver - mondta néki.</p>
            <p>- Mi csinál, kisjányom?</p>
            <p>- Ver.</p>
            <p>Sánta zsabapolka aztán nagyon sajnálta a kislányt, és enni adott neki nagyon jó
               ételt, és nem eresztette haza este se. Reggel nekik őrizte a disznójukat, fekete
               disznójuk volt, sok malaca volt, azt őrizte.</p>
            <p>Nem nagyon messze laktak Zsaba Máriék oda, s a kislány egész nap úgy dalolt, majd
               kicsattant a torka, oly boldogan dalolt, mint tavasszal a madár, azt hitte, többet
               nem kell visszamenni. De az öreg Zsabapalya, az fösvény volt, spórolós, mint a lánya,
               az küldte ki őt reggel a malacokkal, és most utána üzent a lányának, hogy vigye innen
               az evőt. Paprikáskrumpli volt ebédre, ez nagyon ízlett ám kis Csörének, soha el nem
               felejti be jó volt, de alig nyelte le a falatot, ki jön itt? Zsaba Mári érkezett:</p>
            <p>- Gyere haza kislányom, ebédeljél még meg, azután szépen gyere haza.</p>
            <p>- Má eleget evett - mondta az öreg Zsabapalya.</p>
            <p>A lánya is szépen szólott, de nagyon csúnyán nézett, rögtön kézen fogta, elvitte
               haza. Úton azt mondta: Ferenc bátyádnak nehogy szólj valamit, mert kitaposom a
               beledet. Ez a gyengébb beszédje volt, olyan, mintha azt mondják: kezit csókolom.</p>
            <p>Dehogy is köszönt volna valaki itt egymásnak, azt mondani, hogy jó napot, jó estét,
               nem kívánt itt senki egyik a másiknak se jó napot, se jó estét, legfeljebb azt
               mondták: dicsértessék.</p>
            <p>Ahogy hazaértek, kihajtotta a disznókat a mezőre, este hogy hazajött a disznókkal,
               nem volt otthon Ferenc bácsi, akkor verte meg a nyújtófával: “Fogsz még te elszökni?
               mit nem öszöl itt?”</p>
            <p>Csöre sírt: “Nem nem nem, jó leszek, csak tessék megbocsátani, jaj ne tessék bántani,
               mert fáj”, de magában azt mondogatta: ilyen egy büdös satrafa, engem becsalt, hogy
               tegyek a tűzre, én meg röhögtem, a rontását neki, mindig csak a tűzre rakni. Mit
               szólnál hozzá, ha én volnék a Zsabamári, és én kiabálnék neked, hogy gyere tegyél a
               tűzre? Pösze!... Ee... a nyelvét is kinyújtotta.</p>
            <p>De a dér egyre nagyobb lett, és a tehenet minden reggel ott kellett legeltetni az út
               mentén, a falu végén az akácok alatt az árokparton. Arra ment mindenféle nép, és
               mondták: az anyja istenit ennek a zsabamárinak, jöjjön ki ű legeltetni a tehenet a
               dérbe, mezítláb. Mer a papucs nem volt még egyszer a kislányon, nem kellett neki,
               hogy még egyszer kikapjon miatta, így pedig fázott, fázott, megfagyott a sarka. “Ő
               gyüjjön ki őrizni, ezt a kisjánt meg hagyná aludni, ne ő dögöjjön az ágyba.” Mer
               csakugyan aludt, persze aludt a dög. Mikor kellett fejni, akkorra hajtotta haza a
               tehenét, akkor kelt fel a paplanos ágyból Zsabamári. No szegény kislány tapo­gatta a
               lábát, az öreg takács azt mondta: “Vigyázz kislányom, ha gyerekkorodba tönkreteszik a
               lábad, azt nagy korodba se fogják soha megreperálni.”</p>
            <p> Egész csekélység volt, valamiért mérges volt: “Te piszok, te disznó az anyád
               úristenit, te szemtelen, hogy fogod a kezedbe a seprűt? hétéves létedre nem tudsz még
               ennyit se? Ennek kell iskola, rossz nehézség, nem iskola kell ennek, hanem
               verés.”</p>
            <p>Akkor Szennyes Ferenc is meghallotta, megszólalt:</p>
            <p>- Ne beszélj így evvel a gyerekkel.</p>
            <p>Most meg ennek esett neki.</p>
            <p>Azt mondja az öreg bácsi: gyere kisjányom, elviszlek a templomba.</p>
            <p>Éppen húsvét volt, húsvét előtt, feltámadás.</p>
            <p>A kislány ledobta a seprűt: “Jaj istenem meglátom a templomot belülről!” mindig így
               szokott ujjongani, ha ajándékot kapott, visított, mint a gyík.</p>
            <p>- Menj a fenébe, ne is lássalak - szólt Zsaba Mári húsvétiasan.</p>
            <p>Csöre szaladt boldogan a nagy vályúhoz, beledugta a lábát, megmosta.</p>
            <p>De a Zsabamáriba beleszállott hirtelen a szentlélek, azt mondja:</p>
            <p>- No gyere hát, felöltöztetlek szépen.</p>
            <p>Mikor öltöztette, kérdezte:</p>
            <p>- Örülsz-e?</p>
            <p>- Ii hiii bizony örülök.</p>
            <p>Fogta kezét az öreg bácsika, mentek a hosszú úton a templom felé, de Csöre csak a
               menőket nézte, mindenki cipőben van, ő meg hiába mosta meg a lábát, már megint tiszta
               por. Szép, napos húsvét volt, a régi cipőt nem lehetett felhúzni, mert minden
               lábaujja ki volt belőle. Meg lehetett volna csinálni, de Zsabamári arra nem is
               gondolt. Milyen jó, hogy napos idő van, ha rossz idő lenne, nem is vihette volna el
               az öreg bácsika a templomba szegénykét.</p>
            <p>Mingyár felvitte a kórusra, és Csöre látott mindent. Mindent. Mindent látott, mi a
               templom, hogy mit csinálnak ott. Papot látott meg misét meg a sok népet meg az oltári
               szentséget meg a Krisztus testét és a sebeit, és ezen nagyon elcsodálkozott, hogy egy
               olyan nagyúr, mint a Jézus Krisztus, aki a legnagyobb király, királyok királya, ilyen
               sebekkel fekszik, akkor sírni kell, hogy ő semmi seb nélkül is panaszkodik, de nem is
               panaszkodik, csak saját magában panaszolja el bánatát.</p>
            <p>Meddig beszél még az a marha? - kérdezte a bácsikától, s rámutatott a papra. A
               bácsika megrántotta a karját: ne beszélj hangosan, olyan gorombán.</p>
            <p>Ő megijedt, elhallgatott, ő nem tudta, hogy az gorombaság, hogy marhának mondta a
               fejér­inges bácsit, mit szólana a bácsika, ha mindent kimondana, amit Zsabamári
               szokott mondani őrá.</p>
            <p>Eccer csak megmozdult a sok nép, mentek kifelé, ők is lementek a kórusból, azért még
               egyszer visszavitte őtet a bácsika a kórusba, és nézték és vártak, és míg vártak és
               nézték a sok embert, úgy érezte, meghasad a szíve a nagy boldogságtól, mert ő a
               legboldogabb a világon, és látta Zsabamárit is a sok ember közt, megismerte a
               kendőjéről, meg is mondta hangosan: Né a Zsaba­mári, né.</p>
            <p>- Nem hallgatsz, nem szabad beszélni - de olyan világos, kockás kendője volt, meg
               kellett ismerni. </p>
            <p>Azután látni akarta a Jézus bácsi sebeit, és a bácsika el is vitte oda, s
               megcsókolhatta a Jézus édes kezeit és arcát és a sebeket.</p>
            <p>Mikor lassan mentek az úton, azt mondta:</p>
            <p>- Kedves bácsika, én is olyan vagyok, mint a Jézus, mert nekem is az Állam ad sebeket
               a kezeimre és a fenekemre, mer az Állam adott oda Zsabamárinak, hogy verjen.</p>
            <p>- Fiam - mondta az öreg ember -, akinek az Állam a dajkája, annak kétszer is meg kell
               gondolni, ha meg akar születni. Minek jöttél te a világra az Állam nyakára, te is, te
               kis bolond.</p>
            <p>Hosszú volt neki az út, leült egy mérföldkőre egy kicsit pihenni, mesélt, mesélt a
               kislánynak, nem törődött vele, hogy az érti vagy nem.</p>
            <p>- Látod, én is második gyerekségemre, én is az Állam dajkálására szorultam, de le is
               vetkeztetett a jó dajka. Tudod-e, mikor a románok bejöttek, bombázták a falut, éppen
               az én házamat gyújtották fel a bombák, mer nekem nagy házam volt, annak az első
               szobájában voltak a vörös tisztek, hát azt célozták. Hat bomba beleütött az utcai
               ablakon át, a hetedik meg gyújtóbomba lett, az aztán eccerre felgyújtotta a házat is
               meg az ólat is meg a kazlat is, minden égett. Elótani meg nem lehetett, mert a
               románok nem hatták, hogy nem azér gyújtották fel, hogy mi meg elótsuk.</p>
            <p>Megtörülte a homlokát, nagyokat, puhát lélegzett. Biztosan azért mesélt a kislánynak,
               mert neki is ki kellett magából adni a panaszt, és a bánatot, ha csak egy gyermek
               előtt is.</p>
            <p>- Így leégett az én házam tövig, még harmadnap is égett benne a nagyház közepébe a
               mester­gerenda. A biztosító társaság meg nem adott semmit, harminchét évig fizettem a
               biztosítást, egy krajcárkát se adtak, mert azt mondták, olyan tűzért nem fizetnek,
               amit szándékosan csinálnak. Hát tudod, gyermek, az Állam érdekében volt a háború,
               ezért igazság szerint az Államnak kellett vóna megtéríteni az én káromat, mert a
               községben senkinek a háza se égett le, csak az enyém meg még vagy kettő, három. Azok
               se kaptak kártérítést, de én hajaj, én kaptam az Államtól olyan büntetést, jajaj...
               Most, hogy behozták a forgalmiadót, én nem tudtam, hogy énrám is tartozik, én takács
               vagyok, sose kellett nekem semmiféle könyvet se vezetni - egyszer csak mondja, nekem
               egy bótos, hogy Csomor bácsi, menjen fel a községházára, mert baj lesz a forgalmival.
               Felmegyek a községházára, mondom a jegyzőnek, hogy jegyző úr kérem, énrám is tartozik
               a forgalmiadó? Azt mondja a jegyző: Csomor bácsi, éppen itt van az ellenőr, kérdezze
               meg tőle. No bemegyek a forgalmiadó ellenőrhöz, kérdezem tőle, azt mondja várjak egy
               kicsit, mingyár jegyzőkönyvet vesz fel... No meg is csinálta a jegyzőkönyvet, én
               nyugodtan haza­megyek. Egy-két nap múlva találkozom a boltossal, mert hogy olyan
               szegények lettünk mint az új házasok, nem volt se egy tepsi, se egy asztal a házba,
               amit újonnan valahogy felépítettem, mindig nekem kellett menni a boltba, mert se inas
               nem volt, már régen nem jött inas erre a mesterségre, se a feleségem nem tudott
               elmenni, mert úgy megijedt a bombardirozáskor, hogy attól kezdve ágyban fekvő beteg
               volt a szegény. Kérdi a boltos, mit mondtak, mondom, jegyzőkönyvet vettek fel. Jaj
               azt mondja, az baj, mert akkor büntetés lesz, legalább hetvenezer korona... No nagyon
               megijedtem, újra megyek a községházára, szerencsére a forgalmi ellenőr újra ott van,
               mondom neki, ne büntessenek meg engem, mert engem már tűz-víz megbüntetett, tudod
               fiam, ó honnan tudnád, akkor tizenkilencben nagy árvíz volt, mindenem tönkre ment a
               mezőn is, mondja, hogy nem fognak nagyon büntetni. Aztán kijött, hogy száznegyvenezer
               koronára büntettek.</p>
            <p>Az öregember nagyon meg volt hatva saját elbeszélésétől. Felújult benne minden emlék.
               A kislány csak nézte az arcát, oly fehér volt, mint a fehérített vászon, és fájt a
               feje mindig, a bajusza egészen fehér volt, és se meg nem hagyta, se le nem
               borotválta, hanem csak úgy le volt nyírva nagyjából, az orra furcsán kunkorodott
               felfelé, kék szemei nedvesek voltak, a gyűrött piros szélükön könnycsepp
               reszketett.</p>
            <p>- De ez még nem elég, akkor az Állam még nagyobbat talált ki ellenem. Az
               iparigazolványt. Mert tudod fiam, én olyan árva gyerek voltam, mint te vagy, kisfiam,
               nem volt se apám, se anyám, hanem magukhoz vett egy öreg takács, akkor az volt a
               legöregebb a faluban, azután sokáig én voltam a legfiatalabb, most megint én vagyok a
               legeslegöregebb. Hát én a mester­séget szépen megtanultam és negyvenhat esztendeig
               gyakoroltam, és avval szereztem a kis házamat meg egy kis fődet, csak az árvízkor a
               fődet tönkretette a víz, a házat meg a bombázás, akkor hogy felépíthessem a házat, el
               kellett adni a földet, beleépítettem a házba. Hát olyat, amit az Állam most kívánt
               tülem, nem tudtam mutatni. A forgalminál is azt mondták, hogy meg kell nekem fizetni
               mindent, kezdettől fogva, amit csak kerestem, minden után, és úgy számították, hogy
               hárommilliót keresek havonta, pedig én a legnagyobb szorgalommal se kerestem meg
               annak a felét se. Pedig fiam minden éccaka éfélig ott ültem a szövőszékben és
               dolgoztam, hogy még enni is alig állottam meg. Most meg azt mondták, hogy ha nincs
               iparigazolványom, akkor én kontár vagyok kezdettől fogva, és nem volt szabad nekem
               semmit dolgozni, mióta élek... Így mondta az Állam... Elmentem a főszolgabíróhoz,
               mondtam, abba kell hagyni nekem az egészet? Azt mondja a főszolgabíró, nem kell
               abbahagyni, hanem szakemberekkel intézzem el. Nincsenek már, főszolgabíró úr,
               szakemberek, magam vagyok utolsó szakképzett takács a községben, van itt, még kettő,
               aki nem szakember, most kezdte, nem kívánhatják, hogy én azoktól tanuljak. Azt
               mondja, van még öreg takácsmester Abonyban. No, ismerem én azt az abonyit, jönnek
               énhozzám abonyiak sokszor, és mondják, hogy a jó anyagot nem adják az ő takácsuknak
               elrontani. Most én ahhoz menjek inasnak?</p>
            <p>Csöre meglátta, hogy az öregembernek most esett ki a szeméből az első könnycsepp.
               Mást nem tehetett, hiszen kicsi eszével fel sem tudta fogni, amiket az aggastyán
               mesélt, csak odasimult hozzá melegen, és megszorította a kezét, és a fejét rátette a
               karjára, mint egy jó kis gyermek.</p>
            <p>- Azért mondom kislányom, hogy akinek az Állam a dajkája, az kétszer is gondolja meg,
               ha erre a világra akar születni, mert az Állam jót akar, de az ő szája néma, neki
               prókátorokra van szüksége, az Állam erős, de az ő keze nem simogat; jaj annak, mikor
               az ember a hivatalnok kezére kerül, akkor már abból jó nem jöhet ki, csak szekatúra,
               bosszúság, kár.</p>
            <p>Lehajtotta a fejét, ült, már úgy el volt gémberedve, mintha nem is volna kedve többet
               megmozdulni.</p>
            <p>A kislány szíve dagadt a részvéttől, szeretett volna ő is olyan szépet és rettenetest
               mondani, mint az öreg, s azt mondta:</p>
            <p>- Engem kedvecsapám mindig csimogatott.</p>
            <p>Az öreg eleinte nem is figyelt oda a kis selypre, nem is lehet érteni, mit mond.</p>
            <p>- Nem csimogat: simogat... s... sss... sss...</p>
            <p>- Csss... csss... sss</p>
            <p>- Ahogy a szél fúj: sss... sss...</p>
            <p>- Css... ssscs... sss...</p>
            <p>Így tanítgatta már máskor is az öreg.</p>
            <p>Akkor a gyerek továbbmesélt, s az öregnek felakadt a szeme. Még a nyál is megeredt az
               ínye közt, úgy meg volt rémülve. A vér felszaladt a sápadt arcába, leszállott megint
               meg újra, kékült-zöldült azon, amit a kislány mondogatott, akkor felállott, azt
               mondta:</p>
            <p>- Gyere velem!</p>
            <p>A gyerek megy, ha szólanak neki, visszaindultak a falu felé, de alighogy
               megfordultak, ott jött Zsabamári. Meg is állottak.</p>
            <p>- Né má ezeket a disznókat, ezek még mindig itt cammognak. - Vígan rakta a lábát,
               kemény, vaskos lábain lötyögve ment, úgy vitte a potrohát, mint a darázs, ha a darázs
               a nagy hasával hátrafelé tudna menni, mint a rák.</p>
            <p>- Micsoda gyalázatosság ez, magának má régen otthon kék lenni. Mit gondol, éhen
               vesznek azok az állatok? ki hordja ki a trágyát? fene egye meg a vén trotliját.</p>
            <p>Szennyes Ferenc hallgatott a felesége mögött. Nem szeretett az asszonnyal szót
               szaporítani, most meg igaza is van Zsabamárinak, inkább az volt az ostobaság, hogy
               elengedte a temp­lomba a vént. Mintha az állatokat csak úgy ott lehetne hagyni
               félnapra. Idegenek is mentek az úton. Szennyes tudta, hogy a felesége nincs
               tekintettel arra, hallja vagy nem hallja valaki, hát most nem vakkantott rá, hogy: ne
               ugass. De volt benne annyi becsületérzés, hogy legalább nem is tódította felesége
               csetepatéját. Már messze jártak a fiatal, erős emberek, ők még mindig csak ott
               állottak a kilométerkőnél. Az öreg előrehajolva csak állott, állott, mintha megütötte
               volna a szél. A feje úgy ingott, mint az órainga, bólogatott szakadatlanul, nem akart
               megállni.</p>
            <p>- Piszok - mondta aztán. - Piszok meg Piszokné...</p>
            <p>Azután újra oly sokáig állott, hogy már a menők messze eltűntek a távolban.</p>
            <p>- Hűvösödik az idő menjünk haza... Ne félj fiam, akármilyen nehéz is neked, te még
               fiatal vagy: kibírod. A fiatal mindent kibír. Veled még sok minden történhetik, még
               jó is. Én is árva voltam, mint te, nem volt nekem se apám, se anyám, senki e világon,
               de nekem a vót a szerencsém, hogy még abba az időbe az Állam nemigen törődött a
               kisgyerekekkel, csak a vett magához kis árvát, aki szerette a gyereket, nem fizettek
               érte, hát érdemös nem vót a gyerektartás... ez az én húgom e nagyon kemény szívű, nem
               csuda, gazdag, mindene van, a gazdag ember csak arra gondol, hogy a péze meglegyék,
               péz meg péz; meg hogy mutathassa a hatalmát. Hásza te is arra kellesz neki, hogy
               legyen egy kis idegenje, segítségnek, mert tarthatnának ezek cselédet, akár hatot is,
               de annak fizetni kék, így meg ű kap egy kicsit. Éntülem is kap, mer aszongya, hogy
               örökőtem az ű bácsijuktúl, pég az nem úgy van, mer amim van, azt én mind magam
               keresettyébül gyűjtöttem a szegény feleségemmel, ketten, ami a bácsirul maradt vóna,
               azt akkor ezeknek a szülejei a Zsabák meg a Marók meg a Tunkák meg a többi mind az
               utolsó szemig elszedték, hogy nem vót nekem még a fejem se mire lehajtani, azután,
               hogy megháza­sod­tam, akkor kezdtem lassan lépesedni, mer igen-igen jó feleségem vót,
               a nem is ett, csak mindent félretett öreg napjainkra, nem gondoltuk mink hogy jönni
               fog az Állam: ham, az kapja be, amink maradt a háború után, most meg mán ezek a jó
               emberek azt mondták: jöjjön hozzánk bácsi, nálunk el lehet hóttáig, a fődjét meg
               megműveljük magának. Most művelik igen, de én hogy vagyok; még csuda, hogy
               kieresztettek az udvarbul, mán úgy gondoltam, míg élek, többet ki nem léphetek a
               kapun, mer félnek azér ezek az istentül, hogy ha valaki megtudja, milyen jól elbántak
               velem, akkor rájuk is rájuk fordul a hátulütő fa... De nicsak, két csendőr jön
               errefelé. Úgy gondolom más faluból jönnek ezek hazafelé, ebédelni gyünnek, hogy
               messzejártak, őrjáraton voltak ezek, ezeknek is van azért elég gyalogolnivalójuk
               látod...</p>
            <p>De oly lassan beszélt, hogy mikor egy szót kimondott, a másikig már el is felejtette,
               hogy mi volt útközben.</p>
            <p>- Tessék má megállani csöndőr urak - köszönt nekik nagy alázatossággal -, éppen
               akartam vóna elmenni, ha bírok a tisztelt urakhoz.</p>
            <p>- No öreg, mi az?</p>
            <p>- Eriggy csak odébb kisjányom az útbul. No eredj el, nem bántanak engem a csöndőr
               urak meg téged se, de valamit kell nekik elmondani, ami nem a gyerek fülibe való.
               Hogy is híjták a te kedves apádat?</p>
            <p>A kislány gyanakodva állott, ellenségesen nézett. Húzódott félre az útból, nagyon úgy
               érezte, hogy neki jár itt ki egy rúgás vagy egy pofon, jó lesz elsikolni. De
               elszaladni se mert, azt se tudta merre kellene szaladni, hogy hazaérjen...</p>
            <p>- Sipos vagy valami ilyen hangszerje vót neki a nevében. Dudás no... Hát kérem
               csöndőr urak: eredj már odébb kisjányom...</p>
            <p>A csendőrök megdöbbenve hallgatták az öregember meséjét, akkor előhívták a kislányt,
               hogy nem akart jönni, egyikük még utána is szaladt, úgy csípte el a gyereket
               futtában, karjánál fogva rángatva hozta elő. De a másik csendőr a zsebébe nyúlt, és
               cukrot keresett a gyereknek, csak az nem merte elvenni.</p>
            <p>- Olyan e, lássák csendőr urak úgy van a nevelve, hogy az úton felszedi az
               almacsutkát és megeszi. Nem utálja. Még az a jobb neki, szegénynek, ami el van
               hajítva a ganéjba. Nem vót erre még soha senkinek gondja. Kegyetlen emberek markába
               vót e mindig.</p>
            <p>- Legjobb vón, ha be bírnak jönni a laktanyára, felvesszük a jegyzőkönyvet.</p>
            <p>- Jaj tisztelt urak, én mennék én, szívesen elmennék én, de én már nem bírok menni.
               Örülök, ha haza tudok még egyszer eljutni és meghalok. De az Isten hozta magukat
               errefelé, tisztelt csöndőr uraim, mert az nem lehet, hogy ilyen istentelen és
               förtelmes emberek éljenek a földön, még az Államtól pénzt kapjanak azért, hogy így
               kihasználnak kis árva gyermekecskéket, akinek se apja, se anyja, semmi védelmezője
               ezen a világon... lehet ki élni...</p>
            <p>A csendőrök látták az öregember gyengeségét, azért csak úgy noteszba vették fel a
               jegyzeteket, majd megcsinálják otthon a jelentést, mondták. A kislány meg csak
               nézett, nevetett. Már kezdett neki tetszeni, hogy mindenki csak vele foglalkozik, de
               azért igyekezett láb alól félrehúzódni, onnan leskelődött, hogy hol egyik csendőr,
               hol a másik, csak feléje lesett a szemivel, ez tetszett neki.</p>
            <p>- Mindenki csak rám néz - mondta is, nem tudta, hogy ezt büszkeségből és kacérságból
               mondja. Hozzá is van szokva, mert mióta csak az eszit tudja, mindig megnézte őtet
               minden férfi. Nem lehet tudni, mért. Meg olyanokat kérdeztek, úgy faggatták, azon is
               csak nevetni kell. Meg a vállát rángatja az ember és kacsint, elhúzza a száját:
               akármilyen kicsi is a kislány, azért lány az már; érzi, hogy vannak dolgai, amik csak
               őrá tartoznak, ha akarja elmondja, ha nem, akkor nem.</p>
            <p>- No mendegéljünk - mondta az öregember, elindultak az úton, de hogy már benne van a
               beszédben, azon a furcsa, csendes módon csak tovább mondogatta: - Szennyes Ferenc
               azért Piszok Ferenc, mer hagyja, hogy a kisjány mezítláb őrizze a tehenet a mezőn,
               azért mer neki kellene venni cipőt, mert az Állam nem ad. Mer mégiscsak takarít,
               őriz, dógozik, moslékol, mindent tesz a gyermek erejéhez képest, nem halna bele, ha
               egy régi kis cipőt odaadna a lábára, vagy hét-nyolc forintot mindig kellett egy kis
               kanászbojtárnak adni, meg kosztot, fejelés csizmát vagy legalább bocskort, ez most
               mind megtakarítja, de azt mondja, hogyha még fizetést is ad, akkor minek vesz ide
               állami gyereket? Ilyenek.</p>
            <p> - Mit akartatok a csendőrökkel, te kutya. Mondod meg, mit akartatok a csendőrökkel,
               te kutya?</p>
            <p>S egyik ütés a másik után.</p>
            <p>A kislány a kis gyenge karját az arca elé tartja a feje elé, de avval nem tudja
               megvédeni magát. Zsabamári meg csak üt. De még ezt se akarja, hogy az ütésbe
               megfáradjon; hanem keres egy botot, megleli a ruhaszedő fát, annak már Pösze ismeri
               az ízét, múltkor is éppen evvel kapott ki, amikor nem rakott a tűzre.</p>
            <p>- Itt döglesz meg a lábam előtt, ha meg nem mondod, mit akartatok a csendőrökkel?</p>
            <p>- Én nem vótam, a bácsika vót - visított kettérepedt szájjal a kislány, erre Zsaba
               Mári megnyugodott.</p>
            <p>Azt hitte, valamiért az volt a rögeszméje, hogy a kislány panaszkodott el, hogy a
               csendőrök meglátták, megszólították, mért van mezítláb, mert a messziből annyit
               láttak, hogy a kislányt faggatták. De arra eddig nem is gondolt, hogy az öreg
               panaszolkodott. Biztosan a földeket mondta el, meg hogy mi van vele, ettől azonnal
               elfelejtette a kislányt, otthagyta a fenébe, bement a szobába, és nézte, hogy mit is
               kell csinálni a vén istennel. - Legyet ne lássak a gyereken - kiáltott ki a
               kislánynak, s az szorgalmasan állott rögtön a bölcső mellé, és hajtotta a legyet.</p>
            <p>- Oá, oá - mondta a gyerek a bölcsőben, és folyton visított. Biztosan rossz tejet kap
               az anyjától, hogy ez mindig mérges, a teje is mérges lesz neki - mondja Zsofka, ahogy
               átmegy a pitvaron. Ez is rossz tejet fog adni, mert ez is mindig olyan, mint a
               kelevény. Ebbe a házba mindenkinek rossz a teje, mert itt mindenki reggeltől estig
               rosszkedvű. Pedig itt lehetne jókedve még Zsabamárinak is, mer semmit se kell neki
               csinálni, csak folyton horgol a gyerekének. Minden munkát elvégez az ura, mer az ojan
               kis ember, fene látott ijet, örökké csak dógozik, az asszonymunkát is szereti, főz
               is. Még a Zsofka munkáját is elvégzi, ha rájön, az asszony a meg ott ül a szobában a
               horgolásával, mérgesen néz maga elé, csak soha ki ne jönne többet onnan. A kislány
               meg, Pösze, csak hajtja a legyet, ahogy hallja a konyhából a Zsofka csendes
               nevetését, ahogy a gazdán nevet, eszébe jut, hogy a nyáron, amikor kint vótak a
               szérűn, az asszonynak haza kellett menni, ők maradtak ott hárman, ő meg Zsofka meg a
               gazda a ponyván; azt mondja a gazda, lökd csak idébb a Zsofkát. Mér? mondja ő neki,
               tán be akar neki dörgőnyi?</p>
            <p>Most ezen elmosolyodik, ugyan mit is kérdezgettek a csendőrök, de ojant nem is
               szoktak kérdezni.</p>
            <p>Hát csak kinyit Zsabamári, a nyakában az olvasó. Mi az, ez meg nem horgolt odabenn,
               hanem olvasózott? Néz Zsabamári a kölykére, annak az arcán van egy légy, őszről
               maradt tán, mert olyan döglődő, akkor eshetett rá, nem is bírt már elmászni.</p>
            <p>- Így vigyázol te az én gyerekemre? Így vigyázol te az én gyerekemre? - veszi le,
               oldozza az öregszemű olvasót, kezdi vele verni a kislány fejét.</p>
            <p>- Hogy az isten döglesszön meg te gyalázatos disznyó - így, csak veri a Csöre fejét,
               de hogy nem akar vér folyni az olvasótól, húzza le a szegedi papucsot a lábáról,
               annak a sarkos végével püföli a fejét, veri ahogy bírja: Így vigyázol te az én
               fiamra, te kutya?</p>
            <p>Nem állott meg, míg a fejét be nem szakította.</p>
            <p>Ömlött a vér, Szennyes Ferenc meg kinézett a konyhából, egy nagy kötény volt előtte,
               azt mondta:</p>
            <p>- No, ezér vótál templomba?</p>
            <p> Csörének a vér mind beleszáradt a hajába, és Zsabamári bezárta a cselédszobába, csak
               este híjta ki, kezébe nyomott egy bögrét.</p>
            <p>- Vidd annak a másik dögnek, a barátodnak, nem fog többet a csendőröknek panaszkodni,
               ha ezt megissza.</p>
            <p>Csöre megfogta a bögrét, vitte, útközben majdnem elesett, de csak megbotlott, kicsi
               ki is löttyent a lébül.</p>
            <p>- Bácsika, bácsika, Csabamári küldte, nem fog többet a csendőröknek panacskodni, ha
               eztet megiccsa.</p>
            <p>Az öreg takács megdöbbenve, elfejéredve nézett a kislányra.</p>
            <p>- Étető van benne, kis fiam?</p>
            <p>- Acsmonta Csabamári, nem fog többet a csendőröknek panacskodnyi, ha ecstet
               megiccsa...</p>
            <p>Az öregember hörgött:</p>
            <p>- Nem fogok panaszkodni... nem is akarok én már... Isten adta ezt az észt
               Zsabamárinak: eleget panaszkodtam már én, nem fogok én már soha többet
               panaszkodni...</p>
            <p>Elvette a bögrét, és jó helyre félretette.</p>
            <p>- Majd megiszom fiam, de még egy kis dolgom van, elébb kihordom a ganét.</p>
            <p>Aztán igen elszomorodott, elment hátra a vasvilláért, tovább dolgozott. Csöre még egy
               darabig ott lábatlankodott körülötte:</p>
            <p>- Mitől vagy olyan véres?</p>
            <p>- Csabamári becsakította a fejemet az olvasóval meg a csegedi papucsával ics.</p>
            <p>- S... ssss... sss... - súgta feléje az öreg ember.</p>
            <p>- Sss... cssss... ssss... - válaszolt Csöre, most egészen jól kijött a s betű a szájából: papuss... sss...</p>
            <p> Másnap nagymosás volt. Már hajnal előtt felrakták a meleg vizet, és a gyereknek is
               ki kellett bújni a vacokból.</p>
            <p>- Gyerejde.</p>
            <p>Oda kellett menni, Zsabamári belemosta a fejét a lúgba. A meg úgy felmarta, hogy tele
               lett az egész feje sebbel. Az asszony csak úgy szaggatta kifelé a hajat tövestől a
               fejéből, azt kiáltotta:</p>
            <p>- Jaj de megvert az isten evvel a koszos nyávadt rontással.</p>
            <p>Hogy erős volt a lúg, a kislány visított, hunyta be a szappanhabban a szemét.
               Zsabamári meg ingerült volt, az öreg is még mindig él, semmi se változik, az egész
               világ csak az ő bosszantá­sára van, hát ököllel oly szerencsétlenül törölte szájon a
               bőgő masinát, hogy annak két foga bedőlt...</p>
            <p>Most már aztán a száján is dőlt a vér.</p>
            <p>Az embert ne üsse meg a guta, ettől a sok ribanc, cudar, rohadt nyomorúságtól.</p>
            <p> Az orvosnak azt kellett mondani, hogy a tehén megöklelte, attól dűlt be a foga.</p>
            <p>- Hogy híjnak kisjányom?</p>
            <p>- Ávvásska.</p>
            <p>Zsabamári gyűlölettel nézett a kislányra: ezt magát nem bírta elviselni, hogy egy
               gyereknek ilyen neve lehessen: Árvácska.</p>
            <p>Az orvos se értette meg, neki muszájlott magyarázni.</p>
            <p>- Nincsen ennek semmi neve, azt a butaságot írták be neki, hogy Árvácska vagy mi a
               kékkü.</p>
            <p>- Árvácska? - nevetett az orvos - ez kedves. Hát ez igazán árvácska is. No nyisd ki a
               szádat kis árvácskám... Injekciót is adott be neki, igazított valamit a szájban.</p>
            <p>Aztán adott olyan piros orvosságot, hogy avval kell mosni a szájat, és öblögetni a
               fogakat. De a leggyógyítóbb az volt, hogy mindig nevetve és becézgetve szólott hozzá.
               A puha, szagos tenyerével is csak mindig simogatta az arcát, huzigálta a pici kis
               gombocska orrát.</p>
            <p>- Jól van kis árvácskám, aztán szépen mosogasd a szádat.</p>
            <p>Igen, de ahogy hazamentek, Zsabamári elvette a piros orvosságot, ő használta, mert az
               egyszerűen piros szájvíz volt, az neki is jó volt.</p>
            <p>De a kis Pösze rászólt:</p>
            <p>- Nekem is!</p>
            <p>- Az már neked nem kell. Már neked nem kell orvosság.</p>
            <p>Ő használta el az egészet, a gyerek nem is mosta vele a fogát, csak egyszer.</p>
            <p>- Hallgass, mert bevágom vele a pofád.</p>
            <p>Vágott, ütött, harapott, ilyeneket csinált a hülye.</p>
            <p> A bácsika két vagy három nappal azután meghalt.</p>
            <p>A kislány tudta, mi a halál, azt a halottat látta, a kísértetet, Kadarcsot, akit a
               kedvesapám agyonlőtt. Most hát nem merte megnézni az öreg halottat, de muszáj volt,
               mert Zsabamári se mert kimenni, pedig valamit nagyon akart tudni, azt, hogy mi lett a
               bögrével? Rákiáltott a kislányra:</p>
            <p>- Pösze... eridj az istállóba, hozd be a bögrét.</p>
            <p>- Mien bögrét?</p>
            <p>- Mien bögrét? a begrét, amit a vén istennek vittél húsvétkor.</p>
            <p>Aha, már tudta Csöre, milyen bögréről van szó, és szaladt is. Már nem is gondolt a
               halottra, csak a bögrére. Ha van az embernek valami dolga, akkor nem fél.</p>
            <p>Mikor bement az istállóba, az öreg ott feküdt a dikón, mintha csak aludnék, ő nem is
               nézett rá, csak kereste a bögrét, az nem volt ott a falban, ahova akkor este a
               bácsika tette, újra kellett körülnézni, hát tessék látja, hogy a bögre ott van a
               halott ember mellett belől.</p>
            <p>Szalad be a házba, mondja:</p>
            <p>- Megvan a begre, megvan a begre, a bácsika iszik belüle.</p>
            <p>Kétszer-háromszor is el kellett mondani, míg Zsabamári megértette. Akkor
               ráordított:</p>
            <p>- Nem megmondtam, hogy hozd elő? Rögtön hozd elő.</p>
            <p>Vissza kellett kullogni, de most hogy vegye ki a dikóról. A bácsika nem tudja
               ideadni, ha halott.</p>
            <p>Kereste a fejőszéket, azt odatette a dikó elé, felállott rá, benyúlt az ágyba, át az
               öreg halotton. Megfogta a bögrét, kivette, akkor leszállott az ágyról, a fejőkét
               hátravitte a helyére, akkor beszaladt a házba, odaadta a Zsabamárinak:</p>
            <p>- Itt van a maga begréje.</p>
            <p>De Zsabamári sápadt lett, egészen rosszul lett, szeretett volna ráordítani, de valaki
               volt a konyhában, hát a bögrét levágta a konyha sarkába, hogy apróra tört.</p>
            <p>- Mindenféle piszkot összehord ez a marha ide - mondta.</p>
            <p>Az emberek nagyon megbotránkoztak rajta, hogy a halotti szentséget az istállóban
               adták fel neki, pedig rájuk maradt a takácsház, meg a határban a jó földek. De az
               emberek nem értenek ehhez: a vagyont így kell gyűjteni, nem is lehet másképpen, csak
               mindenféleképp. Aki annak szenteli az életét, az minden legkisebb krajcárt megbecsül
               és elvesz és félretesz, és senkinek sem ad semmit. Nagy teher és nagy harc a
               vagyonszerzés. Sok orcapirulás kell ahhoz. Inkább az kell, hogy valakinek ne is
               legyen bőr az arcán, észre se vegye, hogy mások nem helyeselnek ezt, azt, amit ő
               csinál: mert ő fel van mentve minden alól: ő gyűjt... Spórolós, mondják rá, akkor már nem is várnak tőle semmit. Se adományt, se
               alamizsnát, se igazságot. A spóroló gazda három kiló szalonnát ígér az aratóknak,
               pedig az apja még, aki nem volt spórolós, ötöt adott, ő csak két kilót ád ki, s avval
               menti magát, hogy a kosárral együtt megvolt a három kiló. Meg azt mondja a spórolós
               gazda: felszántom a földeteket, dolgoztok érte hat napot, míg a kukoricagóré el nem
               készül. Csak dolgoznak, dolgoznak, aztán kisül, hogy ő úgy akarja, hogy míg a góré el
               nem készül, addig minden munkát ingyen kell végezni a tanyán. Répában, kukoricában
               kilenc napot, a góréban hatot, és még három és fél nap követelése neki van rajtuk...
               Pedig hogy dolgoztat a spórolós gazda; azt mondja: No emberek, ma este felhős az ég,
               nem hagyjuk abba a gyűjtést, míg csak fedél alatt nem lesz, még ha ránk is virrad; de
               ezért az éjszakai munkáért semmit sem ad a spórolós gazda. Legfeljebb szidást, ha nem
               elég serények.</p>
            <p>A spórolós gazda nagyon jól ki tudja használni az állami gyermeket is, hiába szidta a
               kis Csörét, még egy államit kért a naccságától, egy kis pesti fiút, “az is
               törvénytelen, ez is törvény­telen” jó lesz kiskanásznak. De gazdagodik is Szennyes
               Ferenc, gazdag volt neki az apja is meg a felesége is meg az öregapák is mind
               gazdagok, és mindenik úgy házasodott, hogy vidám és jó feleséget vett magának, mert a
               spórolósnak nagyon savanyú az élete, csak hát a legjobb ember is szemet tud hunyni,
               ha a felesége gyűjt, lám neki azért még szólani se kell. Fene bánja, ha a kutya
               csahol, csak jó házőrző kutya legyék. A legfinomabb férfi sem haragszik azért, ha
               neki nem kell bepiszkolni magát a spórolós apróságban: csak hadd mocskolódjon az
               asszony, no hagyta, hogy a felesége nyugodtan alszik az ágyban, míg a kislány már
               virradat előtt hajtja a tehenet a dérben mezítláb.</p>
            <p>Nem is tudott olyanokról, hogy néha rájött a szellemijesztés a kislányra.</p>
            <p>Egyszer egy hideg téli éjszaka még a leánykának ott kellett dolgozni az itatásnál,
               ahogy felé néz, látja a szellemet a fejér lepedőben, ahogy integet, irtóztató félelem
               tört ki rajta, egyedül volt, már az öreg bácsi meghalt, rohant be a konyhába:
               szellem, szellem.</p>
            <p>Odabent is mindenki megrémül, mert műveletlenek voltak ám valamennyien, még a
               legnagyobb gazdagság sem oltalmazza meg őket, rohannak ki szellemtől félni.</p>
            <p>De nem látnak semmit.</p>
            <p>Kis Csöre kapott egypár pofont.</p>
            <p> Valamék nap a tehenet őrizte, akkor látta, hogy jönnek a csendőrök. Nevetett nekik,
               mert őt még nem bántották a csendőrök, inkább azon nevetgélt, miket nem kérdezgettek
               a múltkor, elbújt, hogy meg ne lássák.</p>
            <p>A csendőrök bementek a tanyára, mit végeztek, mit nem, jó sokára, de újra elmentek, a
               kislány kacagott magában, hogy nem is néztek arra, amerre ő volt.</p>
            <p>Mikor délben hazahajtotta a tehenet, csak mondja Zsaba Mári:</p>
            <p>- Nem kénlódok veled többet, te kutya, adlak vissza annak, aki rám sózott.</p>
            <p>- Lássa, mondták a csendőrök hogy mér nem visz icskolába?</p>
            <p>De Zsaba Mári nem felelt, csak görbén nézett rá.</p>
            <p>- Azt mondták, hogy Dudás felakasztotta magát.</p>
            <p>A kis Csöre nevetni kezdett.</p>
            <p>- Mindig acst mondta, felakacstya magát: végzek veletek, végzek veletek meg
               magammal.</p>
            <p>De Zsaba Mári most sem felelt.</p>
            <p>- Te. Haragszol te énrám? te?</p>
            <p>- Haragcsok hát.</p>
            <p>- Mér?</p>
            <p>És ijedten nézett a gyerekre.</p>
            <p>- Mer beverte a fejemet az olvasóval.</p>
            <p>- No gyeride, meggyógyítalak.</p>
            <p> Az asszony egész nap sunyin, s magában morogva jött, ment. Nem is lehetett érteni,
               mit akar. Senkihez sem szólott, csak pusmogott.</p>
            <p>Árvácska ment az udvarra, szaladgált, mint a kis bárány meg a csirkék. Még nem volt
               benne felelősségérzet, még nem tudta mi a dolga, hogy magától azt végezze. Futott s
               te! netene! csápolta vesszővel a földet. Ha azt mondták, csináld ezt, megtette, ha
               azt mondták, csináld azt, azt is megtette, de magától nem is jutott eszébe, mit is
               kellene hát neki csinálni.</p>
            <p>Neki úgy látszott, jobb az udvaron, mint a házban.</p>
            <p>A nagy eperfa már apró gyümölcsét kezdte pirosítgatni, de még nem volt rajta
               ennivaló. Még más gyümölcs nem volt, csak a ribizli kezdett a kertben pirosítani. De
               ahhoz nem volt szabad szólani. Még mit, a ribizlinek más dolga van, mint hogy a kis
               pösze hasába kukucskáljon be: várják azt a piacon, alig győz annyira érni, már viszik
               is. De a tyúkok nem törődnek evvel, s éppen a bóbitás most is ott kapkod fel, fel a
               magasba, valami lelógó szemeket csipked.</p>
            <p>Muszáj volt a vesszővel megtanítani, hogy el ne felejtse magát.</p>
            <p>- Pösze!</p>
            <p>A kislány az ól előtt állott, benézett. Csak úgy állott és nézett. Verebek repültek
               ki az ólból, milyen gyalázatosak, hogy a más óljába is be mernek menni. Úgy szidta
               őket, ahogy másoktól tudta, a verebeket mindig csak szidni lehet, mert a veréb semmi
               hasznot se tesz, csal felszedi a baromfiak elől az otthagyott magvakat.</p>
            <p>- Pösze!</p>
            <p>Árvácska jól tudta, hogy az asszony kiabál utána, de nem szerette meghallani, mert
               abból mindig rossz származik. Hadd kiabáljon, erre is így tanította Zsofka, aki meg
               is mondta: “Kiabálj csak, repedjen meg a gégád.” De ő csak éppen azt számította,
               magában, hogy sokára lenne, míg az asszony ideér, s megfogja a csitri haját, hát
               odáig nem kell sietni. Nem tett úgy, mintha nem hallaná, úgy tett, mintha nem volna
               sietős az engedelmesség.</p>
            <p>- Pösze, az anyád istenit! Nem hallod! Hogy a guta üssön mán beléd, meddig hagysz
               kiabálni?</p>
            <p> Ezt igen, ezt már lehetett érteni, s mikor már így szól a nóta, akkor sietni is kell
               engedel­mes­kedni, mert: ne várd míg utánad megyek!</p>
            <p>Becammogott hát a ház felé, lesütött fejjel és a szájába dugott ujjal, felduzzasztott
               szájjal.</p>
            <p>- Gyere csak ide kisfiam - mondta Zsaba Mári -, hogy néző ki, nécsak, olyan vagy,
               mint egy árvagyerek, akire senki se gondol.</p>
            <p>Pösze fellesett félszemmel az asszonyra. Ott állott az vastagon és a napfényben
               ragyogva, mint egy rózsabokor. De a rózsabokor is tele van tüskével, Pösze is csak
               leste, mikor sül ki a kedves hang után a pofon. De az asszony kivette a fejéből a
               sárga kis fésűjét, leült a ház előtt a kislócára, ami ott volt, ezen virág szokott
               állani, de most üres volt, mert a virágokat lerakták a földre.</p>
            <p>- No gyeride már, gyere már no, nem harapom le a füledet.</p>
            <p>Végre sikerült valahogy létrehozni a közeledést. A kislány is odább nyomakodott egy
               kicsit, ő is utánanyúlt, így magához ránthatta, hozzáfogott fésülni a kócos haját.
               Kerekre volt vágva mindig a kislány haja, a fül tövének a vonalában, nem volt nehéz
               megfésülni. Nem hagytak neki hosszú hajat, mint a parasztlányoknak. Ezt a kislány nem
               is bánta, mert úgy tetszett neki, hogy így ő valamibb.</p>
            <p>- Te. Azt mondd csak meg nekem, mit beszéltetek ti az öreggel, akkor, tudod, mikor
               jöttetek a templombul?</p>
            <p>A kislány hallgatott.</p>
            <p>- Engem szidtatok? Mondd csak meg. Mit karattyolt olyan sokat az a vén, mondta, hogy
               a földjét elvettük?</p>
            <p>A kislány intett a fejével. Ezt igen, ezt mondta, csak ő nem tudja, mi az.</p>
            <p>- Na ugye mondta. Hogy ott rothadjon el, ahol van. Még mit mondott. De szerencséje
               is, hogy elpatkolt innen, mert keserves lett volna neki nálam tovább... Ilyeneket
               mond egy kislánynak, amék még a maga nevét se tudja... Még mit mondott? Mondta, hogy
               nagy háza van neki a faluban?... Mondta? na úgye mondta. Hogy azt is én gyútottam
               fel, azt is mondta?</p>
            <p>A kislány ingatta a fejét, nem, ezt nem mondta. Gyútogatásrul nem mondta.</p>
            <p>- Aztat akkor gyútották fel, mikor itt volt a háború, de az a bitang vén még azt is
               rám fogta vóna. Látod, az ember akármijen jó, mindig csak kárát akarik. Idevettem a
               galádot, a ganét, itt tartottam, elláttam, itt mostuk azt a rothadt szennyes ingit
               neki, a gatyáját és még ijeneket mondott egy kisjánynak.</p>
            <p>Megrángatta a gyerek haját, mert nagyon össze volt gubancolódva.</p>
            <p>- Na még mit mondott? Mé nem beszélsz? Azt hiszed, ki tudom találni, amit
               gondolsz?</p>
            <p>- Csemmit cse.</p>
            <p>- Mi az a csemmit cse? Mikor tanulsz már meg beszélni? A fene egyen meg az anyáddal
               együtt. Hogy itt nekem kell a más kölykit tűrni, mikor ennek is vót annya. E se jött
               a világra a bokorba vagy a piszokba, mint a bolha. De lehet, hogy a vagy te, a bolha
               is a porba terem meg, a porbul lesz, azt mondják te is csak úgy keltél is, mint a
               gomba. Minek is a földön lenni egy ijennek. Nahát mit mondott még? Azt nem mondta;
               hogy a feleségit is én tettem el láb alól?</p>
            <p>- Acs mondtam neki, hogy kedvecsapám mindig odahúzott magáho, és mindig acsmondta,
               eztet kedvanyádnak nem csabad megmondani, hogy jáccsok veled.</p>
            <p>- Mit csinált?</p>
            <p>Hát a kislány semmit se tudott arról mondani, hogy mit mondott neki az öreg takács,
               de azt annál bővebben el tudta mondani, hogy vele mit csinált a kedves apja,
               Dudás.</p>
            <p>Zsaba Mári elébb tágra nyílt szemmel hallgatta, akkor nagyot kacagott, végül úgy
               felhábo­rodott, hogy ellökte a kisjányt magától.</p>
            <p>- Fuj, hát akkor te egy rühös vacak lettél. Hogy én nekem ezt senki sem mondta. Fuj,
               de disznó egy ember vót az a Dudás, azért akasztotta fel hát magát. Mondták a
               csendőrök, hogy valami gyanúba vót, amiatt féltibe, de én azt hittem lopott vagy
               gyilkolt. Vagy valami ijest. Phi. Bár téged is felakasztott volna magával lábbal
               felfelé. Fuj te disznó. Ijen kicsi, már ijen undok. Fuj.</p>
            <p>Nem tudott eleget köpködni, utálkozni.</p>
            <p>Az atyus temetése után Zsabamárira nem lehetett ráismerni. Egész nyáron olyan különös
               volt. De jó volt, hogy azelőtt alig ült a szobába, most meg nem akart onnan
               kimozdulni. Legalább nem látták.</p>
            <p>Pöszének mindegy. Ő csak legeltette a teheneket.</p>
            <p> Eltelt a nyár.</p>
            <p>- Icskolába kell má menni.</p>
            <p>De Zsabamári nem hallotta, rá se ügyelt. Mint aki mindig máson töri a fejét.</p>
            <p>Egyszer csak váratlanul azt mondja:</p>
            <p>- Te mondtad a csöndőröknek?</p>
            <p>Árvácska rábámult.</p>
            <p>- Láttam, téged is vallattak. Hülye vagy? Nem érted? Az országúton. Nem emlékszel?
               Ott ácsorogtatok a kilométerkőnél, hadráltatok a csendőröknek. No mit meséltél
               nekik?</p>
            <p>Már tudta, már emlékezett, miről beszél Zsabamári, de nem törődött vele, kint dér
               volt az éccaka, azt mondta maga elé duruzsolva, ellenségesen:</p>
            <p>- Már ijenkor icskolába kell menni.</p>
            <p>Zsabamári gondokban nézett rá:</p>
            <p>- Neked nagyon is felvágták a nyelvedet, mégse tudsz beszélni. Tudsz te bajt csinálni
               másnak, látom én már, ki vagy te.</p>
            <p>Hirtelen farkasnevetéssel elkapta, magához rántotta:</p>
            <p>- Hee, te, hát vétettem én neked valamit? te...! Azért hogy egy pofont kaptál?...
               Mutasd csak a fogad, azt is megcsináltattam neked, orvosho vittelek, tee...
               Fogorvosho.</p>
            <p>Odahúzta magához, és a kislány csudálkozva tűrte, hogy simogatja a varas fejét az
               ujjával. Még a körmével is kapargatta, de nem úgy, hogy fájjon.</p>
            <p>Hirtelen azt mondta, egész más hangon az asszony.</p>
            <p>- Nem szabad énrám haragudni, mert nekem gyerekem van.</p>
            <p>- De nekem meg nincs anyám, ocstán a maga gyereke törvényes.</p>
            <p>Zsaba Mári elkezdett sírni.</p>
            <p>- Nem szabad énrólam rosszat mondani, kisjányom. Ha kérdik, mi van a fejeden, mondd
               azt, hogy koszos vót, attúl lett varas, de én meggyógyítottalak!</p>
            <p>- Lúggal.</p>
            <p>- Nem lúggal, a mosás gyógyítja. Mindig csak azt kell mondani, meggyógyítottalak. Hát
               rossz voltam én hozzád? Az édesanyád se lehetett volna jobb.</p>
            <p>Megölelte, megcsókolta és sírt.</p>
            <p>Megfogta két tenyerébe a gyerek két kis arcát, most a szeme elmeredt, és hirtelen úgy
               látszott, most megfojtja.</p>
            <p>De csak a karja keményedett meg, az ujjai. Ráfagyott a gyerek arcára csípő két-két
               ujja, remegett, de nem szorított úgy, hogy fájjon. Szóval nem tudta, mit is csináljon
               a gyerekkel.</p>
            <p> Azután megint otthagyta. Pösze mehetett amerre akart, el is ment, s újra csak
               téb-lábolt, néha odalesett, amerre az asszonyt sejtette. Az végigment az udvaron
               sietve, mint aki valamit keres, vagy valamit elfelejtett. Elment egészen a konyhakert
               kiskapujáig, talán kék szilvát akar szedni, viszi a városba, de akkor még megfordult,
               s éppen olyan sebesen vissza a házba.</p>
            <p>Pösze csak nézte, összehúzott szemmel. Mintha miatta volna megkergülve az
               asszony.</p>
            <p> De már készen volt az ebéd.</p>
            <p>Zsofka kiállott a ház elébe, elkezdte a kiabálást.</p>
            <p>- Hé, gazduram, hé.</p>
            <p>Hallgatott. Csakugyan a gazda ott dolgozott hátul, az istálló megett. Ásott valamit,
               nekivetkezve.</p>
            <p>- Ebééd.</p>
            <p>Pösze látta onnan a kerítésnél, hogy a gazda csakugyan leteszi az ásót, belenyomja a
               földbe, mingyán meg is fordul, és nagyon ki van pirosodva, izzad, törülgeti magát,
               megy.</p>
            <p>Most ő is szaladt, mert neki kell vizet adni a mosdáshoz.</p>
            <p>A konyhában volt megterítve.</p>
            <p>De Pösze a küszöbön kapott enni. Ott ült a kutya mellett, várta a tányért.</p>
            <p>Egyszer csak jön ki a konyhából az asszony, odaad neki egy bögrét.</p>
            <p>- Ne.</p>
            <p>Pösze csudálkozva néz bele a bögrébe: Tej.</p>
            <p>Egész hányhatnékja jött tőle, hogy neki tejet adnak. Lebiggyesztette a száját, aztán
               csak tartotta a bögrét.</p>
            <p>Az asszony azonban rá se nézett, csak azt mondta: - Ne.</p>
            <p> Akkor az asszony bement a konyhába, az urának szedett ételt. Akkor kijött, rá se
               nézett a kislányra, bement a házba, onnan gyereknyűglődés jött ki. A kicsi a
               bölcsőben lármázott és vinnyogott.</p>
            <p>Mikor onnan kijött az asszony, de egy szó, nem sok, annyit se szólott bent a
               gyerekéhez, akkor visszament a konyhába, de Pöszére oda se nézett. Bánta is ő, eszi
               vagy nem eszi - gondolta Pösze. - Odalökte neki a tejet, edd meg.</p>
            <p>De ő bizony nem evett abból egy kortyintást sem, csak tartotta az orra alatt, még
               jobban utálta a szagát, mint valaha.</p>
            <p>Az asszony egy perc múlva megint kijött, bement a gyerekéhez újra, onnan is ki és
               ment az udvarra, de akkor se nézett rá arra, hogy eszik-e Pösze vagy nem.</p>
            <p>- Hun jár ez az asszony, mint az orbánlelke? - mondta odabent a konyhában a
               gazda.</p>
            <p>- Keres valamit - szólt csendesen a lány</p>
            <p>- Az eszit keresi, azt nem leli - mondta az ember.</p>
            <p>Mikor bejött az asszony, megállott a kislány felett.</p>
            <p>- Egyél fiacskám - mondta neki kedveskedve, mintha a fogát húzták volna, hirtelen
               fogta a kis kanalat, ami a bögrében volt, s megkavargatta a tejet. - Egyél má,
               na.</p>
            <p>Újra bement a konyhába. Hallani lehetett, hogy leült az asztalhoz, reccsent a szék. A
               tányér is csörgött és a kanál; meg az ember is beszélni kezdett.</p>
            <p>- A fődi bóha ette ki a magot, azért kell újat tenni. Mindig van valami. Mindig
               kieszi valami azt, ami vóna. Hogy az isten se tudja má; fődi bóhát teremteni; nem vót
               neki jobb dóga.</p>
            <p>Zsofka kedveskedve nevetett, de az asszony nem.</p>
            <p>- Te meg mit néző oan vasvilla szemmel?</p>
            <p>De az asszony nem szólt, újra kijött, már megint itt van, a kisjány ijedtében
               kilöttyintette a tejet a térdére, de nem nézett oda, úgy ment be a szobába, mintha
               meg volna ijedve. Elfordította a fejét, csak ment.</p>
            <p>Most se volt sokáig bent, de a gyereket sikerült felzavarni, az sírni kezdett
               éktelen.</p>
            <p>De nem törődhetett vele, mert otthagyta, nem is szólott rá, csak jött ki, ment be a
               konyhába. Hallgatva.</p>
            <p> A gyerek soká sírt. Nagyon sírt.</p>
            <p>Pösze megsajnálta, s lassan, a fal mellett, somfordálva bement hozzá, pedig neki nem
               volt szabad bemenni a gyerekhez. Úgy is járt, mint mindig, a falhoz lapulva, a
               bölcsőhöz is úgy lopakodott, mint a megvert macska a tányér után.</p>
            <p>Most valami jó jutott eszébe Árvácskának. Fogta a kenyerét és belemártotta a tejbe,
               hogy belecsepegteti a jó kis tejecskét a kicsibe. Mert annak kell a tej, nem neki. A
               kis babák szeretik azt nagyon.</p>
            <p>De oly sokáig tartott, míg ügyetlen kis ujjával a kenyérkét a tejbe nyomta, és a sok
               tejet lecsöpögtette a bögrébe vissza, éppen mikor már a kis baba szája felé tartotta,
               hát akkor csak be Zsaba Mári, egy olyan ordítást csinál, mint az állat, mikor szúrják
               lefelé.</p>
            <p>- Megöli, megöli! - hörgött és ordított. - Megöli!</p>
            <p>Egyik kézzel fogta a gyereket, elhajította, hogy az nekiesett az ajtónak, a tej mind
               kiömlött a földre, még a bögre is összetört. A másik kezével a kis babáját kapta ki a
               bölcsőből és szorította magához.</p>
            <p>Csak mikor már biztonságban érezte az ölében a maga magzatját, akkor ment neki a
               földön Árvácskának, hogy most kitapodja belőle a lelket.</p>
            <p>De már akkor a gazda is bent volt a küszöbön, nem értette a feleségét, ahogy az csak
               rúgja és tapodja a kis árvát. De úgy, hogyha el nem kapja a feleségét, az még egyet
               belerúg, talán ki is rúgja belőle a párát.</p>
            <p>- Mit csinált ez?</p>
            <p>- Megöli. Megöli - csak ezt kiabálta az asszony.</p>
            <p>- Mit öli, a fene ett vóna meg, má mindenki megöl.</p>
            <p>- Bele akarta önteni a tejet!</p>
            <p>- Nahát, avval öli meg?</p>
            <p>- Mérget akart beleönteni! - ordított az asszony és nem bírt uralkodni magán, csak
               fújta, hajtogatta: - Mérget akart beleönteni. Ez az átkozott. Jaj, hagyjatok, hadd
               fujtsam meg, jaj végem! Jaj, csak az isten őrzött meg, hogy bejöttem, és
               megakadályoztam ezt a gyilkosságot.</p>
            <p>- Mit beszélsz már összevissza - s megfogta a feleségét és megrázta keményen. - Má
               egészen meg vagy őrülve.</p>
            <p>Az asszony most egy kicsit magához jött, de oly iszonyú roham volt rajta, hogy az
               egész teste úgy rázkódott, mintha a szekér zörög, s rázkódik az embernek minden
               csontja. El kellett venni tőle a gyereket, betenni a bölcsőbe, mert most meg az
               sikított, mintha a nyavalya kifogta volna. Az asszony nem tudott mit segíteni, csak
               folyton neki-nekirohant a kis Pöszének, és azt akarta gyilkolni. Végre az ura
               Árvácskát kilökte a szobából, az ott elesett a pitvarban, a földön sírt, fájtak a
               belső részei. Az asszonyra meg belülről rázárta az ajtót.</p>
            <p> Még sokáig kellett dulakodni vele, míg valamennyire a fáradságban megcsillapodott.
               Nem bírta a száját befogni, hogy csak méreg, méreg, hogy az ő gyerekét meg akarták
               mérgezni.</p>
            <p>- Zsófi - jött ki estefelé a gazda -, vidd ezt a nyavalyást a községre. Add vissza,
               ahonnan jött. Már úgy látom, beleőrül ez az asszony, ha még egyszer meglátja. Vigyél
               neki egy sonkát: lapockát. A nagyságának jó lesz a lapocka is he.</p>
            <p>Összenevettek.</p>
            <p>Este már ott volt a kis Árvácska ismét a nagyságánál.</p>
            <p>Csodálkozva nézett maga elé. Különös volt neki, hogy már ismeri azt a szagot, ami itt
               van, ilyen nincs másutt sehol. Már mindent tudott. Nem ismerte egyenként, ami itt
               van, más volt mind, mint aminek szabad lenni, de az egészet értette.</p>
            <p>Itt van valami nagy, valami erős, ahol neki nem ártanak, neki jó, hogy ez van. És
               elkezdett bízni abban, hogy van valami, ami jó.</p>
            <p>Még a félelme is elmúlt, a fájdalma is szűnt. Már inkább valahogy az volt benne, hogy
               ő ide tartozik. Itt neki jobb, mint ahonnan jött, ahol már volt, itt valami magasabb
               lakik. Biztonságot érzett: csak ide kell fordulni. Félt még mindig, félt az újságtól,
               a szokatlantól, de már ragasz­kodott hozzá.</p>
            <p>Bízott benne.</p>
            <p>Csak tudná, miben: ebben a szagban bízott. Tudta, hogy ahol ezt a szagot érzi, ezt a
               jó szagot, ott nem fogják ütni.</p>
            <p> - Naccsága kérem, e nagyon beteges kisjány, mink nem tudjuk használni - mondta
               Zsofka.</p>
            <p>A nagysága gyanakodva nézett a vastag lányra.</p>
            <p>- Mért nem az asszony hozta be. Hogy hívják?</p>
            <p>- Az asszonyt? Szennyesné.</p>
            <p>- Igen, igen a Szennyesné.</p>
            <p>- Beteg... hogy gyereke lett, azóta mindig beteg. És idegje van neki.</p>
            <p>- Aha.</p>
            <p>- Küldött egy sonkát.</p>
            <p>- Igen... Jóravaló asszony azért... Tegye csak ide... Nem baj no. Éppen van egy
               asszony, Verőné kér egy kislányt. Ott jó lesz neki, mert az iskola mellett lakik,
               legalább könnyebben jár iskolába.</p>
            <p>Csöre megdöbbent. A szó ijesztett rá, Verőné. Már a neve is...
               Hova akarják már megint dugni... Újra ki kell menni ebből a jóságból... ott mijen
               szag lesz... bot szaga vagy korbácsé?... Verő...</p>
            <p>A nagysága fehér kezét rátette a kislány fejére:</p>
            <p>- Hogy is híjnak?</p>
            <p>A gyermek durcásan csücsörítette a száját. De aztán kidünnyögte:</p>
            <p>- Árvácska.</p>
            <p>- Ja igen, te vagy az a kis árvácska... Állami Árvácska...</p>
            <p>Elgondolkozva mosolygott hol rá, hol a sonkára.</p>
            <p>- Mi a baja a fejednek?</p>
            <p>A kis árvácska durcásan nézett, s lassan, sokára azt mondta:</p>
            <p>- Varacs... sss...</p>
            <p> </p>
         </div>
         <div type="chapter">
            <head>HETEDIK ZSOLTÁR</head>
            <p>A kislány ellenségesen nézett körül. Igyekezett úgy nézni, mintha nem is figyelne, de
               kis szívében úgy érezte, mintha ellene volna minden a világon. Valami nagyon nagy
               rosszaságot érzett abban, hogy már megint új apához és új anyához viszik, akik neki
               nem apa, nem anya, s egyre közelebb be a faluba, befogják őtet is mint a disznót,
               mikor hizlalni akarják, akkor már nem engedik a mezőre, otthon kell neki lenni a szűk
               kamrában, mikor már kukoricát adnak neki, akkor még a kifutóba se engedik ki, így
               kell avval bánni, akit le akarnak vágni. Jön Istennek szép ünnepe, a karácsony, senki
               se menti meg a szegény ártatlant attól, hogy bele ne szúrják a kést, mint a kisfiú a
               kis államiba, le ne sózzák...</p>
            <p>- Idenézz fatér - mondta a gépészné -, hoztam egy kis államit.</p>
            <p>A “fatér”, egy nagy hasú, kövér, piszkos ember volt. Ott ült a konyhában és sós
               kenyeret evett, Mogorván nézett a feleségére a kislányra alig pillantott rá:</p>
            <p>- Tizenkét órakor az asszonynak itthon a helye. Inkább az ebéddel vónál készen, de
               ebbe a büdös házba mindennel törődnek, csak az én ételemmel nem.</p>
            <p>De a felesége rá se ügyelt az urára, nem úgy mint kedvesanyám, mikor a kedvesapám -
               mikor még megvót - éppen ezen a hangon veszekedett rá. A kislánynak már ismerős volt
               ez a hang, azóta se hallotta ezt a családi beszélgetést, mert Szennyes Ferenc az
               egészen másfajta volt, pedig ő úgy tanulta, hogy a családi apa így szokott beszélni a
               családi anyával, ez így van rendjén. Azt is tudta, hogy neki ilyenkor mi a dolga:
               hamar odahúzódott az ajtóba, hogyha kell, meneküljön, vagy ha kell, segítségre
               jöjjön.</p>
            <p>A szeme pedig csak járt körbe-körbe, nézte, mi az az uras, amivel a naccsága őtet
               biztatta, hogy nem leszel többet parasztok közt, művelt emberek közt leszel, és
               iskolába fogsz járni.</p>
            <p>Nem látta sehol a műveltséget, a konyha itt is csak konyha, csak az, hogy a föld
               dobog, ha rajta járnak. Éppen olyan fekete, mint másutt volt, csak lassan vette
               észre, hogy deszkából van a föld, de se fölsúrolva, se fölmázolva nincs, csak éppen
               piszkos. Meg a konyhaszekrény, az olyan volt, amilyet eddig nem látott. Magas volt,
               és két sorban tele volt fiókokkal, talán ebben a sok fiókban van a műveltség, amit a
               naccsága ígért.</p>
            <p>Verőné jött, ment, és rettenetesen gyors beszédével mesélte, mit is beszélt a
               nagyságával, ó az nagyon dicsérte a kisjányt, de ő látta, hogy tetves ez vagy rühes,
               tele van a feje varral, de ő már elhatározta, fatér, hogy vesz egy államit, mert itt
               sok a dolog, jó az ha van, az államinak kicsi kell, s van akit az ember legalább
               szalajt ahova kell, fatér.</p>
            <p>Csöre még jobban összegubódzott, már látta, nem fog iskolába járni, nem lesz már
               megint semmi.</p>
            <p>Most először életében jutott eszébe, hogy neki is kell valamit csinálni, ha azt
               akarja, hogy éljen. Hogy mit, azt nem tudta, csak felkeményedett benne valami érzés,
               hogy nem tűri. Azt sem tudta, mit nem tűr, csak gondolta, nem engedi, hogy csak úgy
               elbánjanak vele. Már eddig is megtett egy-egy makacsságot, de most aztán kész nagyobb
               dologra is.</p>
            <p>Meg akarta tudni, hol van, és kik ezek a művelt emberek. Az a
               piszkos, olajos, büdös ember, améket mindig fatérnak szólított
               az asszony, nem sokat törődött a feleségével, akármit is beszél, csak még sokkal
               gyorsabban, ahogy ez, hozzáfogott mondani a maga mondókáját, hogy a malom így, meg a
               malom úgy. Mindig csak a malom, a malom, ő csak annyit tudott, mi az a malom, hogy ez
               is azok közé a dolgok közé tartozik, a malom, amit ha kimondanak, a régi helyeken a
               parasztok csak káromkodni szoktak rá. Annál ellenségesebbnek érezte magát ezekkel
               szemben, ha éppen malomba valók, mert azt még együtt gyűlölte a régi szüleivel,
               akiket azok annyira tudtak gyűlölni. No jól járt hát, ha éppen malom-néppel került
               össze. Betakarta két kis kezével a szemét, nem is akarta látni az ördögöket, akiket
               csak mindig fekete rusnya ördögöknek híttak idáig, most ezek az ő új szülei.</p>
            <p>A két ember nem sokat törődött ővele, azok egyszerre beszéltek, nem is sokat ügyeltek
               egymásra. Csöre nem nagyon értette meg a felnőttek beszédét, csak azt tudta, hogy úgy
               szokás beszélni, felváltva, egyszer a nő beszél, azután a férfi beszél, de hogy
               egyszerre mind a kettő, ezt még nem is próbálta. Azért is beszéltek talán olyan
               gyorsan, mint mikor az ember a kis kezeivel kukoricát darál, míg van a kő alatt szem,
               addig lassan megy, ugyancsak meg kell fogni a kő fáját, de ha kifogyott a morzsolni
               való, akkor szalad a malomkő bolondjába, magától is: így szaladt ezeknek a
               nyelve.</p>
            <p>- No gyeride, mutasd magad - mondta a molnárné -, ez a fatér!</p>
            <p>Evvel meg is fogta a vállát, és odaállította a nagyhasú elé.</p>
            <p>- Úgy kell híni fatér. Megértetted? No mondd ki, fatér.</p>
            <p>Csöre kicsit makacskodott. Hallgatott, de nem akart semmit, csak nem tudta mi a
               nyavalya az a fatér.</p>
            <p>- Na mondjad, fatér, nekem meg úgy, hogy mutér. Idegenek a fatérnak azt mondják:
               gépész úr, nekem meg azt, hogy naccsága. De neked csak azt kell mondani: fatér,
               mutér.</p>
            <p>Most valamit megértett a kislány: hiszen ezek nem molnárok, ha gépész úr. Azt tudta,
               hogy a gépész urat tisztelni kell, hát a búza elcséplésénél tudta, milyen jókat
               kellett főzni a gépész úrnak. Most megnézte az embert, és látta rajta, hogy ez
               csakugyan művelt, mert a bajuszának a vége le van vágva.</p>
            <p>- Fatér - mondta lassan, szepegve.</p>
            <p>- Na látod, mi vagyunk a szüleid ezentúl. Igen?</p>
            <p>- Igen - mondta még halkabban a kislány, de magában valami egészen másat forgatott:
               azt, hogy most biztosan azt fogja kérdezni az asszony, hogy akkor ezután őket kell
                  szeretni. De nem azt mondta, csak azt:</p>
            <p>- Nolátod, ezután azt fogod csinálni, amit mi parancsolunk.</p>
            <p>Két napig nem parancsoltak semmit, a kislány már azt mondogatta: nem is rossz, nem is
               rossz, itt csak játszani kell, ejnye de okos dolog a fatér, mutér nevezet.</p>
            <p>De hétfőn reggel azt mondta a mutér:</p>
            <p>- Óf.</p>
            <p>Ezt nem tudta, mi lehet, még őneki senki se mondta, hogy óf.</p>
            <p>- Nem hallod, hogy óf? Ki az ágyból. Elég volt a heverésből, mécc a disznót
               legeltetni.</p>
            <p>Aha, erre már tudta mi az, ugrott is ki az ágyból. De hideg volt nagyon, éccaka is
               fázott. A konyha éccaka igen kihűlt, azok a vékony rongyos takarók nem adtak semmi
               meleget.</p>
            <p>Kint nap sütött már, de szél fújt. Nem is mosdott, nem is fésülködött, ment fázva a
               disznóól felé, mint egy nagy öreg cseléd, aki elhanyagolta eddig a kötelességét. A
               mutér csak nézte, hogy nem kell ennek sokat beszélni, tudja ez, mi a dolga.
               Kinyitotta a disznóól karámjának az ajtaját, kővel verte félre a reteszt, mert
               szorosan járt, bement a kutricába, a belső ajtót is kinyitotta, kieresztette a nagy
               fekete disznót. Óriási nagy hasa volt a disznónak, biztosan malacok vannak benne, ezt
               ő már egy látásra megismerte.</p>
            <p>- No, kusi, kusi, kusi, eregy má ki, az anyád.</p>
            <p>A mutér csak nézte, nevetett.</p>
            <p>- Tudod hova kell hajtani? Nem szabad a földekre behajtani, mert már kél a búza, ha
               kitúrja, akkor megbüntetnek, de akkor le is nyúzom a bőrödet. Csak az út mellett
               szabad legeltetni. Mégy erre kifelé a mezei úton, de nagyon vigyázz, hogy a disznó
               kárt ne tegyen.</p>
            <p>Még sokat mizserált, de ezt már nem kellett Csörének mondani, jobban tudta ő azt,
               eleget legeltetett ő már tehenet is, malacot is, evvel a nagy hasú fekete döggel is
               majd csak elbánik.</p>
            <p>- Várjál csak, itt van ez a kendő, vedd magadra, fúj a szél.</p>
            <p>Csöre felnézett. Ilyet is régen hallott, hogy egy szüle észrevegye, hogy fúj a
               szél.</p>
            <p>Kapott egy öreg szürke kendőt, de azért jó volt, átkötötte hátul a hóna alatt a
               mutér, s ő mint egy kis vaskos lábonjáró batyu szaladt a fekete disznó után.</p>
            <p>Étele nem volt, de azt hitte, annak itt így kell lenni, ez nem volt újság. De egyszer
               csak gyalogol a hosszú lábain a mutér, hoz neki valamit.</p>
            <p>- Mér hattad ott a kenyeredet? Ki volt készítve a hideg tűzhelyen, az a tied volt.
               Most vettem észre, hogy meg akarom rakni a tüzet.</p>
            <p>És megint csak fújja, fújja rettenetes sok szapora szót, hogy...</p>
            <p> Már azután senki se nézett rá estig. A csomagban volt kenyér és sajt. Jó bőven volt.
               Meg is volt elégedve, többet kapott, mint másutt szokott, azért ezek se rosszabbak a
               többi szüleinél. Hozzáfogott dalolgatni, talált egy igen jó hajlós vesszőt, annak
               megörült, azzal nagyszerűen tudta kormányozni a fekete disznót, azt úgy kellett, hogy
               szabad volt neki az út mellett kétfelől járni vele, az akácfák tövét belül is
               túrhatta a disznó, egész a vetésig, de neki akkor belül kellett állani, a vetés
               szélén ment, hogy rá ne taposson.</p>
            <p>A szél is elállott, mán úgy látszik, ez az iskola. Eddig inkább csak tehenet
               legeltetett, most a fekete disznó mellett fog sétálni.</p>
            <p>A szél kicsípte az arcát, étele volt elég, délben ette meg a másik felét, hogy ne
               kelljen már többet cipelni a papírcsomagot. Még a kenyér sarkát nem is győzte már
               rágni, odadobta a disznó elé, az nagy örömmel falta fel.</p>
            <p>De ahogy alkonyodott, a disznó, mintha valaki súgott volna a fülébe, hirtelen
               megfordult, elkezdett vágtatni hazafelé. Úgy szaladt, mint az ördög, alig bírt utána
               futni.</p>
            <p>Ahogy beértek a faluba, az utcán éppen kint állott a mutér, meglátta őket, ahogy elöl
               szalad a disznó, utána a kislány, s ez csak kiabál és rögöt hajigál utána, hogy
               álljon meg. De a mutér meg azt hitte, hogy kergeti, hogy gyorsabban menjen haza a
               disznó, ezen rettenetesen felindult.</p>
            <p>- Mit csinálsz avval a disznóval, te átkozott?</p>
            <p>A disznó beszaladt a kapun, egyenesen az óljába sietett.</p>
            <p>A mutér pedig fogta a vesszőt, kikapta a gyerek kezéből, és ráhúzott vele.</p>
            <p>- Fogod te kergetni a disznót, te átkozott? Nem tudod, hogy elvetél a hasas disznó,
               ha így szalad?</p>
            <p>A kislány megtorpant, és rettenve nézett a hatalmas asszony szemébe. Hidegen
               villogott annak két nagy kerek kék szeme, szinte kiugrottak, mint az üveggolyók.</p>
            <p>- No megállj csak, de nem evvel verlek meg, nem akarom, hogy hurkák legyenek a
               testeden, majd a prakker.</p>
            <p>Bementek az udvarra, addig az asszony szakadatlanul beszélt, oly fontos tanításokat
               adott a disznó egészségtanából, ami becsületére vált volna egy gazdasági tanárnak is.
               Végre odáig kormányozta a kislányt, hogy a ház elébe értek, bement a konyhába a
               prakkerért.</p>
            <p>Ezt se tudta Csöre, mi lehet, még nem hallotta ezt a szót, mióta él. Most aztán
               látott a mutér kezében valami furcsa, furcsa szerszámot, vékony vesszőből volt az
               fonva, a vége mint egy nagy galuska. Evvel a galuskával esett neki, kezdte őtet
               verni. Csak az volt a megnyugtató, hogy a hurkák nem látszanak meg rajta. A kislány
               erre csakugyan igen kényes volt, nem szerette, ha a hurkák meglátszanak.</p>
            <p>Ez lett a nagy műveltségből. Disznóetetés a fák alatt.</p>
            <p>Csak az ördög elvinné már azt a disznót, gondolta a kislány. Mert nem volt abban az
               udvarban semmi más élet. De nem volt ott sem egy tyúk, se kakas, se liba, se kacsa,
               se kutya, se macska, de még patkány meg egér se. Nem repült galamb az eresz alól, még
               fecske sem lakott sehol, de még veréb se, mert mit egyen szegény veréb, a szomszéd
               udvarba menjen kosztolni? Hát ha az ördög felkapná, elvinné ezt a ronda fekete hasas
               disznót, akkor igazán nyugodtan lehetne élni ebbe a házba, még tán az iskolába is
               elvinnék, hogy ne legyen idehaza láb alatt.</p>
            <p>- Mutér mikor visz má icskolába?</p>
            <p>- Jaj de rondán beszélsz, mint valami paraszt. Micsoda beszéd az, mikor visz mán
               iskolába? Mikor tetszik beíratni az iskolába? Így kell
               mondani. Ha így kérded, akkor megmondom, mikor. Ha majd levágjuk a disznót. Majd a
               második félévre, az elsőről már úgyis elkéstél.</p>
            <p>- Én mindig csak elkécsek meg elkécsek meg elkécsek.</p>
            <p>- Nézd csak, hogy megtanult szájalni, azon a pocsék nyelvén. Miért mondod háromszor,
               hogy elkécsek meg elkécsek meg elkécsek?</p>
            <p>De a kislány nem felelt, hanem hajtotta kifelé az utcára a disznót.</p>
            <p>Megtanulta már azt is, hogy kell hazahajtani. Neki kell elöl menni, hogy a disznó
               menjen utána. De nem szabad ám az orrát ütni, mert megvész, ami azt jelenti, hogy
               elveszti a malacait. Csak éppen hadonászni kell előtte és visszatartani. Igen, de a
               disznó már oly türelmetlen volt délután, hogy nem lehetett egy ilyen kis nyolcéves
               lánynak megbírni vele. Áttörte, egyszer már majdnem megharapta, pedig azt a kis Csöre
               nagyon jól tudta, hogy ha a disznó már megharapja a gyereket, és megkóstolja a
               gyerekhúst, akkor már tíz férfi se tudja kiszedni a foga közül. Rudaséknál a
               szomszédban azt a fiatal fiút, aki mellettük legeltetett, a disznai ették meg. Pedig
               az fiú volt, már tizenhat éves. De mikor verte a disznókat, hogy ne menjenek a
               tilosba, közéjük esett, és a nagy kan megharapta. Sose lehetett többet megmenteni.
               Azért is adott délben a kenyérből ennek a fekete disznónak, aminek még neve se volt,
               csak disznó, hogy megszoktassa a kezéhez, és megszerettesse magát vele. Pedig néha
               nagyon keveset kapott kivinni a reggeli csomagban, és még akkor is adott neki
               legalább egy harapást, mert félt ám ettől a veszett hasastól.</p>
            <p>- Már nem lehet legeltetni, csak a vasúton - mondta a mutér. - Hajtsd ki a vasútra,
               ott még szép zöld a fű a töltésen.</p>
            <p>Attól kezdve Csöre a vasútra járt a fekete kocával. A disznó már igen nagy volt, és a
               hasa a földig ért. Lassan kocogott reggelenként a hosszú vasútutcán, ő trappolva
               utána: Nee, kusi, kusi, kusi, nee.</p>
            <p>A sínek mellett csakugyan nagyon szép zöld volt a töltés, és ott igen jól is élt, de
               a szemtelen hamar észrevette, hogy a raktárház előtt mindig van búza vagy árpa vagy
               valami szem, korpa, élelem, ami kihullott, mikor megrakták a vagonokat, és
               legelőször, ha eszébe jutott, rögtön odaszaladt. De néha elfeledkezett, csak később
               jutott eszébe, akkor aztán nem lehetett megállítani, usgyé ment szemelni. Mások is
               legeltettek ott a füvön, de senki se annyit, mint ő, mert nem mindenkinek volt állami
               gyereke, a maguk gyerekét pedig mégis sajnálták az édesanyák kínozni vele, hogy akár
               esett, akár fújt a téli időben, mindennap ott legeltessenek, meg nem is tették meg,
               mert a gyerek az anyjának meg tudja tagadni az engedelmességet, csak a szegény kis
               állami nem.</p>
            <p>No ezen a napon is egyszer csak felüti valami neszre a disznó a fejit, elkezd
               szaladni a sínek közt a raktárház felé.</p>
            <p>De a vonat meg éppen fütyölt, Csöre megijedt, hogy még rámegy a vonat a disznóra; a
               vesszőjével utána a sínek közt, ütötte, hogy menjen ki onnan.</p>
            <p>A mozdonyvezető meglátta, hogy előtte megy a disznó meg a gyerek, de nem tudta
               megállítani a mozdonyt, csak fékezett, sistergett és fütyölt borzasztóan a gép.</p>
            <p>Az utasok, akik ott állottak az állomás előtt, mind látták, hogy no még egy perc, még
               egy perc és vége a gyereknek. A hajuk szála az égnek állott, még sikoltani se bírtak,
               nem lehetett már itt semmit se csinálni.</p>
            <p>A disznó nem akart legelni, csak búzát akart enni, nem ment ki a sínekből.</p>
            <p>Akkor a vonat kilökte őket a sínek közül, félre. Az isten tudja, hogy volt, de a
               gyerek is, a disznó is kiestek balra az állomás felé, elterültek a földön; már
               mindenki sikoltozott az állomáson, szaladtak megnézni, hogy a hörögve megálló vonat
               előtt mi történt. “A kislány, a kislány!” kiabálták, akkor kisült, hogy a kislány
               fekszik a porban, a disznó meg már legel, mert már talált szemet.</p>
            <p>Nem történt semmi baj, csak nagyon megijedt a kislány, ez volt az egész, jöttek a
               csendőrök, fel is írták, az asszonyok felemelték, nézték, a vonatvezető is
               leszállott, így ebből az alkalomból három teljes percet töltött ezen a kis állomáson
               a vonat.</p>
            <p>- Nem ütötted meg magad?</p>
            <p>- Nem, félek, hogy csak kikapok otthon.</p>
            <p>Aztán a vonat elment, az utasok elmentek, a csendőrök is elmentek. Csöre pedig
               folytatta a legeltetést; mikor a disznó megette a szemet, amit talált, az utolsó
               pihéig, akkor újra ment a töltésre és ott legelészett.</p>
            <p>Este aztán hazahajtotta a disznót. Ment előtte nagy vigyázva, hogy ne szaladjon a
               gazember, nem is volt semmi baj, nem vetélt el.</p>
            <p>Mikor bement az udvarra, a mutér kinézett, nem szólott semmit. Csak mikor ő a disznót
               bezárta az ólba, bement a konyhába, akkor jött a baj. Ahogy belépett, rögtön kapott
               egy irtóztató pofont. Utána a másikat, aztán gyütt a poroló, azzal aztán alaposan
               össze lett verve, még a kis kezei is tiszta kékek lettek, a lábaszára kék, zöld lett,
               minden ütés meglátszott rajta. Most nem a suhintás, hanem a vastag ütések feketedtek
               fel. Azonkívül kukoricaszemre kellett térdelnie, ott maradnia egy óra hosszáig, és
               nem kapott aznap büntetésből vacsorát.</p>
            <p> Kis Csöre sírt sírt, mikor elfáradt, már nem is jajgatott, csak a mutér beszélt
               szakadatlan, hogy kell disznóra vigyázni.</p>
            <p>De hát a kis állami gyerek olyan fából van faragva, hogy nem lehet azt még agyon se
               verni. Ez is túlélte, lett nagy öröme, a disznónak mégiscsak történhetett valami
               baja, mert másnap nem kellett kihajtani a vasútra, pedig nem is kapott a prakkerrel
               intést és jó leckét harmadnap sem, az is lehet, hogy a csendőrök tiltották meg, de az
               is lehet, hogy az volt az oka, hogy pár nap múlva egy reggel, mikor kimentek, már meg
               is fialt.</p>
            <p>Nem volt amellett senki, se gépész, se gépészné. Nem értettek semmit a disznóhoz,
               csak beszélni, azt nagyon sokat tudtak róla, akár éjjel, akár nappal. Lett a roppant
               nagy hasas disznónak három malaca.</p>
            <p>Csöre magában nagyon nevetett, mert ő tudta, hogy kellett annak lenni tizenegynek is.
               Nem tudta, miért lett ilyen kevés, de azt mondta, az Isten büntetése, hogy annyit
               kellett szaladni vele. Biztosan megette a disznó a malacait, mikor kifialta, mert
               senki se volt mellette.</p>
            <p>Hát azért a disznónak jó dolga volt, mert a gépész mégiscsak valami molnár volt, és
               csak úgy hozták haza a malomból az ennivalót. Ha annyi volt neki, akkor nem is
               lehetett érteni, mért hajtatták ki ővele. Már a karámban adtak a disznónak enni bőven
               darált kukoricát meg szemeset meg vizet, egyebet nem. Hizlalták. Nem lehet mondani, a
               disznó evett, evett.</p>
            <p> Már december lett, és megérkezett Pestről a Diti.</p>
            <p>És ez a Diti nem volt más, csak a mutérnak a saját édes lánya. Azt Csöre hamar
               meghallotta, hogy a fatérnak a lányához semmi köze sincs, még nem is beszélt vele.
               Valami intézetben volt a lány, olyan tizenkét éves volt az egész, elég csinos szőke
               lány, csak nagyon nyurga. Igen elkényeztetett volt, minden szabad volt neki.</p>
            <p>- Minek tartasz Mutterkám ilen ronda államit?</p>
            <p>Így mondta, s Csörének igen rossz lett, mióta ez megjött. Nem bántotta éppen, de
               mindig rosszakat mondott, és mindent sokallt, amit ő kapott. Nem lehetett úgy enni,
               hogy azt ne mondta volna, hogy: minek adsz ennek az államinak annyi zabálást? Nem
               fizeti ki magát.</p>
            <p>De Csöre nem csinált semmit, csak csúnyán nézett rá. Ha ezért bevádolta a Diti, akkor
               jött a mama a prakkerral.</p>
            <p>- Holnap Mikulás!</p>
            <p>Ugyan mi lehet az a Mikulás. Itt csupa olyan dolog volt, amit eddig sose hallott a
               kislány. Ez a rossz, gondolta magában, hogy mindig más van, amiért ki lehet kapni.
               Minden szülőknél másért verik az államit. Dudáséknál ezér, Szennyeséknél azér. Itt
               meg a csúnya kiejtésért, pedig ezek a németek igazán nem is tudnak magyarul, oly
               különöseket mondanak, nem is értenek meg mindent magyarul. A nevük is csak olyan új
               név, Slógerek voltak, hallotta valakitől az utcán, egy asszony mondta: No azok a
               Slógerek, azok megnyúznak téged, jányom.</p>
            <p>Oly fölösleges volt ő itt. Mindig lógott. Munka nem volt semmi, folyton az udvart
               kellett söpörni, ha már egy madár leejtett egy szem gyömbért, ki kellett seperni az
               egész udvart.</p>
            <p>- Majd meglátom, szeret-é a Mikulás? az államit? - Diti s az anya nevetett.</p>
            <p>- Mit szeressen ezen a kis dögön? Nem kell annak ilyen kis dög.</p>
            <p>- Beee. Dög - mondta a hátuk megett Csöre.</p>
            <p>Reggel mikor felébredt, arra ébredt, hogy rettenetes nagy sivalkodás, kacagás van
               bent a szobában. Ő a hideg konyhában el nem tudta képzelni, mi lehet bent a jó
               melegben. Mert neki már be kellett menni mindig sötétben, mikor még mindenki aludt,
               és meg kellett rakni a kályhában a tüzet, de abban a pillanatban, mikor már az égett,
               neki ki kellett menni a szobából, és a konyhában kellett üldögölni, vagy mehetett ki
               a hóba, az szabad volt, de bent nem volt szabad a meleg kályha mellett tartózkodni,
               se az nem volt szabad, hogy tíz óra előtt tüzet rakjon, míg a főzéshez nem kellett.
               Spórolni kellett. Itt az volt a jelszó, reggeltől estig csak spóroltak, készültek
               otthagyni a falut, és folyton Pestet emlegették.</p>
            <p>- Nem maradok falun - káromkodott a fatér -, kevés nekem ez a fizetés, se nyugdíj, se
               semmi véglegesítés.</p>
            <p>De gondolta magában Csöre, az anyátok, még mit akartok. Mindennap hús, a fatér meg se
               eszi az ételt, ha nincs benne hús, meg minden evéshez bor, ebédre félliter, vacsorára
               félliter, az ám, ez is az ő dolga volt, már úgy tudta a járást a kocsmába, “szaladj
               csak egy kis borért, mert jön a fatér, muriz”. Mégis kevés nekik, nagybelűek. Még
               Csöre nem is látott ilyen jó életet, a fatérral nem lehetett ám beszélni, mert ha nem
               tetszett neki valami, vágta le az asztalról az edényt, a paprikáskrumplit a földre,
               ha kimaradt belőle a kolbász, vagy ha nem volt meg pontosan tizenkettőre az ebéd,
               akkor már nem is evett. Most is tele volt a Diti cipője cukorral, de amennyi csak
               belefért.</p>
            <p>- No mi van a tiedbe? mi van a tiedbe? hát téged nem szeret a Mikulás? Fuj disznó
               minek is szeretne egy ilyen rothadt államit. Zabigyerek. Ki adna ennek cukrot.</p>
            <p>S büszkén ment be a szobába, a melegbe, a kis zabigyerek, a szegény kis állami meg
               elbiggyesztette pici száját, felduzzasztotta, hogy fojtsa a sírást.</p>
            <p> De a Pátkay malom híres volt ám. Két malma is volt a Pátkaynak. Mondták, hogy
               ipszilonra írja a nevét. Itt minden ház Pátkay malomháza volt, a gépész is, a fűtő
               is, a mónárok is mind az ő házaiban laktak. Meg az öreg szülei is ilyen kis házakban
               voltak, és ez a Pátkay, ez jól el tudott ám bánni az alkalmazottakkal, mert Verőék se
               kaptak semmit, csak a parázs fizetést. A többit lopni kellett, még egy malactartást
               se kaptak, se kertet, semmit. De esténként azért jöttek suttogva, Verő fatér meg egy
               lisztes ember, az hozott félzsákban korpát, de azt úgy öntötték ki, hogy egy hangos
               szónak nem volt szabad lenni. Kukoricát a piacon vettek néhány kilót, amennyit a
               kislány haza bírt cipelni, de avval nem sokat lehetett volna hizlalni a nagy fekete
               ellett kocán, a kis Csöre megértette azt is, hogy miért kellett venni a piacon, hogy
               tudják az árát emlegetni, milyen drága, de az anyja! annak nem volt ár, mikor egy-egy
               félzsákkal beöntötték a ládába a lisztesek. Még eddig ő ilyet nemigen látott, kitől
               lophatott volna akár Dudás kedvesapám, akár Szennyes Ferke bácsi? Csak maguktól.
               Dudás lopott, de a feleségétől, úgyhogy annak tudtán kívül elvitt a szekéren egy-egy
               zsák búzát a kocsmába. Még ő is lopott dinnyét, s rátették érte a parazsat a körmére,
               de Verő bácsinak, a fatérnak senki se tett gyerekkorába az ujjahegyére szenet, mert
               nagyon jól tudta dirigálni, hová öntsék a szemet, korpát, lisztet meg amit
               hoztak.</p>
            <p>A kislány meg volt győződve felőle, hogy neki most az a szent kötelessége, hogy
               reszkessen a mutérral, hogy jaj csak sikerüljön még az egyszer... jaj csak valamiképp
               rajta ne kapják... A szenet is így hozták, amivel fűtöttek. Különösen mikor Pátkayt
               megütötte a guta, csak megsimította egy kicsit, akkor már nem is kellett annyira
               dugni, egész jól lehetett gazdálkodni.</p>
            <p>Így Csöre lassan beleélte magát abba, hogy folyton azon kell az embernek törni a kis
               fejét, hogy mi hiányzik még a háznál, s mit kellene a malomból elsinkófálni. Együtt
               érzett a szülőkkel, szívósan és elszántan ellenségévé lett a tulajdonosnak.</p>
            <p>De ezt olyan komolyan vette, hogy sokszor elment a szomszédokba ácsorogni, mint
               gyerek szájat tátani, de arról soha egy szót a világért nem mondott volna, amit
               titokban a sötétben látott.</p>
            <p> A dédék nagyon öregek voltak, kilencvenévesek, a malomtulajdonosnak az öreg szülei.
               Ezek őtet nagyon szerették, és mindig daloltatták és táncoltatták, és cukrot adtak
               neki érte, meg lekváros kenyeret.</p>
            <p>- Jaj te kis ártatlan - mondta a dédes. - Hát a Józsi kisjánya hogy van?</p>
            <p>Csöre éppen onnan jött, mert a hátulsó szomszéd a Józsi bácsi volt, ennek volt egy
               bölcsőbeli kicsije, lány, és beteg volt mindig.</p>
            <p>- Beteg - mondta -, sárga a szeme is, olyan beteg.</p>
            <p>- Ó a kis ártatlan - motyogta a kilencvenéves dédes - bár az Isten elvenné. Jobb
               volna ha meghalna, neki is, meg a szüleinek is.</p>
            <p>Mikor Csöre elment tőlük, ment mingyán megnézni a kis betegest, hogy él-e.</p>
            <p>- Mit is mondtak a dédek?</p>
            <p>- Azt mondta, bár elvenné az Isten, úgyis meghal.</p>
            <p>Ezen a Józsi bácsi felesége sírni kezdett, s ment át a szomszédba a gépésznéhez, s
               elmondta, hogy lám milyen rossz-szívűek az öreg kilencvenévesek, hogy még halálát
               kívánnák a kis pólyásnak.</p>
            <p>Így kisült, hogy Csöre pletykált.</p>
            <p>No lett ebből haddelhadd. Nagyon megijedték a gépészék, hogy a kislány pletykás.</p>
            <p>Mikor hazajött, a fatérnak is elmondta, annak vértódulása lett. Olyan fekete lett az
               olajos ember, mint a ruhája, s büdös, mint a vesztés.</p>
            <p>Nem merte megfogni a gyereket, mert félt, elmállik a keze közt.</p>
            <p>De a mutér azt mondta:</p>
            <p>- Nyisd ki a szád.</p>
            <p>Kinyitotta Csöre, s a mutér főzőkanállal úgy megverte a száját, hogy vastagon
               felhólyagosodott, úgy megdagadt, hogy három napig nem tudott vele enni.</p>
            <p>- Fogsz te pletykálni? Fogod te hordani a pletykát?</p>
            <p>Folyton csak ezt üvöltötte. A fatér meg bömbölt, de nagyon fojtott hangon.</p>
            <p>- Neveld, csak neveld, úgy jár ennek a nyelve, a végén még bennünket is hírbe
               hoz.</p>
            <p>Csöre visított, aztán megértette, hogy attól félnek, hogy kipletykálja az éccakai
               szállításokat. Ezen igen fel volt háborodva magában, mert ő azt már százszor
               megmondhatta volna, de azért nem mondta, mert tudta, hogy nem beszélnivaló. Csak most
               sírt őszintén, hogy ezek a szülők nem tudják, hogy ő micsoda hűséggel ragaszkodik,
               hogy a világ minden kincséért el nem mondana egy szót is, ami bajt vagy kárt
               okozhatna.</p>
            <p>Igen meg volt szégyenülve, éppen legnemesebb érzésében volt megbántva: hogy szülei
               felteszik róla, hogy nem érez együtt velük a lopásban.</p>
            <p>Ugye sose árult el semmit, ezután nem mehet oda, a dédeshez se, pedig nagyon sajnálja
               a mindennapi lekváros kenyerét, és a mutér még az utcára is kiállott vele, és ott is
               ordibált, hogy tudják meg a malmosék is, hogy most miattuk veri meg a kislányt.</p>
            <p>- Jaj, jaj, jaj - sírt Csöre, ahogy szokott, mert már egész megszokta, hogyha verik,
               úgy elkezd visítani, hogy a szomszédok mindenfelől összeszaladtak, nézték, mért
               nyúzzák már megint a gyereket.</p>
            <p>- Jaj, bár meg tudnék halni - sikoltotta, de már sírni se bírt, mert a szája nem
               mozdult a helyéből.</p>
            <p>Ilyenkor legjobb volna bizony meghalni, mert ha az édesanya egy darabot lehasít
               belőle, az se fájt volna úgy, de mert idegenek tették, az nagyon fájdalmas volt, mert
               azt gondolta, hogy az édesanya még pofozni is másképpen pofoz, mint az idegen.</p>
            <p> - Kelj fel, tarzsd a tálat.</p>
            <p>Sietve fel kellett ugrani, itt volt a perc, leölik a disznót, ki kellett menni, s
               iszonyodott és irtózott, mert igaz, hogy sokat szenvedett a disznóval, de azért nem
               akarta, hogy ő tartsa neki a tálat, mikor leölik szegényt.</p>
            <p>De alig tudta tartani, mert nagyon siratta a disznót. Szegény nagyon jó lélek volt,
               mert olyan nagy marha állat létére micsoda semmiség lett volna neki egy kislányt
               fellökni vagy akár fel is falni, de az azért soha semmi bajt nem csinált, olyan
               édesen tudott röfögni, mikor a kenyeréből adott neki, és engedte, hogy megvakarja a
               nyakát, a nagy sertéket, mikor lefeküdt pihenni, ahogy a disznó szokott, éppen úgy
               mellé lehetett heverni, mint egy tehén mellé, akkor még azt a szép nagy bársonyos
               hasát is felvetette az égnek, a négy lábát, lehetett vakargatni a combja tövit.</p>
            <p>Mert ez is egy szegény asszony volt; úgy gondolta kis Csöre, ennek is gyermekei
               születtek, most a gyerekei éppen olyan árvák lesznek, szegény állami gyerekek talán,
               nagyon rossz dolguk lesz, nem lesz nekik édes jó anyjuk, aki disznónyelven
               megvigasztalja őket, ha fáj a kis hasuk... és csak tartani kellett a tálat, mikor
               beleszúrták a kést a torkába, mert a mutér azt mondta, hogy ő látni se akarja, dehogy
               tartja ő a tálat... nem is jó az, hogy szökött ki a szép habos, piros, egészséges
               vére, s leköpte először a kis Csöre ruháját, de ő nem ijedt meg, hanem bátran
               közelebb nyomta a tálat a kés alá, most már szépen folyt, folydogált bele a vér.</p>
            <p>- Kavard - morgott a böllér -, kavard.</p>
            <p>Fakanállal kavarta a vért mialatt folyt, hogy meg ne aludjon, de csak azért tartotta
               a tálat, kavarta a vért, mert félt a veréstől, és tudta, meg is volt ígérve, hogy
               megkapja, ha nem lesz ügyes. Mikor bevitte a vért, akkor nagyjából letisztogatták a
               ruháját, mert a meleg vér, ami rálőtt, befolyt az inge alá, le is kellett vetni,
               másik inget adni rá. Milyen jó, gondolta Csöre, hogy itt nincsen Rózsi, aki elviselje
               az ő ingeit, lehet váltani, mert Ditinek nem kellene az állami ing, meg nagy is már,
               nagyobb, mint ő.</p>
            <p>Azután az volt a dolga, mikor kiszedték a belet, azt kellett neki mosni. Tisztítani a
               rossz szagú sarat a belekből, éppen úgy kellett dolgozni, mint az asszonynak, aki
               vele dolgozott, de ezt már nem utálta úgy, mint az ölést.</p>
            <p>A tűzrakás is az ő dolga volt, és a béltől, mert az igen soká tart, míg kitakarítják,
               folyton oda kellett szaladni, mindig eszébe jutott a Szennyesék üstje: Csöre rakj a
               tűzre. Lélegezni se volt ideje, egész setét estig folyton volt neki mit csinálni,
               mert nagy dolog ám egy disznó fel­dol­gozása. A fatér persze otthon se volt, csak
               délben jött meg, ott várta a frissen sült disznó­pecsenye avval a jó savanyúsággal,
               ecetes ugorka meg friss savanyúkáposzta volt hozzá.</p>
            <p>- Ez az egész? - mondta a gépész. - Hol a disznótoros leves?</p>
            <p>- Van arra nekünk időnk.</p>
            <p>De most nem csinált semmi bajt a fatér, megelégedett, mert azt mondta, nagyon szereti
               ezt a friss ízét a húsnak.</p>
            <p>- No, ami hibádzik, majd kipótoljuk este a disznótoron - tette hozzá.</p>
            <p>Ez szeget ütött a Csöre fejében, disznótor. Ismerte ezt a szót, de ő még nem látott
               olyat, mert a tanyán nem tartanak disznótort. Ott csak ölik, vágják a disznót,
               egyiket a másik után, de az nem ilyen nagyszerű játék, mint itt a városban.</p>
            <p>- Jaj de jó - mondta vidáman, munka közben -, disznótort eszek máma.</p>
            <p>De a gépészné lánya csak nevetett, nem is tudott belőle kijózanodni. Folyton csak
               csúfolta, hogy ez megeszi a disznótort. És úgy mondta, mintha neki abból nem is járna
               semmi.</p>
            <p>Mikor bealkonyodott, azt mondja a gépész:</p>
            <p>- Borért.</p>
            <p>Ezt már tudta mi, mert mindig neki kellett menni a kocsmába. Akár bótba, akárhová,
               suszterhoz mentek, mindig neki kellett menni mellettük. Diti, ha magában elment a
               boltba, tele volt rakva a zsebje cukorral, neki mellette kellett menni. Diti az úton
               ette a szaloncukrot, őneki meg csorgott a nyála, de nem kapott:</p>
            <p>- Mit, neked nincs anyád, még te is cukrot akarnál?</p>
            <p>Most is csak elindult az úton a nagy demizsonnal, még üresen is nehéz volt,
               tízliteres, hasas kövér üveg. Be volt fonva vesszővel, volt két füle, így valahogy
               lehetett cipelni.</p>
            <p>Ahogy megy az úton, csak megy, ott állanak a patika előtt, ketten, két idegen. Fiatal
               pár volt, fiatal úriember meg fiatal úrinő, nem ismerte őket, nem is nézett volna
               rájuk, ha meg nem szólítja a fiatalember:</p>
            <p>- Jöjjön csak ide kislány.</p>
            <p>Megállott félve, de nem mert közelebb jönni.</p>
            <p>Akkor azok néztek rá, maguk indultak el, jöttek hozzá.</p>
            <p>- Mondja kislány, van magának édesanyja?</p>
            <p>A kislány csak nézett, nem szólt.</p>
            <p>Akkor a fiatal néni is szólt.</p>
            <p>- Mondja csak meg, semmi rosszat nem akarunk.</p>
            <p>Arra megmondta, hogy nincs.</p>
            <p>A két felnőtt nagyon elcsodálkozott, mert nem ezt várták.</p>
            <p>- Mért nincs?</p>
            <p>- Nincs. Nem is vót.</p>
            <p>Azok még jobban hallgattak.</p>
            <p>- Árva?</p>
            <p>- Nem árva. Állami.</p>
            <p>- Mi?</p>
            <p>- Én nem tudom, csak úgy mondják.</p>
            <p>Csudálkozva nézték.</p>
            <p>Nem tudták, mi lehet az, hogy állami.</p>
            <p>- És hol lakik?</p>
            <p>- Otthon.</p>
            <p>- Ha nincs anyja, kije van? Mostohája ugye?</p>
            <p>- Nem.</p>
            <p>- Hát mi?</p>
            <p>- Nem tudom. Akik vernek.</p>
            <p>Erre még meg is ijedtek. Ezen az ártatlanságon nagyon elcsodálkoztak, nem mertek
               nevetni, mert a kislány a roppant nagy üveggel az estében hidegben, szélben igen
               félelmes és fájdalmas látvány volt.</p>
            <p>- Mért verik? Mondjon csak valamit magáról. Nézze, itt van húsz fillér cukorra, csak
               beszéljen.</p>
            <p>A kislány elvette a pénzt, örült neki. Nevetni kezdett.</p>
            <p>- Várjon csak kedves, van is nálam cukor - mondta a szép fiatal néni, kinyitotta a
               szatyorkáját, kivett belőle két szem cukrot, odaadta.</p>
            <p>Árvácska elvette, egyszerre bekapta a szájába mind a kettőt. Sietve, ahogy a macska
               ráguggol, ha enni kap, hogy el ne vegyék tőle. Csak be.</p>
            <p>- No most mondja meg, mert még ilyet nem is hallottam. Ki gondoskodik magáról?</p>
            <p>- Nem tudom. A naccsága a ligából.</p>
            <p>- Ahha. Liga. Ez a Gyermekliga lesz aminek az urnái az utcán vannak. Gyűjteni
               szoktak. Szóval maga odatartozik.</p>
            <p>De a kislány csak a vállát vonogatta, ezt meg ő nem értette.</p>
            <p>- Mónár. Gépész úr.</p>
            <p>- Ki?</p>
            <p>- A fatér. Most nála vagyok. Borért megyek a kocsmába. Disznótor lesz.</p>
            <p>Ilyeneket mondogatott, amiből a fiatalember kikombinált egyet-mást, már meg is
               magyarázta a kalapos nőnek. Úgy gondolta, talán kikérte a gépész a kislányt, s örökbe
               fogadta.</p>
            <p>- A szüleiről semmi hír sincs?</p>
            <p>Árvácska csak megrázta a fejét.</p>
            <p>- Az édesanyja nem szokta meglátogatni?</p>
            <p>Erre is a fejét rázogatta.</p>
            <p>- Sose látta?</p>
            <p>Szintén fejmozgással felelt.</p>
            <p>A fiatal nő most nagyon elpirult. Ki tudja, mi jutott eszébe.</p>
            <p>Mi jutott eszébe, az jutott eszébe, hogy a kislány mamája nem így látogatott-e el a
               faluba, s aztán szenved a gyerek...</p>
            <p>A fiatalember elvette tőle a nagy üveget, és maga vitte.</p>
            <p>- Hogy fogod ezt hazavinni, ha tele lesz? - mondta aggódva a szép néni.</p>
            <p>Árvácska felpislantott rá. Olyan aggodalom és jóság volt a hangjában, hogy
               csudálkozott.</p>
            <p>- Magának is van kis árvácskája? - kérdezte.</p>
            <p>Erre a nő is, a férfi is kis ideig nagyon hallgattak, aztán a férfi mosolygott, a nő
               pedig hangosan felkiáltott:</p>
            <p>- Jaj istenem - kiáltotta. - Jaj istenem! - kiáltotta.</p>
            <p>Már ott voltak a kocsma előtt, akkor a fiatalember letette az üveget a kocsma
               lépcsőjére, s elment a nő után, aki szaladt, mintha szaladnia kellene. De még egyszer
               visszanézett, s mikor látta, hogy a kis árva ott áll és néz utánuk, visszajött, adott
               neki egy ötpengőst.</p>
            <p>- Nesze.</p>
            <p>Már szaladt volna, de még megsimogatta a kislány arcát, s azt mondta:</p>
            <p>- El ne veszítsd.</p>
            <p>Avval elment a lány után, s eltűntek a sötétben, már nem is lehetett látni, hova
               lettek.</p>
            <p> Csöre bement a kocsmába, bort kért.</p>
            <p>Szerencsére nem volt messze a kocsma, majdnem szembe volt velük, az ő házukkal; a
               malom is ott volt felettük, felemelt nagy ujjával vigyázott.</p>
            <p>- No itt van má ez a dög - mondták odabent -, még jó volnál te halálnak. Hun a fenébe
               voltál ennyi ideig?</p>
            <p>De a kislánynak elég volt kifújni magát, nehéz volt ám tíz liter bort hazacipelni,
               azért nevetett s hallgatott.</p>
            <p>- No eridj aludni.</p>
            <p>- Nem mék én.</p>
            <p>- Mi az a nem mék?</p>
            <p>- Hát a bort én hoztam, disznótort meg nem ehetek?</p>
            <p>- Jó van no, maradj, egyen meg a fene.</p>
            <p>Erre a kislány nagyon megörült, táncolni kezdett és még dalolni is.</p>
            <p>- Tán bort ivott ez? - nevettek rajta, mert tele volt vendéggel a ház.</p>
            <p>- Olyan bolond ez - legyintett Verőné, s a lánya az ajkát biggyesztette:</p>
            <p>- De minek hagyja mama, hogy bent legyen. Legyen a konyhába.</p>
            <p>- Hadd nézze egy kicsit.</p>
            <p>A kislány még ettől is boldog lett, hogy Verő mutér nem küldi ki a konyhába, hanem
               megtűri idebent.</p>
            <p>A mutér telerakott hurkával, kolbásszal egy szép porcelántányért, annyit tett bele,
               hogy Csöre kacagott, mikor meglátta. Nem is lehet annyit megenni.</p>
            <p>De nem tudta fogni a tányért, mert a tenyerében volt az ötpengős.</p>
            <p>Odaadta a mutérnak.</p>
            <p>- Hát ez mi? Hol loptad ezt?</p>
            <p>És nagy lármával rákezdte:</p>
            <p>- Nézzétek ez a bitang egy ötpengőst lopott a kocsmában, s még ideadja nekem. Viszed
               vissza?</p>
            <p>Már vágta is nyakon.</p>
            <p>- Hagyja már gépészné asszony, kérdezze meg, hol vette?</p>
            <p>- Hol vette volna. Tolvaj ez, mindent lop. Hogy megvert engem evvel az Isten. Hol
               loptad?</p>
            <p>- Nehem lohoptaham... A néni adta.</p>
            <p>- Miféle néni. Affene ett vóna meg. Miféle néni?</p>
            <p>- Utcán.</p>
            <p>- Micsoda utcán. Beszélj, mert kitapodlak. Hogy mennyi mérgem van vele.</p>
            <p>- Csak ennél nagyobb mérge ne legyen - kacagott a vörös férfi -, hogy pénzt hord haza
               a szarka. Nekem vót egy szarkám, az is hazahozott egyszer egy fehér pénzt. Abba az
               időbe, mikor a fejér pénz volt. Ü vót az egyetlen, akinek tetszett a fejér hasú
               bankó.</p>
            <p>Mindenki nevetett. De a gépészné azonnal igazolni akarta magát, hogy ő nem nevel
               tolvajokat.</p>
            <p>Csöre aztán lassan kicsörögte, hogy mi is volt, hogy volt.</p>
            <p>Nem fért a fejébe, de azért nem vette vissza a tányért:</p>
            <p>- Majd megtudom én holnap. Ülj le, egyél.</p>
            <p>Csöre leült a sarokba a kis sámlira, eddegélt, és nézte a disznótort.</p>
            <p>Nagyon tetszett neki, meg is volt elégedve, mert úgy érezte, elhitték neki, amit
               mondott, s nem fog többet kikapni a nagy fejér, kerek pénz miatt.</p>
            <p>Az a fontos, hogy jóllakott, nem volt már éhes.</p>
            <p>Először nem csináltak semmit az emberek, csak ettek meg beszélték, hogy milyen szép
               volt a disznó, ezt azért hizlalták meg, mert kisfiai születtek, s mind megdöglött
               alatta.</p>
            <p>- Nem érdemes tartani, ha nem tud nevelni!</p>
            <p>- Nem, nem naccsád - kacagott a veres képű kövér ember. - Azért döglöttek meg a
               malacok, mert a kislányt mindig verték a disznó miatt! - s mintha valami jó viccet
               mondott volna, harsányan nevetett hozzá.</p>
            <p>A kislány is nevetett ott a sarokban, és ahányszor eszébe jutott, hogy ilyet mondott
               a veres ember, mindig nevetett, s még egyet harapott a disznó hurkájából, mintha ő is
               elégtételt akart volna venni magának, amért annyit kikapott érte.</p>
            <p>Egyszer aztán lerakodott Verőné az asztalról, nem maradt más az abroszon, csak a
               poharak, tele borral. Akkor elkezdtek nagyon énekelni, mind afféle öreg nótákat.
               Akkor a mészáros, aki levágta a disznót, mert az is meg volt híjva, azt kezdte
               énekelni: Budapesten, Budapesten huncutok a jányok. Szoknya alól, szoknya alól,
               kilátszik a lábok.</p>
            <p>- Jaj, ne tessék ilyet énekelni, mert Csöre már holnap reggel ezt kiabálja.</p>
            <p>De akárhogy is nem akarták, a kisjány megfigyelte a nótát, s mikor már másodszor
               énekelték, ő is dúdolta a sarokban: Budapesten, Budapesten huncutok a jányok.</p>
            <p>Azután nemsokára már hazamentek aludni a vendégek, Verőék is hozzáfogtak vetkőződni,
               zavarták a kislányt, hogy menj már az anyádba te éjjeli bagoly, mert ennek mindenbe
               bele kell ütni az orrát.</p>
            <p> Éjjel azt álmodta, hogy megjelent az édesanyja. Nagy, erős kövér volt, de egészen az
               volt, az este, az a szép néni, akinek az ura a pénzt adta. Azt mondta, az anyja, hogy
               elviszi magával, de ő nem akart menni, akkor az édesanyja kötelet vett elő, avval
               megkötötte, hogy viszi. Erre iszonyúan megijedt, és fel is ébredt, a sötétben nagyon
               félt.</p>
            <p>Másnap reggel azt beszélték hogy leltek egy fiatal párt, öngyilkosok lettek a kiserdő
               sarkánál, egy bokorban. Mikor megtalálták, már mind a ketten halottak voltak.</p>
            <p>Árvácska is elment arra, megnézni, ahova az emberek mentek, de csak a ruhájukat látta
               az öngyilkosoknak. S megismerte, hogy ezekkel beszélt az este, ezek adták az öt
               pengőt.</p>
            <p>De ő csak azt szerette volna, ha még egyszer láthatná az édesanyját, s tudta, hogy
               nem ez volt az, akit álmában látott, mert ez vékony kis nő volt, az ő anyja pedig
               erős és nagy, és nem fájt mikor megkötötte a kezét. De akkor nem tudta, mért ébredt
               fel.</p>
            <p>Mikor Diti ránézett, azt mondta neki: látod, nékem is van anyukám, most is itt volt
               nálam álmomban, és el akart vinni, de én nem mentem.</p>
            <p>- Mid van neked? - s Diti kacagott. - Halja mán, mama, mije van ennek a
               nyomorultnak.</p>
            <p>De Csöre már nem bánta, ha nyomorultnak mondják is, kiment az udvarra, s
               torkaszakadtából kezdte dalolni, hogy: Budapesten, Budapesten, huncutok a jányok.</p>
            <p>- Mondtam, hogy má kiabálni fogja - szólt Verőné. - Olyan füle van ennek a disznónak,
               csak egyszer kell neki hallani egy nótát, már az övé. Téged meg hiába taníttatlak
               zongorázni, olyan buta vagy mint a tök, csak kidobom a pénzt.</p>
            <p>- Nekem van cukrom! - mondta Diti gőgösen, s hívta a kislányt, hogy menjen vele. Csak
               azért vitte magával, hogy az egész falunak megmutassa, hogy ő végig az úton cukrot
               eszik, de nem ad belőle annak, aki a háta megett kullog, és folyton úgy néz fel rá,
               ahogy a kiskutya néz a gazdájára, s tátja a száját és lógatja a nyelvét.</p>
            <p>Akkor az út porában a kislány egy félig elrágott, poros almacsutkát látott. Hamar
               felvette, megtörülgette a portól, jóízűen megette.</p>
            <p>- Fuj - mondta Diti. - Hát te még a kutyánál is alávalóbb vagy. - Hazament, és az
               anyjának megmondta, hogy mit csinált ez a kócos kuvasz, hogy ő nem is megy többet
               vele, ez megeszi még azt is, amit a kutya hagy maga után.</p>
            <p>- Nincsen neki anyja - mondta Verő mutér.</p>
            <p>- Van nekem - gondolta magában Árvácska. - De ha még egyszer eljön, el is megyek
               vele, nem maradok itt nektek. Még icskolába se adtok.</p>
            <p> Most már, hogy látta, egyre többet gondolt az édesanyjára. Mért nincs neki hát
               édesanyja, ha van? Mért nem jön érte? Mért nem viszi el? Senki se látta soha, de még
               kedvesanyám mondta egyszer, hogy az valami úri fajta lehetett. Az mondta azt is, hogy
               nagy, kövér volt.</p>
            <p>- Gyere értem, édes jó anyám - sírt magában, mikor csak el tudott bújni egy-egy
               sarokba -, vigyél magaddal, már én nem fogok többet megijedni, mert az édesanyának
               szabad megkötözni a gyermeke kezét, és az nem fáj.</p>
            <p>Azt sem bánta volna, ha prakkerral veri, az sem fájt volna.</p>
            <p>- Már én látom, hogy nekem mindenféle anyám volt, meg lesz, csak az édesanya
               hibádzik.</p>
            <p>Máskor sírni kezdett, ha baja volt, és dühöngött magában, s olyan szavakkal szidta az
               anyját, ahogy s amilyenekkel őtet szokták szidni: te kutya dög, te minek hattál itt
               engemet édes jó anyám, mér is nem leled meg a kisjányodat, hozd a kötelet, köss meg,
               és vigyél magaddal, mert én senkinek sem tudtam azt mondani mióta élek, hogy
               édesanyám, meg nem hajtottam az ölébe senkinek se a fejemet. Mikor a halotti sírhoz
               kimentünk is, mindenkinek volt sírja, csak nekem nem volt, pedig én is gyújtottam
               gyertyát az édesanyámnak, csak nem tudtam hova tenni, mert nincs is sírja az én
               anyukámnak, hiszem láttam, hogy szép vagy, erős vagy és kövér vagy, és el akartál
               vinni. És nekem most is van gyertyám dugva, gyufám is van, és én gyújtok neked anya.
               Igazán.</p>
            <p>S a kis kezét úgy tartotta, mintha a gyertyát tartaná benne, s a gyertya kis lángja
               csak úgy lebegett és lobogott a szélben, ahogy a temetőben, mikor odakint volt
               kedvesanyámmal és a sok gyerekkel.</p>
            <p> De már kedvesapám sincsen, és Szennyesné sincsen, mert egyszer csak jön haza a Verő
               mutér, és mondja ebédnél:</p>
            <p>- Hallottatok ilyet, a csendőrök keresik a mi államinkat.</p>
            <p>És csakugyan őtet keresték, el is vitték a csendőrök, és kikérdezték, hogy halt meg
               az öreg bácsi, a takács, az istállóban, ő elmondta, hogy adta neki Zsabamári a kis
               csuprot, hogy vigye ki az atyusnak, és az azt mondta:</p>
            <p>- “Étető van benne?” mer acst monta csabamári, nem fog többet panacskodni csenkinek,
               ha ecstet megiccsa.</p>
            <p>Rosszabbul beszélt, mint máskor, de úgy mondta, ahogy még akkor.</p>
            <p>Jól értették a csendőrök, és aztán híre jött, hogy kiásták a bácsikát a sírból, és az
               orvosok megvizsgálták, és a zsabamárit fel fogják akasztani.</p>
            <p> Akkor jött már a karácsony.</p>
            <p>Diti azt mondta, hogy a karácsonyfát direkt neki hozza a Jézuska.</p>
            <p>Árvácska még nem látott karácsonyfát, és nagyon szerette volna látni. Diti azt
               mondta, hogy a Jézuska még több ajándékot hoz, mindenkinek hoz, mindenkinek hoz, csak
               az igazi gonosz rossz, rüheseknek nem.</p>
            <p>A piacról Árvácskának kellett hazacipelni egy nagy fenyőfát, amit ott vettek pénzért.
               A pénzt a Verőné adta, a fát meg ő magában cipelte, még nem is segített neki senki,
               de nem volt szabad a földön húzni, úgy kellett vinni ölbe, de az meg nagyon szúrt, az
               anyját neki, olyan szúrós levele volt, hogy sehogy se lehetett fogni, a ruhán is
               keresztülszúrt. De Árvácska olyan gyerek volt, hogyha valamibe belefogott, akkor azt
               meg is kellett csinálni. Dehogy is hajította volna el, pedig nem is tudta mire való
               ez a fa, senki se mondta neki, hogy ebből lesz a szép híres karácsonyfa. Ő meg igazán
               azt hitte, a fát a Jézuska hozza, hát ha mondták volna, se értette volna meg, mi
               ez.</p>
            <p>A fa két napig a kis kamrában volt a pince előtt. Ez a kamara deszkából volt, és
               mindenféle volt benne felhalmozva. Volt valamikor egy bárány is a háznál, annak a
               gyapja is itt volt. Még moha is volt meg zégráz, amit a matracba akartak
               beledolgozni. Itt nagyon szeretett elbújni kis Árvácska, mert itt senki se kereste.
               És itt volt neki a kis gyertyácskája is eldugva, amit az édesanyjának kell
               meggyújtani.</p>
            <p>Akkor is csak leült, mikor megjött a fával, s ide kellett betenni, hogy ne lássák
               idegenek. Így mondta a mutér.</p>
            <p>Jaj nagyon komisz volt ünnep előtt, folyton piacra kellett járni, cipelni, és a
               háznál is az a sok sütés, főzés, mindenféle munka. A kezét már egészen kiette a lúg a
               sok mosogatástól. Kőporral kellett reggeltől estig sikálni a faedényeket.</p>
            <p>De nem baj, át volt szellemülve a kislány: ma este jön a Jézuska, és elhozza az
               ajándékot.</p>
            <p>Neki még úgy sem hozott senki ajándékot, de az édes Jézuska jobb, mint más. Azt
               biztosan ismeri az édesanyja is, mert az is álomban lakik valahogy. Húsvétkor
               találkozott vele, akkor fényes palásttal feküdt sebesülten az oltár mellett a fényes
               úri koporsóban, de karácsonykor kicsi és jó. Bízott benne.</p>
            <p> Mikor bealkonyodott, megjött a gépész, s azt mondta:</p>
            <p>- Hé!... Itt van a tízliteres demizson meg ez a másfél literes palack. Lóf. De nem a
               kocsmába mégy. Eredj a paraszthoz, és hozzál bort. Itt a pénz. Tudod már honnan.
               Andrássy út. Rögtön jönnek a vendégek. Siess. Egyik lábad ott, a másik itt.</p>
            <p>A kislány kicsit megijedt, mert már setét volt, és a paraszt nagyon messze lakott. Ha
               sok bort vettek, öt litert, néha vasárnap, akkor oda kellett menni. A két nagy üveget
               beletették egy kosárba, elindult végig az utcán.</p>
            <p>Sötét volt, a hold sem sütött, csillagok se voltak az égen, világítás sem volt semmi
               a faluban. Nem volt másnak villanya, csak a malomnak meg a gépésznek, ők a malomból
               kapták. Úgyhogy mikor kiment a nagy fényességből a setétbe, el sem tudta gondolni,
               hogy is jut ő oda a boros gazdához. Mikor a kapun kiment, a kosár még az üres
               üvegekkel is olyan nehéz volt, hogy megbillent a kezében, és nekivágódott a
               gyalogjáró mellett az akácfához. De azon ijedt meg, el ne törjön az üveg, akkor neki
               vége.</p>
            <p>A gépész utánanézett, meglátta az esetet. Hamar odament, s kérdezte, eltört-e az
               üveg?</p>
            <p>- Nem a.</p>
            <p>De kivette, megnézte, nem látott rajta semmi hibát.</p>
            <p>- No csak eredj, tudod hol van.</p>
            <p>- Nem tudom én, hunnan tudnám.</p>
            <p>- A fene egyen meg, te büdös kölyök, nem voltál elégszer ott pálinkáér? De vigyázz az
               üvegre, mert ha még egyszer odavágod, s eltörik, haza ne jöjj, nem tanácslom. Ott van
               a faluvégen, amerre Kecskemétre mennek, nincs ott más ház, megleled. Nincs olyan
               setét.</p>
            <p>- Menjen maga - dünnyögte a kislány, de olyan csendesen, hogy meg ne hallja a
               fatér.</p>
            <p>Nem is hallotta meg, be is ment, nem is az ő kedvéért állott ki a kapuba, hanem a
               vendégeket leste, jönnek-e már? Nem jött még senki, hát nem volt kedve kalap nélkül
               fagyoskodni kint.</p>
            <p>A kislány letette a kosarat, keresztet vetett, akkor újra felvette, s elindult hát
               Kecskemét felé. Andrássy úton kellett menni, ha ő tudta volna, ki volt az az andrási,
               de gondolta, az nemigen volt borér a kecskeméti úton. Nem találkozott senkivel csak
               az akácfákkal. Még kettőnek is nekiment, mert olyan rosszul vannak azok ültetve, mind
               belebotlik a szegény kis állami gyermek, ha borért megy a sötétben, ha káprázik a
               szeme.</p>
            <p>No végre odaért, nem tudta, hogy a kutya szabadon van, ment be egyenesen a tornácra,
               hát csak jön rá acsarkodva két nagy kutya, nagyobb mint ő, s fellökte az egyik a
               kosár üveggel, mire ő sikoltásba kezdett. Az ugatásra rögtön kinézett a gazda, már
               kiáltotta, hogy “csiba tee!”. Zavarta messziről őket, nem is harapták meg, csak az
               egyik megfogta a lábán a cipőt, és húzta lefelé. “Jaj, fáj a lábam” - sírt a kislány.
               “Odase neki” - mondta a gazda. Kimérte a bort, és maga kísérte ki a gyereket a
               kapuig. Csak azt kérdezte: “Hova viszed a bort?”, “Verőékhez”, “Osztán egyedül gyütté
               eee? elbírod ezt a nagy üvegeket? hásze nehéz az neked.” De Csöre bátran felelt:
               “Elbírom én.” “No derék kisjány vagy. Aztán vigyázz, hogy fel ne borujj a setétbe. Jó
               karácsonyod van neked is.” “Jóéccakát kívánok” - mondta a kislány, s kétkézre fogta a
               kosár fülét, vitézül elindult vele.</p>
            <p>Igen ám, de nehéz volt a tizenegy és fél liter borral megsúlyosbított kosár, minden
               percben le kellett tenni, váltogatta, cserélgette a kezét, meg úgy is próbálta, hogy
               két kézzel fogta a kosár fülét, megszólalt felette egy ember: “Hova, hova, kisjány?”
               Csöre megismerte, hogy az a gazdaember az, aki a házvége mellett lakik mellettük, és
               vidáman köszönt neki; hogy jó estét Móra bácsi. “Te vagy az, te csöppség? No mit
               visző?” “Bort.” “Bort? Add csak ide. Majd én segítek.” Átvette, azt mondta: “Még
               nehéz e, te... Neked meg ez a karácsonyod?”.</p>
            <p>A kislány még egyet szuszogott, és elkezdett kocogni a bácsi mellett. Így visszafelé
               nem is ütötte bele magát az ákácfákba, mert vígan haladt. Mikor a kapuba értek, a
               bácsi letette a kosarat, s azt mondta: “Meg ne mondd fiacskám, hogy segítettem, mert
               újra kikapsz ezektől a slógeroktúl. Elég, ha annyit mondasz, hogy nagyon
               elfáradtá.”</p>
            <p>Szépen kinyitotta a kisajtót, bevitte a kosarat, de az olyan nehéz volt, hogy a
               kaputól az ajtóig kétszer is le kellett tenni, pihenni.</p>
            <p>- No már itt vagy te?</p>
            <p>- Itt.</p>
            <p>- Csuda, hogy itt vagy.</p>
            <p>De ő csak boldogan nézett. Nem merte megmondani, hogy azt szeretné tudni, itt volt-e
               már a Jézuska? mert azt hitte, kikap, és csak hallgatott, leskelődött, hogy jön-e
               már?</p>
            <p>Egyszer csak azt mondja a Verő mutér, eredj ki, nem szeretem ha itt vagy.</p>
            <p>Ki kellett menni az udvarra, és ott kellett neki ácsorogni a setétben.</p>
            <p>Nagyon szomorú lett, meg a szél is fújt. Lassan kinyitotta a kis kamra ajtaját,
               bement a szél elől. Ott megkereste a kis gyertyát, meggyújtotta, és imádkozott az
               édesanyjához:</p>
            <p>“Édesanyám mondd meg Jézuskának küldjön nekem valami szép ajándékot, mert nincsen,
               aki nekem adjon, mert én csak egy kis állami vagyok, és nehéz volt a kosár, pedig egy
               jó ember segített hozni.”</p>
            <p>Mást nem tudott mondani, csak nézte, hogy ég a kis gyertya lángja, és libben, libben,
               mint a temetőben, ahol a szél libbentgeti.</p>
            <p>Sokáig volt itt, már itt is nagyon hideg volt, fázott, akkor hallotta a kiáltást,
               hogy:</p>
            <p>- Hé, hol vagy? Hé.</p>
            <p>Hamar kiment a kamarából, és a konyhába sietett, és égve hagyta az édesanyja halotti
               gyertyáját, ha híják.</p>
            <p>- Mért nem szólsz! Mennyit kell utána kiabálni.</p>
            <p>Nem felelt, csak ment be.</p>
            <p>- Most megvacsorázhatsz és lefekhetsz.</p>
            <p>De erre nagyon elbámult, megijedt.</p>
            <p>- Még énhozzám nem is jött a Jézuska.</p>
            <p>Ezt meghallotta Diti, és nagyon kezdett kacagni.</p>
            <p>- Egy ilyen rüheshez menjen a Jézuska. Már itt volt a Jézuska, nekem hozott két szép
               ruhát, egy pár szép cipőt, egy kabátot, három pár fehérneműt meg szalagot meg sok-sok
               cukrot, még többet mint a Mikulás. Aj, az semmi, amit a Mikulás tud. Jézuska az
               igazi. Ez a kunszt.</p>
            <p>- Nekem mit hozott?</p>
            <p>- Mit hozott volna egy rongyos államinak!</p>
            <p>A kis Árvácska elkedvetlenedett. Akkor kinyitotta valaki az ajtót, s amit odabent
               látott, attól még a szeme is elkáprázott. Ott volt az asztal közepén egy csudálatos
               ezüstfa, csupa fehér és csillogó tarka szépség. És égtek rajta a villanygyertyák,
               mert a gépész felszerelte villany­gyertyákkal, hogy nekik ingyen volt a villany.</p>
            <p>- Mit bámulsz, te marha, hát még nem láttál ilyet?</p>
            <p>Árvácska elkezdett sírni, s azt mondta:</p>
            <p>- Még nem láttam.</p>
            <p>Erre mindenki nagyon elkezdett kacagni, hogy milyen hülye.</p>
            <p>De már akkor maga sem tudta, hogy merte, bement a szobába hívás nélkül, sírva állott
               a fa alatt, csak azt érezte hogy neki sose lesz ilyenje.</p>
            <p>- Eredj ki innen, nem szabad a karácsonyfa alatt sírni - mondta a mutér. - Eredj,
               feküdj le.</p>
            <p>- De én szeretném a jó Jézuskát megvárni, nekem is hoz.</p>
            <p>- Már itt volt a Jézuska, nem hozott neked semmit.</p>
            <p>- Neked nincs anyukád, erigy a fenébe, ne bosszants - kiáltott rá a Diti. S újra
               elkezdett dicsekedni, hogy neki mi mindent hozott.</p>
            <p>De Csöre a sírástól nem hallotta.</p>
            <p>Akkor a mutér levett egy cukrot a fáról.</p>
            <p>- No, nesze, neked ezt küldte a Jézuska.</p>
            <p>Erre a kislány szíve megtelt hálával, s nem hallotta, hogy nevettek rajta. Egész
               meg­könnyebbült, s már kezdett örülni, hogy hozott neki is a Jézuska.</p>
            <p>- No most eredj ki az udvarra, járd körül háromszor a kutat, gyere vissza. Akkor
               teljesedik amit kívánsz.</p>
            <p>Árvácska azt kívánta, hogy az édesanyja jöjjön el érte, és vigye el a nagy
               fényességbe, az égbe.</p>
            <p>De azért küldték ki, mert már várták a vendégeket, s meg volt terítve az asztal, és
               sok tányér s evőeszköz volt rajta. Most rakták fel a süteményeket, tortákat és más
               mindent, nem akarták hogy ott lábatlankodjék.</p>
            <p>Árvácska szót fogadott, kiment háromszor körüljárta a kutat, akkor visszafelé ment a
               házba. Azt hitte, hogy az édesanyja már meg is jelent a nagy fényességben, s a ház
               ereszét látta, hogy csak úgy lobog és ragyog, mint az igazi karácsonyfa, és szikrázik
               is. De nem gondolt semmire, hogy tűz van; neki most be kell menni, gondolta, hát be
               is ment.</p>
            <p>Már akkor az egész tető égett. A kamara egészen ki volt már gyúlva, és odabent a
               kislány mondani akarta, hogy nagyon nagy fényesség volt odakint a házon. De
               rákiáltottak, hogy ne beszéljen ostobaságokat. Azt hitték, csak jár a szája, mert
               valamit álmodott a csillagok alatt.</p>
            <p>Akkor éjjel megindult a hóesés. A fekete karácsony átváltozott szép fehér
               karácsonnyá.</p>
            <p>Három nap múlva már mind kialudt a tüzes gerenda, s vastagon lepte a hó a
               törmelékeket.</p>
            <p>Nyoma sem látszott annak, hogy itt ház állott, és hogy abban emberek éltek, s azok az
               emberek itt elmúltak a hó alatt. Elmúlt a hangjuk és a mozgásuk elmúlt a rosszaság és
               elmúlt a kegyetlenség. Minden békés lett, átalakult, másfajta valamivé az egész élet.
               A nyelvekből üszök lett, s a sértegetésekből füst és pára.</p>
            <p>
               Vége
            </p>
         </div>
      </body>
  </text>
</TEI>
