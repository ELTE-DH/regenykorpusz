<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01028" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Az elveszett cirkáló</title>
				<author ref="viaf:54974682">Rejtő Jenő (1905-1943)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">32866</measure>
				<measure unit="pages">78</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Az elveszett cirkáló</title>
					<date>2003-08-25</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01000/01028"/>
					<respStmt>
						<resp>Original Electronic Edition</resp>
						<name>Juhász Lehel</name>
						<name>Drótos László</name>
						<name>Varjú Mária</name>
						<name>Szabolcsi József</name>
						<name>Werner Zsolt</name>
						<name>Moldován István</name>
					</respStmt>
				</bibl>
				<bibl type="printSource">
					<title>Az elveszett cirkáló</title>
					<author>Rejtő Jenő</author>
					<pubPlace>Budapest</pubPlace>
					<publisher>Agóra</publisher>
					<date>1997</date>
					<idno>ISBN 963 85762 2 7</idno>
					<ref target="https://mek.oszk.hu/01000/01028"/>
				</bibl>
				<bibl type="firstEdition">
					<title>Az elveszett cirkáló</title>
					<author>Rejtő Jenő</author>
					<date>1938</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-08"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ FEJEZET</head>
				<p>Nézeteltérés egy pireuszi csapszékben. A kocsmáros megmenti a whiskyt, de
                        nem csináltatja meg az ablakot.</p>
				<div type="chapter">
					<head>1</head>
					<p>Ez volt a legfurcsább fiatalember, akit valaha láttak. És ahhoz képest,
                            hogy a nyakát éppen a Krokodil tartotta a kezében, elég nyugodtan
                            viselkedett. Bár lehet az is, hogy megfulladt már, ezért tűrte olyan
                            mozdulatlanul és lehunyt szemmel pillanatnyilag kényelmetlen állapotát a
                            Krokodil roppant tenyerei közé ékelt nyakával. A Hóhérok
                            asztaltársaságával szemben (e társaság pénztárosa volt a Krokodil)
                            látszólag közömbösen, de mégis bizonyos várakozással állt a három
                            Gyóntató. Elnevezésüket két francia haditengerész eltűnésének
                            köszönhetik. A két tengerész e háromtagú társaság által lopott holmikat
                            rendszeresen továbbította a Maréchal Joffre cirkálón, mondanom sem kell,
                            hogy a felettesek tudta nélkül, és egy alkalommal egész egyszerűen
                            elhajóztak az áru ellenértékével együtt. Hajójuk ugyanis hosszabb időre
                            az indiai vizekre ment. Egy év múlva gyanútlanul visszatértek, bízva az
                            emberi feledékenységben. A három csempész azonban nem bizonyult
                            szórakozottnak, és így e könnyelmű matrózoknak nyoma veszett. Mondják,
                            hogy előzőleg a károsultak rábeszélték a matrózokat, hogy
                            nyilatkozzanak a magukkal hozott csempészáru rejtekhelyéről. Ugyanis a
                            két matróz nemcsak vitt, hanem hozott is csempészárut. Azt is mondják,
                            hogy miközben a lelkükre beszéltek, az egyik matróz meghalt. A másik
                            végül is gyónt, és a három csempész kára megtérült egy csónak mélyén
                            elhelyezett nagy mennyiségű kábítószer révén. Azóta hívják őket,
                            “Gyóntatóknak”.</p>
					<p>A “Hóhérok” nevű asztaltársaság állástalan matrózok számára fejtette ki
                            karitatív működését, ami annyiban nem volt teljesen önzetlen, hogy az
                            egyesület tagjai képezték a segélyre szoruló állástalan matrózok zömét.
                            Az asztaltársaság alapjában véve önsegélyező egyesület volt, a szónak
                            abban a szoros értelmében, hogy önmagukon segítettek, tekintet nélkül a
                            célra vezető eszközökre, legyen az feszítővas vagy kés.</p>
					<p>A helyzet tehát ez volt: a Hóhérok asztaltársasága a kocsma bejárat
                            felöli részén állt, Krokodil nevű pénztárosuk körül, aki egy ember
                            nyakát tartotta kezeiben, azzal a szándékkal, hogy az említett nyak
                            tulajdonosát, huzamosabb szorítás révén, fulladás következtében beállott
                            halállal ölje meg. Szemben velük látszólag közömbösen, de bizonyos fokig
                            várakozó állásponton foglalták el pozíciójukat a Gyóntatók, élükön
                            Rozsdással, aki dohányzott. A másik Gyóntatót “Főorvos Úrnak” hívták,
                            mert egy barátját, aki osztozkodás közben hülyének tettette magát, olyan
                            türelemmel verte órákon át, míg az illető háromhetes kórházi ápolás után
                            ép elmével tért vissza a kültelki társaságba, és hogy a gyógymód
                            megismétlését elkerülje, eleget tett a Főorvos Úr jogos igényeinek. A
                            harmadik Gyóntató, tisztességes nevén Bunkó, kissé jobbra a Főorvostól,
                            megvakarta vállát, de csak azért, hogy kitapintsa a kabátja alatt
                            négyszeresen összecsavart drótkötelet, amelynek végén jókora vasdarab
                            volt. Erről a különleges verekedési szerszámjáról nevezték el
                            Bunkónak.</p>
					<p>- Hé, Krokodil! Mit akartok attól a kölyöktől? Úgy láttam, hogy a mi
                            asztalunkhoz szándékozott ülni - kérdezte álmos hangon Rozsdás. A
                            Krokodil kissé kiengedte a fiatalember nyakát, mert nem szeretett
                            társalgás közben gyilkolni.</p>
					<p>- Régen keresünk már egy spiclit, aki mindent beköp. És azt hiszem, ez az
                            itt, akit éppen megfojtok.</p>
					<p>- Nézd, Krokodil, elismerem, hogy mindenkinek tisztéletre méltó
                            magánügye, hogy kit fojt meg, és kit nem. De ez a fiú a mi asztalunkhoz
                            akart ülni, mikor nyakoncsípted. Először mondja meg, amit esetleg nekünk
                            üzentek általa, és azután, ha igazán azt hiszed, hogy rendőrkém, öld
                            meg békességben.</p>
					<p>- Tudod mit? Előbb megölöm, aztán beszélj vele.</p>
					<p>- Helytelen álláspont - vetette közbe a Bunkó. - Nem hiszem, hogy a
                            magunkévá tesszük.</p>
					<p>- Én sem - mondta a Főorvos, és elővett egy körülbelül negyven centiméter
                            hosszúságú kést.</p>
					<p>- Civakodni akartok? - kérdezte megbántva az egyik Hóhér.</p>
					<p>- A kölyköt engedjétek el - felelte valamivel határozottabban, de békésen
                            Rozsdás és közeledett egy lépést. A fiatalember, nyakával a nagy
                            marokban, ijedten pislogott jobbra-balra, de szólni nem mert, vagy nem
                            tudott. Arca zöld volt a rémülettől. A Krokodil, hogy véget vessen az
                            egésznek, nagyot rántott az áldozatán, és elkezdte rázni. Közben
                            eltávolodott cimboráitól az ivó közepe felé. Rozsdás kezében, az ördög
                            tudja, honnan, egy bikacsök jelent meg, és ugyanez a bikacsök a
                            következő másodpercben a Krokodil tarkóján csattant, hogy ez, mint
                            valami letaglózott barom zuhant fejjel a söntéspolcnak, valószínűleg
                            törött nyakcsigolyával. Két üveg valódi skót whiskyt a kocsmáros nyomban
                            a hóna alá vett, és elsietett a belső szobába. Ez az ital nagyon drága
                            volt. A Főorvos Úr egy rántással hátralódította a megszabadult
                            fiút.</p>
					<p>Néhány másodpercnyi súlyos szünet következett. Az afférnál csupa nyugodt
                            ember volt jelen.</p>
					<p>A Gyóntatók útját elvágták. A bejárat felé álltak a Hóhérok. Ezek öten
                            voltak, közöttük a Szigonyos, aki könnyedén meghajlította a félcolos
                            vasrudat. A söntéspolc mellett mozdulatlanul feküdt a Krokodil, nem
                            lehetett tudni, él-e még. A polc mögött ismét feltűnt a kocsmáros,
                            akinek eszébe jutott, hogy a brandyért is nagy kár, mert mostanában
                            nehéz hozzájutni tehát ezt is bevitte magával a szobába, és bezárta az
                            ajtót.</p>
					<p>A Bunkó kezében megjelent a rövid sodronykötél, amelynek a végén a
                            vasnehezék volt. Rozsdás jól tudta, hogy túlerővel állnak szemben,
                            tehát, ha lehet, menekülni kell. Az öttagú csoport fenyegetően lassan
                            megindult feléjük. Gyorsan odasúgta a Főorvosnak: “Te, a lámpát...” És
                            nem várt választ, mert jól tudta, hogy megértették, felkapott egy
                            asztalt és belevágta a közeledő csoportba. Ezek egy pillanatra
                            szétrebbentek, és a Főorvos egy székkel máris leverte a lámpát.</p>
					<p>A sötétség jóformán még be sem állt, mikor Rozsdás bal kezével
                            felragadott egy széket és jobbjával a rémült fiatalembert. Előbb a
                            széket vágta bele az utcai kirakatba, az ablak csörömpölve tört szét,
                            nyomban utánadobta a fiút, aki a széthulló üvegcserepek között
                            sértetlenül bukott ki az utcára, és ugyanezen az úton ugrott ki ő is. A
                            fiú keskeny árnya szolgálatkészen lapult melléje.</p>
					<p>- Fuss, ahogy tudsz! - kiáltotta Rozsdás, és rohant, miközben valakit
                            leütött a bikacsökkel, éppen mikor feléje szúrt.</p>
					<p>Ha a Bunkó és a Főorvos társuk után akartak volna menekülni, végük van,
                            mert hátukba kapják a késeket. Ők az egyetlen helyes stratégia szerint a
                            szemberohanó Hóhérok közé vetették magukat, akik a váratlan
                            összeütközéstől hirtelen szétperdültek. Bunkó máris átvetette magát a
                            söntéspolcon, a Főorvos Úr felugrott a polc tetejére, és vadul bombázni
                            kezdte támadóit az üvegekkel. Az egyik ötliteres üveg Szigonyos fejével
                            együtt tört szét. Erre meghátráltak kissé a támadók. A kocsmáros -
                            ágya alatt - idegesen cigarettára gyújtott, megpróbálta a kárt
                            felbecsülni a csörömpölés alapján, és elhatározta, hogy az utcai ablakot
                            nem csináltatja többé meg.</p>
					<p>A pillanatnyi szünetet kihasználva Bunkó és a Főorvos felborították a
                            likőrökkel megrakott állványt, hogy elzárja az üldözők útját, azután egy
                            lendülettel kitörték a vendéglős szobájába vezető ajtót, onnan az
                            ablakon át az utcára értek. A sarkon még látták Rozsdást befordulni a
                            fiúval. Egy sötét tárgy röpült utánuk, néhány milliméterrel
                            eltévesztette a fejüket, és csörömpölve a kövezetre zuhant. Azután
                            rohantak. Az irányt már tudták, ugyanis régen megállapodtak mind a
                            hárman abban, hogy komolyabb nézeteltérés után törzskávéházukban
                            találkoznak...</p>
					<p>A kávéház a szárazdokk közelében volt, közönsége a környék ismertebb
                            személyiségeiből állt, és neonbetűkkel egy szép cégtábla függött az
                            ajtón:</p>
					<p>KÁVÉHÁZ ÉS ÉTTEREM</p>
					<p> “A Négy Döglött</p>
					<p> Patkányhoz”</p>
					<p> AZ ÚRI KÖZÖNSÉG TÁNCOL!</p>
				</div>
				<div type="chapter">
					<head>2</head>
					<p>- Ezek után sürgősen el kell tűnnünk Pireuszból - jelentette ki Rozsdás,
                            miután mindannyian együtt ültek.</p>
					<p>A fiatalember rémülten nézte három marcona barátját, a “Négy Döglött
                            Patkányhoz” címzett étterem és kávéházban, ahol az úri közönség táncol.
                            (“Dining room, Man spricht deutsch.”)</p>
					<p>A táncoló úri közönség nagy része munka nélküli díjbirkózókból és
                            szórakozni vágyó csarnoki árusokból, valamint a társaságukat képező,
                            vegyes fajtájú (néger, maláj, fehér) hölgyek csoportjából állott. A
                            hölgyek igen kivágott és feltűnően rövid ruhában voltak, valamennyien
                            nagyon részegek.</p>
					<p>- Én is azt hiszem, hogy okos lesz, ha eliszkolunk innen - mondta a
                            Főorvos Úr. - A Hóhérok sokan vannak. Nem is tudom, hogy miért
                            vitatkoztunk olyan hevesen ezért a nyeszlett fiúért.</p>
					<p>- Kérem, én őszintén köszönöm... - hebegte hálásan, még mindig remegő
                            hangon a fiatalember, de Rozsdás jóindulatúan legyintett:</p>
					<p>- Ugyan, hagyd! Nem vagyunk tánciskolában. Nekem már rég gusztusom volt
                            odasózni egyet ennek a baromnak. Különben is elég már Pireuszból. Fel
                            tehát! Menjünk a vidám Észak-Afrikába! Halihó! Gyerünk a festői Port
                            Szaidba! Téged pedig ezentúl Kölyöknek nevezünk, mert úgy nézel ki, mint
                            aki most szökött meg a rövidnadrágból.</p>
					<p>Ezzel a fiatalember végérvényesen a “Kölyök” lett. Így történt itt a
                            keresztelés. Nem lehet az embereket azzal a kényelmetlen kérdéssel
                            zaklatni, hogy mondják meg a nevüket. Inkább adnak új nevet, amit a
                            másik kikötőben egyszerűen ledobhat. Az igazi nevét jóformán senkinek
                            sem tudják. Ha valaki jól szurkál, azt elnevezik “Bicskának”, és akinek
                            csúnya a bőre, az természetesen “Ragyás” néven lesz közismert. Egy
                            széles vállú, tömzsi apacsot Bivalynak hívtak. Midőn egy késszúrás
                            következtében soron kívül elhunyt, semmiféle módon se lehetett
                            kideríteni az igazi nevét. A fejfáján az állt, hogy ismeretlen. A
                            szeretője idővel mégis összegyűjtött egy sírkőre valót, és most egy szép
                            gránitlap fekszik az apacs sírján, ezzel a felirattal:</p>
					<p>ITT NYUGSZIK</p>
					<p> A BIVALY</p>
					<p> ÉLT K. B. 40 ÉVET</p>
					<p>- Most mondd meg, Kölyök - kérdezte a Bunkó -, hogy miért kerestél
                            minket!</p>
					<p>- Mert azt mondták... hogy a Rozsdás... a Rozsdás úr... megszökött a
                            légióból.</p>
					<p>- Úgy? - jegyezte meg a Rozsdás. - Lehet valami a dologban. De miért
                            pirongatott úgy meg a Krokodil?</p>
					<p>- Mert... mert a fivéremet keresem... aki eltűnt...</p>
					<p>- Ez, fiam, érthetően idegesíti itt az embereket - bólogatott a Rozsdás.
                            - Ugyanis itt alig van valaki, akinek ne lenne a számláján néhány eltűnt
                            úr. Ilyesmi megesik a kikötőkben. Valaki eltűnik. Itt járt, és kész.
                            Illetlen dolog firtatni, hogy hova lett. Mi a foglalkozásod?</p>
					<p>- Lakatos vagyok...</p>
					<p>- Ne hazudozz, fiam - szólt rá Rozsdás szemrehányóan. Szeme elé tartotta
                            a Kölyöknek kis piszkos kezét. - Azt akarod mondani erre a kézre, hogy
                            valaha is fizikai munkát végzett?</p>
					<p>A fiú hallgatott.</p>
					<p>- Hát nézd, öcsém - mondta Rozsdás -, miután hazudozol itt nekünk,
                            levesszük rólad a kezünket. Csak azt sajnálom, hogy a Krokodilét is
                            levettük. Isten áldjon...</p>
					<p>- Köszönöm... - mondta a fiú, azután felkelt és eloldalgott. Néhány
                            másodpercig csendesen ült a három barát.</p>
					<p>- Hm... - mondta Bunkó -, szerencsétlen egy figura. De van benne valami,
                            hogy meg kell sajnálni.</p>
					<p>- Szerintem - meditált Rozsdás - az ifjúnak valami pereputtyát erre
                            mifelénk elintézték. Most járkál itt, hogy hátha megtalálja. Valami
                            úriember lehet. Én is az voltam valamikor. Mit röhögsz?! Azt hiszed,
                            minden ember nyitott bicskával jön a világra?</p>
					<p>Rozsdás fizetett.</p>
					<p>- Hová megyünk innen? - kérdezte Bunkó.</p>
					<p>- Jó lenne Port Szaid?</p>
					<p>- Nagyszerű - mondta Rozsdás közömbösen és felállt. - Hát szervusztok.
                            Hajnalban beszélünk a Nagy Főnökkel azután megyünk Port Szaidba.
                            Hallihó!</p>
					<p>És ment. Furcsa alak volt ez a Rozsdás. (Vörös haja miatt nevezték el
                            Rozsdásnak.) Nem nagyon és nem feltűnően, de kifejezetten vörös volt. És
                            egy egész kicsit szeplős. Mindez azonban jól állt neki. Arányos, karcsú
                            alakján nem látszott meg, hogy néhány igen jelentős kikötő leghírhedtebb
                            verekedője. Az arca gyerekes volt, és jóformán állandóan vigyorgott.</p>
					<p>Alig lépett ki a “Négy Döglött Patkány” nevű vendéglőből (az úri közönség
                            táncol), midőn szemközt, egy sikátor bejárata felett pislákoló gázlámpa
                            alatt megpillantotta a sovány fiút. A Kölyök egy bátortalan lépést tett.
                            Rozsdás nagylelkűen intett:</p>
					<p>- Na gyere ide, te marha.</p>
					<p>A fiú gyorsan melléje sietett, és szótlanul kísérte. Nem is tudta, miért,
                            de nagy-nagy nyugalmat érzett a szeplős gyerekarcú, vidám csavargó
                            mellett.</p>
					<p>- Hát mit akarsz, mi? - kérdezte bátorítóan. - Szívesen segítek rajtad,
                            ha tudok. Vagy nem engem vártál?</p>
					<p>- De... Nem akartam a többiek előtt is beszélni: Magának őszintén
                            elmondok mindent.</p>
					<p>- Akkor csak rajta, kezdd el. Cigarettát nem akarsz?</p>
					<p>- Köszönöm. - Rágyújtott. - Hát most, ha akarja, elmondok magának
                            mindent, Rozsdás úr. ‑ Mentek.</p>
					<p>- Hagyjuk ezt a finomkodást. Mondd csak nekem, hogy: “te Rozsdás”.</p>
					<p>- Hát kérlek alássan, te Rozsdás... - kezdte bátortalanul - én úgy érzem,
                            megbízhatom benned. Meg kell bíznom benned. Az az ember, aki eltűnt és
                            keresem, a fivérem. Két évvel ezelőtt még vezérkari kapitány volt az
                            angol hadseregben. Évekig dolgozott egy találmányán, valami nagy
                            fontosságú technikai újítás volt. Azt hiszem, hogy egy elektromos leadó
                            volt a lényege, amelynek segítségével víz alatti aknákat lehetett
                            felrobbantani nagy távolságról. Fivérem senkinek sem szólt erről a
                            találmányáról, csak az asszisztense tudott róla, és sajnos egy nő, akit
                            szeretett, akiben vakon bízott. Ez okozta a vesztét. Egy napon ugyanis,
                            mikor a fivérem befejezte a munkáját, és jelenteni akarta az
                            illetékeseknek, hogy megtekinthető a modellje, értesült róla, hogy
                            hasonló találmányt jelentett be egy tiszttársa. Nem tudom ennek a
                            tisztnek a nevét. Katonai találmányok ügyében nagyon titokzatos minden
                            eljárás. Fivérem összeszedte rajzait, hogy igazolja az elsőbbségét. A
                            rajzai azonban hiányosaknak bizonyultak. Valaki néhány fontosabb tervet
                            ellopott. Ugyanez a valaki adta bizonyára át a többi rajzról készült
                            másolatot annak a másik tisztnek. Tom, ugyanis a fivéremet Leven
                            Tamásnak hívják, most már tudta, hogy a tettes csak a menyasszonya
                            lehet, csak neki, Helena Aldingtonnak volt szabad bejárása a fivéremhez,
                            ő tartózkodott órákig a lakásban, ha a fivérem távol volt. Azonnal
                            Helénhez sietett. Izgatott jelenet játszódott le közöttük. Tamás
                            valószínűleg a két rajzot követelte, amelyek egy nap előtt tűntek el. A
                            portás látta, hogy a fivérem kalap nélkül, idegesen rohan el. Fél óra
                            múlva az egyik lakáj bement Helena Aldingtonhoz. A nő már halott volt,
                            agyonszúrták egy papírvágó késsel. Ott találták Tom kalapját. Az
                            íróasztalon ott feküdt fivérem revolvere. Tudták, hogy milyen állapotban
                            jött el a menyasszonyához, egy cseléd hangos szóváltást is hallott,
                            szóval kétségtelen volt a bűnössége. Nyomban le is tartóztatták volna,
                            ha a lakásán van, de nem ment haza. Egy barátjánál ült kétségbeesetten,
                            Finley kapitánynál. Az esti lapokban már benne volt a gyilkosság, és
                            ez a kapitány, aki nem hitt fivérem bűnösségében, segítségéré volt, hogy
                            egy Görögországba induló katonai repülőgépre feljusson álnéven. A
                            hadbíróság távollétében tartotta meg a tárgyalást, megfosztották a
                            rangjától, kitaszították a hadseregből és halálra ítélték. Fivérem innen
                            Pireuszból írt utoljára, több mint másfél éve. Ebben a levelében
                            említette, hogy valószínűleg beáll a légióba. Szegény anyám belehalt a
                            csapásba. Egyedül maradtam. Egy hajózási vállalatnál dolgoztam mint
                            tisztviselő...</p>
					<p>- Na látod, hogy nem vagy lakatos - dünnyögött Rozsdás.</p>
					<p>- Két hónap előtt egy igen előkelő úr hivatott magához. Nyugalmazott
                            táborszernagy, és úgy tudom, a legnagyobb angol hadianyaggyár vezetője.
                            Kérdezte hogy hagyott-e a fivérem rajzokat otthon? Megmondtam, hogy
                            egyetlen rajzát sem találtuk meg, vagy elpusztította, vagy magával vitte
                            őket. A táborszernagy ekkor elmondta, hogy a találmány amelyhez
                            hasonlót a fivérem is bejelentett, nem sikerült. A feltaláló tiszt, aki
                            igen derék ember, és akit a fivérem igazságtalanul vádolt meg, valahol
                            tévedett. Szóval a bemutató nem sikerült, és hiába foglalkoztak a
                            tökéletesítéssel. A táborszernagy azt mondta, hogy ez a találmány
                            hihetetlenül fontos. És lehetséges, hogy a fivérem elképzelése helyes
                            volt. “Tom Leven ugyan igazságtalanul vádolta meg egy felettesét, mert
                            ez véletlenül hasonló találmányon dolgozott, azután megölte a
                            szeretőjét, mindez azonban nem zárja ki azt, hogy segítségünkre legyen
                            ennél az igen fontos találmánynál” - mondta a táborszernagy. - “Lehet
                            hogy az ő megoldása volt a helyes. Ha Tom Leven eladta már egy másik
                            nagyhatalomnak a találmányt, érdekünkben áll, hogy mi is megszerezzük
                            tőle. Ha nem adta el, akkor még fontosabb, hogy mi szerezzük meg
                            elsőnek. Tom Leven bűnügyéhez semmi közöm. Találmányáért viszont, ha jó,
                            ötvenezer fontot ajánlok fel. Az összegről láthatja, hogy milyen
                            fontosságot tulajdonítunk ennek a találmánynak. Külön becsületszavamat
                            adom, és erről írásbeli ígéretet is kap hogy Leven ellen, amíg a
                            találmány ügyében tartózkodik Angliában, az eljárást felfüggesztik. Ha
                            bemutatja a találmányt, és sikerül, akkor ötvenezer fontért megvesszük,
                            ha nem sikerül akkor is újra külföldre mehet bántatlanul. Nem teszek fel
                            önnek kérdéseket - mondta a táborszernagy -, de lehetségesnek tartom,
                            hogy tud valamit Tom Leven tartózkodási helyéről. Azt hiszem, ez a
                            mesebeli összeg megérdemli, hogy felkeresse fivérét. Talán okosabb, ha
                            személyesen próbálja meg rávenni, hogy rekonstruálja a találmányát
                            számunkra, az esetben, ha a rajzokat már megsemmisítette. Tudom, hogy
                            maga szegény, ezért ötszáz fontot kiutalok a maga számára, hogy ha kell,
                            Dél-Amerikába vagy Ausztráliába is elmehessen Tom Leven után.”</p>
					<p>Rozsdás sokáig hallgatott.</p>
					<p>- Az semmi esetre sem helyes - mondta végül -, ha valaki megöli a nőjét.
                            Verje meg, és kész. De ezek a feltalálók mind ilyenek. Rögtön azt
                            hiszik, hogy másnak nem juthat az eszébe ugyanaz. Szóval, megkaptad az
                            írást; amely szabad utat ad fivérednek, ki és be Angliából, amíg a
                            találmány ügyében jár?</p>
					<p>- Itt van nálam - mondta a Kölyök, és megmutatta a hivatalos
                            menlevelet.</p>
					<p>- Hm... ez elég érdekes...</p>
					<p>- Kedves Rozsdás... magában... benned van az utolsó reményem. Meg kell
                            találni a fivéremet. Szegény, talán valahol szenved, pedig boldog és
                            gazdag ember lehet, ha átadja a találmányát Angliának.</p>
					<p>- Hogy jutottam éppen én az eszedbe?</p>
					<p>- Valaki azt mondta, hogy a légióban voltál.</p>
					<p>- Ott voltam, fiam. Egyike vagyok azoknak a ritka embereknek, akiknek
                            sikerült megszökni onnan. Ha fivéred is ott van, akkor nyugodtan
                            visszafordulhatsz Londonba. Mert se pénzzel, se ravaszsággal, se
                            imádkozással onnan nem engedik ki öt évnél előbb. És az ember nincsen
                            vasból, nehéz azt az öt évet megérni.</p>
					<p>- Legalább ha megtudhatnám... biztosan, hogy ott van-e egyáltalán a
                            légióban?...</p>
					<p>- Ezt esetleg megtudhatom. Menjünk a Fáraóhoz. Az tudja az ilyesmit.</p>
					<p>Elindultak a Fáraóhoz. Nem lehet tudni, hogy miért hívták Fáraónak.
                            Piszkos, karvalyorrú, kopasz ember volt. Egy deszkabódéban lakott a
                            kikötőben, amely fölött francia címer volt, és ez állt egy táblán:</p>
					<p>OFFICE FRANÇAIS </p>
					<p> RENSEIGNEMENTS</p>
					<p> POUR VOYAGES.</p>
					<p>A felírás körülbelül azt jelentette, hogy a bódé tulajdonképpen francia
                            utazási iroda, ahol felvilágosítással szolgálnak. Az “iroda” berendezése
                            egy bőrdíványból és egy pálinkásüvegből állt. A helyiségben csak a Fáraó
                            tartózkodott és néhány ezer légy. A látogatók beléptek.</p>
					<p>- Jó napot.</p>
					<p>- Ajtót! - ordította a Fáraó.</p>
					<p>- Kuss - felelte szemrehányóan Rozsdás. - Arról van szó, hogy kereshetsz
                            öt drachmát.</p>
					<p>- Nem érdekel. Megmondtam neked a múltkor, hogy felhagytam a
                            csempészéssel. Francia állami tisztviselővel állsz szemben.</p>
					<p>- Nem kell csempészned. Ez a fiatalember, akit ne nézzél le sovány
                            külseje miatt, miután ma jött ki a fegyházból, ahol két évet ült, mert
                            leszúrt egy fregattkapitányt, szeretne megtudni valamit a fivéréről.</p>
					<p>A francia állam tisztviselője valamivel több respektussal nézett a fiúra,
                            fel is ült fektéből:</p>
					<p>- Ne vegye rossz néven - fordult a Kölyökhöz udvariasan -, nincs okom
                            kételkedni önben, de kétéves fegyházbüntetése még nem garancia arra,
                            hogy valóban ki is fizeti majd az öt drachmámat.</p>
					<p>- Kérem, én előre odaadom - mondta a Kölyök gyorsan, és fizetett.</p>
					<p>- Hát miről van szó? - kérdezte a Fáraó, és kése hegyével a fogát kezdte
                            piszkálni.</p>
					<p>- Egy Tom Leven nevű angol ember állt be tavaly itt a francia légióba.
                            Erről szeretnék valamit tudni.</p>
					<p>- Majd utánanézünk, kérem, az irattárban. - Letérdelt a földre, azután
                            két keze és a feje eltűnt a kerevet alatt. Ott volt az irattár. A Fáraó
                            valamikor öt évet szolgált a légióban, s miután leszerelt, felkínálták
                            neki ezt az állást a pireuszi kikötőben. Ha valaki jelentkezett a
                            francia követségen azzal, hogy légionista akar lenni, közölték vele,
                            hogy Görögország területén a franciáknak táborozni nincs joguk, de ha
                            tetszik, kaphat egy utalványt, amellyel Dzsibutiba utazhat a légióhoz,
                            és a gőzös indulásáig gondoskodik róla egy francia állami tisztviselő,
                            aki szegény átutazókat istápol. Ez volt a Fáraó. Lapozgatott a
                            könyvében.</p>
					<p>- Tom Leven, Tom Leven... Megvan! - És mutatta. - Tessék! “Tom Leven,
                            harminchat éves, Dzsibutiba indult a Constanza nevű gőzösön, két évvel
                            ezelőtt, február kilencedikén.”</p>
				</div>
				<div type="chapter">
					<head>3</head>
					<p>A Kölyök nem tudott szólni. Rozsdás tűnődve nézte a padlót.</p>
					<p>- De hogy lásd, milyen barátod vagyok, Rozsdás, minden ráfizetés nélkül
                            még valamit biztosan állíthatok neked erről a Tom Levenről, hogy könnyen
                            megtaláld, ha lopott valamit tőletek. Egy Lacroix nevű belgával együtt
                            szállt hajóra. És ez a Lacroix két hónap múlva írt nekem, hogy intézzek
                            el valamit a szeretőjénél, akinél néhány holmiját hagyta. Ebben a
                            levélben Lacroix megírta, hogy mind a kettőjüket három hét alatt
                            kiképezték Dzsibutiban, és onnan Rangoonba kerültek, tehát ez az ember,
                            aki lopott tőletek, szintén Rangoonban van. És most hagyjatok aludni...
                            Ajtót! - kiabálta még utánuk, mikor otthagyták.</p>
				</div>
			</div>
			<div type="group">
				<head>MÁSODIK FEJEZET</head>
				<p>Esik az eső. Rozsdás ismét leveszi a kezét a Kölyökről. Felkeresi a Nagy
                        Főnököt. Megveri. Azután átalakulnak részvénytársasággá, és Piszkos Fred
                        ügyvezető igazgató lesz.</p>
				<div type="chapter">
					<head>1</head>
					<p>Már derengett. A rossz szagú kikötői sikátorokat lucskossá tette az eső.
                            Szótlanul bandukoltak egymás mellett.</p>
					<p>- Nézd, Kölyök - mondta végül Rozsdás -, legokosabb, ha hazamész. Ha
                            egyszer Birmában van a bátyád, akkor az annyi, mintha nem is lenne a
                            világon.</p>
					<p>- És... milyen messze van ide Birma?</p>
					<p>- Már Birmát gondolod? Jó gyors hajóval négy-öt hétig eltart. De
                            beutazási engedély kell.</p>
					<p>- Én utánamegyek a bátyámnak!</p>
					<p>- Meg akarsz halni?</p>
					<p>- Lehet, hogy belehalok. Akkor is utánamegyek.</p>
					<p>- Hát én ilyen marhát még nem láttam! Én végleg leveszem rólad a kezemet.
                            Tőlem mehetsz, ahova akarsz! Hajót találsz itt Pireuszban eleget.</p>
					<p>- És... és azt hiszed, nem engednek majd partra szállni? - kérdezte kis
                            idő múlva Leven. ‑ Beutazási engedély nélkül?...</p>
					<p>Rozsdás először nem felelt. Szidta magában a fiút, mint a bokrot. Végül
                            rámordult:</p>
					<p>- Elmegyünk a Nagy Főnökhöz. Ő segítségedre lesz esetleg ebben az ügyben.
                            Engem nem érdekelsz. Jöhetsz velem, mert én is éppen hozzá megyek.
                            Valószínűleg a Főorvos meg Bunkó is hozzáfordulnak.</p>
					<p>- És ilyenkor otthon van?</p>
					<p>- Éjjel három órakor kezdi az irodai órákat. Úgy látom már a hivatalában
                            van.</p>
					<p>Egy jókora szemetesládára mutatott, amelyben valaki olyan módon ült, hogy
                            a félig nyitott tetőt a fejével támasztotta fel, és így védve volt az
                            eső ellen. A szemétláda jobb oldalán, a tető oltalmában, egy zacskóban
                            gyertya égett. A Nagy Főnöknek fekete, széles karimájú kalapja volt,
                            hosszú, ősz fürtök lógtak ki alóla, ráncos, napbarnított arcán a
                            halántékától a bal szája szegletéig hatalmas forradás húzódott. Egyszerű
                            drótcsíptető volt az orrán, és méltóságteljes arccal nézett
                            jobbra-balra, mint valami bagoly. Hivatala nagyon praktikus volt, mert
                            nemkívánatos látogató közeledésére egyszerűen lehajtotta a fejét,
                            miáltal a láda teteje visszaesett, és mint valami koppantó, nyomban
                            eloltotta a gyertyát is. Az öregúr egy kerti széken ülve egész jól
                            elfért a ládában. Rozsdást, úgy látszik, régen ismerhette, mert mikor
                            meglátta, bólogatott és köpött.</p>
					<p>A Nagy Főnök igen fontos személyiség volt a kikötőben. Mint orgazda
                            kezdte működését, de egy zseniális ötlet révén sikerült egész újszerű és
                            jövedelmező iparágat létesítenie. A kikötő tolvajai és rablógyilkosai,
                            akik állandó ügyfelei közé tartoztak, ősi szokás szerint, készpénzen
                            aranyon vagy más értéktárgyon kívül, a tett elkövetése után nyomban
                            megsemmisítettek mindent. Erszényt, írást, fényképet, szóval a
                            kifosztott egyén értéktelen tárgyait, amelyek nyomra vezethették a
                            rendőrséget, eldobták. A Nagy Főnök, ennek már lehet húsz éve,
                            kijelentette üzletfeleinek, hogy minden írást, igazolványt hajlandó jó
                            pénzért megvásárolni. Különféle tettesek ennek örültek. Viszont évek
                            során a Nagy Főnök, akit különben Morbitzernek hívtak, és annak idején
                            Csaszlauban született, megszámlálhatatlan sokaságú okmányra tett szert.
                            Ha azután valakinek sürgős volt elhagyni Pireuszt, és útlevélre; vízumra
                            vagy új személyazonossági iratokra volt szüksége, bizalommal kereste
                            fel Morbitzert. Bizony megesett, hogy valaki ötven drachmáért vásárolt
                            meg olyan igazolványt, amit két héttel ezelőtt ő adott el nyolc
                            drachmáért Morbitzernek.</p>
					<p>- Jó estét - köszöntötte Rozsdás.</p>
					<p>- Ez nem fontos. Mit akarnak? - felelte a Nagy Főnök.</p>
					<p>- Ez a kölyök Birmába szeretne menni. Én is elutaznék valamerre.</p>
					<p>- Legfőbb ideje - helyeselte az öreg -, hogy megszabaduljon ez a kikötő a
                            gyanús elemektől. Birmába bevándorlás is kell. Ez megdrágítja.</p>
					<p>- Nézze, Főnök, nekem ne hencegjen. Kell egy igazolvány Birmába
                            bevándorlással, ha lehet, letelepedéssel. Mit kér?</p>
					<p>- Ez attól függ. Van egy igazolványom, beutazás, letelepedés, friss,
                            egyhónapos papír, megboldogult tulajdonosa dán belgyógyász volt,
                            egyetemi magántanár, aki mint az álomkór hírneves gyógyítója kapott
                            beutazást. Van egy angol petróleumkutató, kéthavi tartózkodás, szabad
                            kutatási engedély, Deterding ajánlólevelével.</p>
					<p>Rozsdás hosszan elgondolkozott, azután maga sem tudta, hogy történt,
                            egyszer csak rászólt a Nagy Főnökre:</p>
					<p>- Hogy az a két igazolvány? Én is megyek! Az istenit! Eredj innen... -
                            ezt a Kölyöknek mondta, aki örömében két kézzel ragadta meg Rozsdás
                            karját.</p>
					<p>- A két igazolvány százhúsz drachma, de nem szívesen adom.</p>
					<p>- Ötven!</p>
					<p>Ezek után heves vita indult meg. Közben Rozsdás többször odaütötte a Nagy
                            Főnök fejét a láda tetejéhez. Végül megegyeztek nyolcvan drachmában,
                            amelyet reggel a kikötő csarnok bejáratánál vesz át az írások ellenében
                            Morbitzer. Még vita közben érkezett újabb három ügyfél, a Piszkos Fred,
                            a Főorvos Úr és Bunkó társaságában. A Piszkos Fred hatvan év körül
                            járhatott, hosszú szakálla volt, és fekete szegélyű saskarmai állandóan
                            ebben a piszkos, kávészínű, gondozatlan szakállban babráltak.
                            Valamikor fregattkapitány volt az angol haditengerészetnél, de egy
                            alkalommal néhány gyilkosságot követett el, és ott kellett hagynia
                            szolgálatát. Most már jó néhány éve egy ócska kis gőzösön muníciót
                            csempészett Kínába, és visszafelé kábítószereket hozott
                            Görögországba.</p>
					<p>- Nézd, a Rozsdás!</p>
					<p>- Halló, Piszkos Fred! Mi készül?</p>
					<p>- Hallom, hogy összeszólalkoztatok egy társasággal ma este - mondta Fred.
                            - Megállapodtam a fiúkkal, hogy velem jönnek egy kis rakománnyal
                            Sanghajba. Csak előbb rendes hajósigazolványt kell itt kapniuk a Nagy
                            Főnöktől, mert link dolgot nem csinálok. Jössz te is?</p>
					<p>- Nekem más dolgom van. Megyek csecsemőt dajkálni Birmába.</p>
					<p>- Akinek itt nincs dolga, az ne állja el a bejáratot! - szólt a Nagy
                            Főnök. - Gyerünk, Fred, ha akarsz valamit. Ez nem vendéglő, hanem
                            hivatal.</p>
					<p>- Te Birmába mész? - jegyezte meg csodálkozva a Bunkó. - Erről nem is
                            szóltál nekünk.</p>
					<p>- Magam sem tudtam. Várjatok csak!... - kiáltott hirtelen Rozsdás. -
                            Nagyszerű ötletem van! Ide hallgass, Fred, és maga is figyeljen ide,
                            Főnök: akarnak fejenként ötezer fontot keresni?</p>
					<p>- Attól függ, hogyan. Illetve attól se függ.</p>
					<p>- Részvénytársaságot kell alapítani - folytatta a vörös.</p>
					<p>- Azt lehet - mondta helybenhagyólag Piszkos Fred, és megértően
                            bólogatott, mint aki sűrűn szokott részvénytársaságot alapítani.</p>
				</div>
				<div type="chapter">
					<head>2</head>
					<p>A részvénytársaság alapító tagjai átvonultak egy közeli csapszékbe, ahol
                            Rozsdás néhány rövid szóval elmondta nekik Tom Leven történetét. A
                            Kölyök ugyan tiltakozott, de pártfogója elhatározta, hogy a jövőben
                            saját feje után megy a fiatal Leven ügyében. Thomas Leven menlevelét
                            kézről kézre adták.</p>
					<p>- Mármost, uraim - enunciálta Rozsdás a közgyűlésnek -, ha mi átalakulunk
                            részvénytársasággá, amelynek célja, hogy Tom Levent megszabadítsa a
                            birmai garnizonból, és elvigye Londonba, ahol találmányáért ötvenezer
                            fontot kap, ebből ötven százalék a részvénytársaságot illeti kiváló
                            működéséért. Így fejenként ötezer font jut ötünkre, ha megszabadítjuk
                            Levent.</p>
					<p>- Hogy képzeli az egészet? - szólt a Nagy Főnök.</p>
					<p>- Egyszerűen. Adva van három ember. Piszkos Fred, a kapitány és a Nagy
                            Főnök. A kapitánynak van hajója, és van esze. A három ember, a
                            “Gyóntatók” társaság már többször bebizonyította, hogy ér valamit.
                            Ezenkívül a Kölyöknek van pénze, és Morbitzer, a Nagy Főnök, a
                            részvénytársaság elnöke, aki minden gazság legfőbb irányítója, adná a
                            további szükséges tőkét. Piszkos Fred szerzi a hajót és a
                            legénységet.</p>
					<p>- Szóval úgy gondolod - tűnődött Piszkos Fred -, hogy én elvigyelek
                            titeket Birmába, ott megszöktessük a legionáriust, és Angliába
                            meneküljünk vele? De, fiam, én csempész vagyok, és ha nem viszek
                            dugárut, miből tartom el a hajót olajjal, szénnel, pálinkával és
                            miegymással?</p>
					<p>- Úgy van! A Nagy Főnök, aki nem jön velünk, a ráeső ötezer fontot azért
                            kapja, mert pénzt ad a vállalkozáshoz. Ötszáz fontot kell hozzáadnia,
                            akkor a részvénytársaság megalakult, és siker esetén ötezer font az
                            osztalék.</p>
					<p>- És mi biztosít engem arról, hogy ez a fiatalember igazat mondott? -
                            kérdezte a Nagy Főnök.</p>
					<p>A Kölyök megmutatta a tábornok írását. Mindenki figyelmesen elolvasta, ez
                            elég bizonyíték ‑ felelte Rozsdás.</p>
					<p>- Kérem - mondta a Kölyök -, én szívesen beleegyezem, hogy huszonötezer
                            fontot kapjanak a fivérem pénzéből, ha megszabadítják.</p>
					<p>- És ha a fivéred - vetette közbe a Főorvos Úr - egyszerűen kijelenti,
                            miután megszabadítottuk hogy semmi köze ahhoz, amit te ígértél?</p>
					<p>- Ettől nem félek - dünnyögte a kapitány -, a mi hajónkon lesz, ha
                            megszöktettük, és így azt hiszem, mindenféle megállapodásra könnyen
                            rábeszélhetjük... De ha a találmány nem jó?</p>
					<p>- Akkor - közölte őszintén Rozsdás -, igen tisztelt részvénytársaim,
                            elvesztettünk időt és pénzt hiába. De végre is, kockázat nélkül nincs
                            üzlet.</p>
					<p>- Nekem tetszik a dolog - morfondírozott a Piszkos Fred. - Ötezer fontért
                            érdemes valamit kockáztatni. De Colombóig le kell vinnem az árut.
                            Colombóban szerzek hajót és legénységet. Ha lesz pénz.</p>
					<p>- Benne vagyok, de csak akkor, ha a rám eső részen kívül az ötszáz fontot
                            is visszakapom ‑ mondta a Nagy Főnök. Újra vitatkozni kezdtek. Rozsdás
                            ismét megverte a Nagy Főnököt, végül a részvénytársaság megalakult.
                            Írásba foglalták a megegyezést. A Nagy Főnök pénzt ad Frednek, hogy
                            Colombóban hajót béreljen, viszont, hogy biztosítéka legyen megkapta
                            zálogul a tábornok reverzálisát, amely nélkül Leven nem léphetett angol
                            földre. A Kölyök is aláírta az okmányt. A Főorvos, Rozsdás, a Kölyök és
                            Bunkó Morbitzer, ügyvezető-igazgató a Piszkos Fred.</p>
				</div>
			</div>
			<div type="group">
				<head>HARMADIK FEJEZET</head>
				<p>A részvénytársaság tagjai kerülik a feltűnést. Rozsdás titoknak jön a
                        nyomára. Piszkos Fred meglátogatja egy barátját, ez bonyodalmakra vezet, de
                        nem verik agyon őket. Később elcsennek egy kisebb hadihajót.</p>
				<div type="chapter">
					<head>1</head>
					<p>Délelőtt zuhogott az eső. A részvénytársaság tagjai utolsó megbeszélésre
                            jöttek össze. A Kölyöknek egy petróleumkutatási engedélyt adott a Nagy
                            Főnök, Harry Leven névre és kellemes kutatást kívánva átnyújtotta.
                            Sajnos, Rozsdás igazolványa celofánnal védett csontlap volt,
                            kijavíthatatlanul Verhagen dr. nevére szólt, és feljogosította, hogy
                            mint az álomkór specialistája Birmában letelepedjen. A Főorvos és Bunkó
                            rendes matrózigazolványt kaptak, más névre szólót, miután mindketten
                            régi bűncselekményeik miatt a világ valamennyi hajóskönyvéből
                            töröltettek. A Főorvos valamikor mint hajógépész szolgált, Bunkó mint
                            távírdász. De ez már nagyon régen volt.</p>
					<p>- És most hallgassatok rám! - mondta a Nagy Főnök. - Miután én
                            finanszírozom a társaságot, jogomban áll természetben is hozzájárulni a
                            költségekhez. Az utat Colombóig négy személy részére nyugodtan
                            számíthatom százötven fontba... ezért most százötven fonttal kevesebbet
                            adok, és kaptok mind a négyen egy-egy hajójegyet ellátással Colombóig.
                            Ugyanis az éjjel egy négytagú társaság megbetegedett valamelyik
                            ismerősömnél, és véletlenül négy hajójegy volt náluk. Ezek a szegény
                            beteg emberek már nem fognak zavarni benneteket, legalábbis így mondta
                            az ismerősöm, aki igen alapos ember. Eladta nekem a négy jegyet, éppen
                            Colombóig szólnak, a Vulkániára, amely délben indul, kettő első
                            osztályú, és kettő az inasok részére harmadosztályú. A két első
                            osztályúval utazhat Rozsdás és a Kölyök, a harmadosztályúval Bunkó és a
                            Főorvos.</p>
					<p>- Ötven font értékben elfogadjuk - mondta Rozsdás.</p>
					<p>- Százhúsz - siránkozott a Nagy Főnök.</p>
					<p>Rövid rugdosás után megállapodtak kilencvenben. Morbitzer átnyújtotta a
                            jegyeket az igazolványokat és négyszáztíz fontot Frednek, hogy
                            Colombóban, ahol bevárja a többieket, hajót béreljen.</p>
					<p>- Halló! Csakhogy ruha is kell ehhez - mondta Rozsdás. - A Főorvos és
                            Bunkó utazhatnak ahogy akarnak. De a Kölyök meg én, ha leülünk az első
                            osztályon így ebédelni, kissé gyanúsak leszünk.</p>
					<p>Nagy nehezen szereztek két hatalmas bőröndöt, és a Nagy Főnök ismerősei
                            ellátták őket a szükséges ruhával. Volt abban szmoking és vászonruha,
                            sőt Rozsdás gardróbjában egy csíkos, zöld golföltözet is. Ezek után
                            Piszkos Fred megállapodott velük, hogy Colombóban bevárja őket miután ő
                            a csempészekkel előbb indul.</p>
					<p>- Colombóban lesz hajó és legénység, azután teljes gőzzel megyünk Rangoon
                            felé. Isten veletek...</p>
				</div>
				<div type="chapter">
					<head>2</head>
					<p>A Vulkánia igazán luxushajó volt. A ventillátorok szüntelenül zúgtak, a
                            boyok hordták a jeges italokat, fekete lábuk serényen futott fel és le a
                            lépcsőn, csörögtek a poharak, és a hajó szíve, a modern motor, gumiba
                            ágyazva szinte nesztelenül működött. Vacsorához Leven mérnök kissé
                            elkésve érkezett, mert soká tartott, amíg a szmokingját felvette. A
                            hatalmas, ragyogó parkettű ebédlőben már mindenki együtt ült, a hölgyek
                            valamennyien selyemruhában, az urak pedig szmokingban. Némi feltűnést
                            keltett dr. Verhagen, aki szintén hosszú időt fordított az
                            átöltözködésre, és végül egy csíkos, zöld golfruhában jelent meg. Az
                            általános megdöbbenést elismerésnek vette. Leven (petróleumkutató)
                            meglepetésében nadrágjára ejtett egy kávéskanalat, valami fehér
                            szósszal.</p>
					<p>Ekkor lépett a terembe Earl of Sudessex, egy angol százados társaságában.
                            A herceg, aki oldalágon az angol uralkodóházzal is rokonságban volt, nem
                            nézett ki többnek tizenkilenc évesnél, holott valójában huszonkettő is
                            elmúlt már. Sovány, finom arcú fiatalember volt, és ifjú kora dacára már
                            ezredes őfelsége házi ezredében. Kíséretében volt Bradford vezérkari
                            százados is. A százados negyven év körülinek látszott. Zömök,
                            középtermetű, okos arcú ember volt. Úgy viselkedett Earl of
                            Sudessex-szel, mintha a szárnysegéde lenne. Őexcellenciája ragaszkodott
                            ahhoz, hogy részt vegyen a közös étkezéseken. Senki sem hitte volna
                            erről a finom, lányos külsejű úrról, hogy kitűnő, kemény katona, aki
                            legutóbb mint a gyarmatügyi miniszter megbízottja egy bizonyosnak látszó
                            háborút intézett el békésen odalent Kenyában, a leghatalmasabb
                            bennszülött királlyal. Mint eljövendő gyarmatügyi államtitkárt
                            emlegették, és fiatal kora dacára eléggé tapasztalt volt, mert öt
                            szolgálati évét részint az afrikai, részint az indiai gyarmaton
                            töltötte. Earl of Sudessex egy biccentéssel bemutatkozott a vendégeknek,
                            mire ezek mintegy vezényszóra felálltak.</p>
					<p>- Érdekes pasas - súgta Verhagen doktor a barátjának, a földgázmérnöknek.
                            Majd hozzátette halkan: - A katonaruha is van olyan feltűnő, mint a
                            golföltözék.</p>
					<p>A herceg igyekezett közvetlenül társalogni a szomszédaival, de a hangulat
                            azért elég feszélyezett volt. Sajnos, Verhagen doktor is a közelében
                            ült, és a herceg, talán mert feltűnt neki a golfruha, megszólította
                            Rozsdást is.</p>
					<p>- Ön először utazik a trópusra, uram?</p>
					<p>- Nem, sir - felelte kissé zavartan. - Doktor Verhagen vagyok, és az
                            álomkór... a kutatás...</p>
					<p>- Várjon csak! Doktor Verhagen! Megvan! Ön a Kongó mellől, két év előtt
                            érdekes cikket írt az álomkórról, az egyik angol orvosi szaklapnak.</p>
					<p>- Önnek ez feltűnt, sir? - hebegte.</p>
					<p>- Természetesen. A gyarmati hadseregnek komoly problémája az álomkór.
                            Örülök, hogy megismerhettem önt. Nagyon érdekesen említi egyik cikkében
                            a lappangási idő szociális és erkölcsi összefüggését a bennszülöttek
                            bűnözésével kapcsolatban.</p>
					<p>- Igen... Hát az úgy volt... Azt hiszem, jobb lesz, ha erről más
                            alkalommal beszélhetnék excellenciáddal. Lehetnek a vendégek között
                            olyanok is, akik nem rokonszenveznek az álomkórral.</p>
					<p>Ezzel kivágta magát. A hercegnek nem tűnt fel a zavaros viselkedés.
                            Megszokta, hogy tekintélytisztelő emberek képtelenek elfogulatlanul
                            beszélgetni vele.</p>
					<p>A százados nyugodt pillantása mereven szegeződött Rozsdásra. Ez
                            gyanakvóbb természetű volt. “Fene azt a Morbitzert” - gondolta kínjában
                            Rozsdás, és boldog volt, mikor véget ért a vacsora.</p>
					<p>...Egymás mellett álltak a fedélzet korlátjánál. A Kölyök olyan csinos
                            volt szmokingban, mint egy parkett-táncos. Csak ne lenne mindig szomorú.
                            Rozsdás tisztában volt vele, hogy ha nem szeretné ezt a fiút, esze
                            ágában sem lett volna a furcsa részvénytársaságot összehozni. Sohasem
                            vágyódott sok pénzre. Erre gondolt, miközben a kabinja felé tartott. A
                            hajó közepén, közvetlenül a parancsnoki híd alatt, két fülke volt egymás
                            mellett: a hercegé és a századosé. A fedélzetnek ezen a részén érezhető
                            legkevésbé a hullámverés, tehát ez a két legjobb lakosztály. Az ablakból
                            fény szűrődött ki, és halk beszélgetés hallatszott.</p>
					<p>Rozsdás egyszerre megtorpant, és dermedten állva maradt.</p>
					<p>Tisztán, világosan, a herceg hangja hallatszott ki az ablakon:</p>
					<p>- És maga biztos abban, hogy Tom Leven Birmában van?</p>
					<p>- Biztos vagyok benne, excellenciás uram.</p>
				</div>
				<div type="chapter">
					<head>3</head>
					<p>Tom Leven!</p>
					<p>Fél éjszaka álmatlanul hánykolódott. Micsoda hallatlan játéka ez a
                            sorsnak? Mit akar ez a két magas rangú katona Tom Leventől? A Kölyöknek
                            nem szólt. Minek nyugtalanítsa? Mindenesetre jó lenne megtudni, hogy
                            hová utaznak ezek, és mi közük van Tom Levemhez. A hajó nem megy tovább
                            Colombónál. Hogy lehetne kihallgatni őket? A két kajüt a hajó közepén
                            áll, nem érintkezik más kajüttel, és izzólámpák világítják meg körül. A
                            hídon legtöbbször ott a kapitány, és egy matróz külön őrséget tart
                            állandóan a nagy úr kajütje előtt.</p>
					<p>Hm... Világos, hogy mégis ki kell hallgatni őket holnap. Igen, éppen
                            holnap.</p>
					<p>Délelőtt, mintha csak körülsétálna a hajón, úri passzióval bekukkantott a
                            fedélközbe. Miután látta, hogy az egyik sarokban kártyáznak, oda
                            igyekezett, és valóban ott ült egy csoport közepén a Főorvos úr és
                            Bunkó.</p>
					<p>- Uraim - szólalt meg Rozsdás -, nincs önök között véletlenül egy szabó?
                            Tegnap elszakadt a szmokingom, szívesen megfizetném a fáradságát, ha
                            valaki megvarrná.</p>
					<p>A Főorvos úr felemelkedett:</p>
					<p>- Én szabó vagyok, kérem, szívesen megjavítom a szmokingját, de pénzt nem
                            fogadhatok el érte.</p>
					<p>- Hát akkor egy jó szivart. Az ötös kabinba jöjjön majd fel, barátom, ha
                            megunta a kártyázást.</p>
					<p>- Jöhetek én, kérem, most is.</p>
					<p>- Történt valami? - kérdezte Rozsdást, mikor kettesben haladtak az első
                            osztály felé.</p>
					<p>- Még nem, de fog. Látod ott azt a két kabint? Este egy matróz szokott
                            ácsorogni előtte. Most is ott van: Elviszed a szmokingot, és
                            vacsoraidőben feljössz. Én ma nem megyek le vacsorázni. Itt fogok
                            állni a híd alatt... De ott a kürtő mögött, úgyhogy nem látszom. Te
                            odamégy ehhez a matrózhoz a szmokingommal, és megkérdezed, hogy hova
                            vidd, mert nem találod az ötös kabint. Ha a matróz elment veled a
                            fordulóig, tedd le a szmokingot a kabinomban.</p>
					<p>- Értem. És te addig beosonsz az őrizetlenül maradt kabinba, és ellopsz
                            mindenfélét.</p>
					<p>- Hallgatózni megyek be, te barom.</p>
					<p>- Jó, jó... Azért, ha mégis elhoznál valamit, remélem, nem fogsz
                            becsapni...</p>
					<p>- Most a legfontosabb: éjfélkor vágd el a villanyvezetéket.</p>
					<p>...Este nyolckor, mikor mindenki vacsoránál ült, kivéve Verhagen doktort,
                            az Earl kabinja elé állított matróz szinte dührohamot kapott attól a
                            részeg szabótól, aki sírva kérte, hogy énekelje el vele együtt a “God
                            Save the King”-et, és mutassa meg neki az ötös kabint. Közben a
                            szmokinggal együtt állandóan a matróz nyakába borult, míg ez megunta, és
                            a gallérjánál fogva hurcolta Verhagen doktor fülkéjéhez, azután lihegve
                            ment vissza az őrhelyére. Az excellenciás úr és a százados éppen
                            feljöttek az étteremből.</p>
					<p>Rozsdás a százados fürdőszobájába osont ezalatt. Arra számított, hogy
                            úgy, mint előző napon, az Earlnél fognak feketézni vagy likőrözni. Ha
                            nem hívja meg a századost, abból nagy baj lesz. Szerencséje volt. A
                            százados együtt feketézett felettesével. Rozsdás kiosont a
                            fürdőszobából, és a vékony kabinfalra nyomta a fülét. A leghalkabb szót
                            is tisztán hallotta. Tom Levenről nem beszélgettek.</p>
					<p>Azért Rozsdás nem sajnálta meg, hogy hallgatózott.</p>
					<p>- Ön szerint ez a Kvang Kínából való?</p>
					<p>- Szerintem - felelte a százados - Kvang semmiféle hadseregben sem
                            szolgált. Valami kínai bandavezér lehet, és önmagát tette meg
                            generálisnak.</p>
					<p>- Én azonban nem tekintem bandavezérnek. Elsősorban tárgyalni fogunk
                            vele. Ha Kvang elfogad engem királynak, akkor én elfogadom őt
                            generálisomnak. Egy bizonyos, hogy Birma északi határán igen nagy ember,
                            és pénzáldozatba kerülne egy hadjárat.</p>
					<p>- A franciák sem kívánják a hadjáratot, de még áldozatok árán is fontos
                            lenne abból a szempontból, mert mind Hátsó-Indiába, mind Birmába ezen a
                            területen keresztül csempészik a fegyvert.</p>
					<p>- Igen, igen... Biztató mindig, ha az angol és francia érdekek
                            megegyeznek.</p>
					<p>- Ha nem sikerülne ezzel a Kvanggal megállapodni, akkor a Hátsó-Indiából
                            és Birmából összevont angol és francia csapatok elbánnának a generális
                            hordájával.</p>
					<p>- Erre csak legutolsósorban szánnám rá magam. Előbb jön a “kerekasztal”.
                            Pénzzel, szép szóval, ranggal talán csak lehet hatni arra a Kvangra.
                            Csakis akkor szánnám rá magam arra, hogy a franciákat és ezzel
                            természetesen az angolokat is, csapatmozdulatokra vegyem rá, ha Kvang
                            hajthatatlan lenne - mondta az Earl.</p>
					<p>- Ne felejtse el excellenciád, hogy Kvang generálissal más oldalról is
                            tárgyalnak.</p>
					<p>- Ismer valakit, aki már beszélt ezzel a Kvanggal?</p>
					<p>- Okos ember az. Misztériumot csinál a személyéből. Ott tanyázik az
                            őserdőben mindenféle bennszülöttekkel együtt. És eddig még nem állt
                            szóba senkivel. Az bizonyos, hogy korlátlan úr a határon, és ha akarja,
                            beengedi azt a hatalmas fegyverszállítmányt, ami Kínán keresztül
                            érkezik.</p>
					<p>- Hát, mielőtt ez a szállítmány megérkezik vagy megállapodik velünk, vagy
                            elindulunk ellene a franciákkal együtt. De én rendületlenül bízom a
                            kerekasztalban. Ezért szeretnék minél hamarabb elindulni Colombóból.</p>
					<p>- Tizennegyedikén jön értünk a “Radzeer” cirkáló, tehát mire megérkezünk
                            Colombóba, már várni fog ránk.</p>
					<p>“Unalmas dolgokat fecsegnek” - gondolta Rozsdás. Bár lehet, hogy még
                            ennek is hasznát veszi. De most már jó lenne kijutni a százados
                            kabinjából. Éjfélre járhatott. Egyszerre kialudtak a lámpák. Valaki
                            elvágta a vezetéket. Rozsdás a kajütablakból látta a kihunyó fényt.
                            Máris kisurrant a kabinból.</p>
				</div>
				<div type="chapter">
					<head>4</head>
					<p>Másnap délelőtt Rozsdás elmondott mindent a Kölyöknek. A fiatal Leven
                            jobban volt informálva a magas személyiségről.</p>
					<p>- Emlékszem - mondta -, hogy nemrégen benne volt a lapokban Earl of
                            Sudessex küldetése. Van egy vitás terület Birma északi részén, amely
                            közös francia-angol koncessziós terület lesz Earl of Sudessex
                            fennhatósága alatt.</p>
					<p>- De miért említették Tom Levent?</p>
					<p>- Ezt én sem tudom - felelte elgondolkozva a Kölyök. - Sok zavaros ügy
                            lehet a bátyám körül, amit nem ismerek. Úgy érzem, nagy igazságtalanság
                            történt vele.</p>
					<p>- Nézd... végeredményben mégiscsak gyilkolt. Én is öltem már embert, de
                            csak szemtől szembe, önvédelemből. Ne haragudj, de aki asszonyt
                            öl...</p>
					<p>- Rozsdás... te most talán kinevetsz... de én... azt hiszem, ebben a
                            gyilkosságban van valami titokzatos, amit szeretnék megérteni, mielőtt
                            elítélném a bátyámat. Miért ment el látogatóba a barátjához, miután
                            gyilkolt? Miért csak akkor szökött el, mikor már bent volt a lapokban,
                            hogy őt gyanúsítják? Miért hagyta ott a kalapját gyilkosság után? Miért
                            ment ki a főbejáraton, és ahogy az újságban állt, még várt is ott egy
                            darabig taxira, és cigarettára gyújtott? Ez mind nevetségesen hangzik...
                            De az én fivérem nagyon okos ember, és ha már gyilkol, nem követ el
                            ennyi baklövést.</p>
					<p>- Hm... Persze, így már egy kicsit furcsán hangzik. Azt már hallottam,
                            hogy a gyilkos hamisan adja a becsületszavát. De hogy taxira várjon a
                            tett színhelye előtt, és dohányozzon... De miért szökött meg, ha
                            ártatlan?</p>
					<p>- Te is megszöktél volna az ő helyében. Annyi bizonyíték szólt ellene,
                            hogy menthetetlen volt; akkor is, ha ártatlan.</p>
					<p>- Na, de valaki csak megölte a hölgyet?</p>
					<p>- Akarsz egy analízist hallani?</p>
					<p>- Mi?... Ez megint olyan mint az álomkór.</p>
					<p>- Az analízis aprólékos elemzése valaminek, amit csak részleteiből
                            érthetünk meg. Valaki nyomban a fivérem távozása után belépett Helena
                            Aldingtonhoz. Ott találta Tom Leven kalapját, és leszúrta a nőt, tudva
                            azt, hogy mindenki Tomot fogja gyanúsítani. Erről mi a véleményed?</p>
					<p>- Szerintem az analízis olyan dolog, amit meg lehet fogni a gyilkos
                            helyett, de nem lehet felakasztani. Hogy én is mondjak egy analízist:
                            kinek állt érdekében elintézni a fivéredet, és megölni a nőt? Talán
                            annak az embernek, aki a nő útján a fivéredtől ellopta a találmányt.</p>
					<p>- Bravó! Ez nagyon jó analízis. Mindenesetre, ha tudnánk, hogy ki
                            nyújtotta be azt a hasonló találmányt, talán közelebb járnánk az ügy
                            megoldásához. Ha nem is ő ölte meg Helena Aldingtont, talán valaki, aki
                            az ő személyével összefügg. Mi a véleményed?</p>
					<p>- Hogy elég már az analízisen rágódni, menjünk inkább a büfébe.</p>
					<p>...Este volt. Az lndiai-óceán zsíros fényű, sötét hullámaiból egy-egy
                            fehéren ficánkoló repülőhal vetette fel magát. A Déli Kereszt, mint
                            valami hatalmas Signum Laudis az ég végtelen zubbonyán, millió
                            sziporkázó csillag között tisztán, hatalmasan ragyogott. Távolról sok
                            lámpa tünedezett fel egyre kivehetőbben, míg végül a kikötő csillogását
                            túllicitálva, hatalmas transzparens fénylett fel tisztán a távolban:</p>
					<p>LIPTON’S TEA</p>
					<p>Megérkeztek Colombóba.</p>
				</div>
				<div type="chapter">
					<head>5</head>
					<p>Rozsdás meghagyta a másik két Gyóntatónak, hogy keressék meg Piszkos
                            Fredet. Ő meg a Kölyök riksakulit fogadtak nyomban, és a Fortba vitették
                            magukat. Gyönyörű, hatalmas városrész a Fort, ahol a gazdag turisták és
                            előkelő urak laknak. Természetesen, a Grand Oriental Hotelben szálltak
                            meg. Este megérkezet felderítő útjáról a részvénytársaság két másik
                            tagja. Igen levert volt mindkettő.</p>
					<p>- Mi van Piszkos Freddel? - kérdezte Rozsdás idegesen.</p>
					<p>- Meglátogatta egy barátját - felelte búsan Bunkó.</p>
					<p>- Na és?</p>
					<p>- Mit na és? A barátjának csapszéke van a külvárosban, ahol mellesleg
                            rulett és ópium is járja. Fred már reggel megérkezett, azóta játszik és
                            iszik. Azt hiszem, nincs már több nála a pénzünkből, mint ötven
                            font.</p>
					<p>A Kölyök elsápadt.</p>
					<p>- Próbáltuk elhívni - folytatta Bunkó.</p>
					<p>- És mit mondott?</p>
					<p>- Hogy menjünk a fenébe.</p>
					<p>- Vezessetek oda! - kiáltotta Rozsdás.</p>
					<p>Megindultak a fülledt estében Colombo külvárosa felé. Nemsokára a
                            bennszülöttek vályogházai között jártak, fekete női fejek vigyorogtak
                            rájuk kivilágított ablakokból, és nyekergő, sípoló zene szólt.</p>
					<p>Egy óra múlva megláthatták a “kapitányukat” a bennszülött negyed egyik
                            játékbarlangjában. Fejbiccentéssel köszöntötte társait, és érdeklődéssel
                            meredt az asztalra. A maláji krupié megpergette a rulettet, és futott a
                            csontgolyó. Lapos homlokú, színes arcok meredtek előre verejtéktől
                            fényesen. A 34-es nyert. Piszkos Fred megint betolt egy csomó
                            bankjegyet. A három Gyóntató és a Kölyök sejtették, hogy valamennyiük
                            védelmezésére és az expedíció céljaira fordítandó költségeket sikkasztja
                            éppen a kapitány, de mit lehet csinálni? Szakállában babrálgatva, három
                            egyforma kínai copfot sodort kávészínű, ősz szőrzetéből Fred, azután
                            mosolyogva hátrafordult:</p>
					<p>- Hogy vagytok?</p>
					<p>Barátai azonban a csontgolyót figyelték, amelynek a húszason kellett
                            volna megállnia ahhoz, hogy az expedíció sorsa ne legyen kétséges. A
                            gyékénypadlójú kis szobában fojtó, forró bűz terjengett, toprongyos
                            tamil, néger és kínai alakok állták körül az asztalt egymáshoz torlódva,
                            és a cvikkeres maláji krupié állandóan vigyorgott. Egy távolabbi
                            helyiségből citeraszó hallatszott. A golyó a tízesnél állt meg. Piszkos
                            Fred derült mosollyal emelkedett fel a helyéről, és egy rántással kissé
                            feljebb húzta szíjánál fogva a nadrágját, azután így szólt:</p>
					<p>- Bocsánat, uraim, de azt hiszem, itt csalnak.</p>
					<p>A következő pillanatban egy késpenge villant meg a kezében, végigszaladt
                            az asztal posztóján és nyomban látható lett egy gumicső, amely a
                            készülék alatt kezdődött, és a krupié kezében végződött, és így módot
                            nyújtott arra, hogy egy nyomásra a szaladó golyót odafújtatott levegővel
                            kibillentse abból a lyukból, amelyben a legnagyobb tétnek megfelelő szám
                            van.</p>
					<p>A krupié vigyorogva felemelkedett, azután revolvert rántott, de félúton
                            sem volt a revolver a zsebéből, mikor Piszkos Fred a lámpáról lehulló
                            moszkitók számára odahelyezett cseréptálat a fejéhez csapta, hogy a
                            maláj vérbe borultan bukott hátra, közben másik kezével a közelében
                            összemarkolható bankjegyeket gyorsan az ingmellébe süllyesztette. Mindez
                            villámsebességgel játszódott le, és nyomban utána leírhatatlan zűrzavar
                            támadt. Valaki hátulról késsel ugrott a kapitánynak, ezt a Főorvos Úr
                            egy lódítással keresztülvágta a rulettasztalon. Lövés dörrent, a
                            helyiségben levők kezében kések, revolverek tünedeztek elő. Piszkos
                            Fredet bizonyára darabokra tépik, ha Rozsdás váratlanul egész testével
                            neki nem veti magát a rulettasztalnak, amely felborult, és szétnyomta a
                            körülállókat. Bunkó veszélyes sodronykötele egy óriás kínai teherhordó
                            fejét hasította be, és a Főorvos Úr váratlan ötlettől áthatva, vaktában
                            lövöldözni kezdett. Néhányan sikoltoztak.</p>
					<p>A Kölyök dermedten lapult a falhoz. Itt megölik őket! Azután Rozsdásra
                            esett a pillantása. Ijedt csodálattal nézte.</p>
					<p>A vörös fiatalember szétterpesztett lábakkal állt, bikacsöke jobbra-balra
                            csapott, és ahova csapott, ott hús szakadt, rúgásra lódult láb
                            térdkalácsban tört ki, szúrásra emelt kéz négy ujja morzsolódott össze
                            örökre bénultan, ha valaki megközelítette, azt hozzácsapta megint a
                            többihez, és végül, mint valami megvadult démon leszakította a
                            mennyezetről függő olajlámpát, és mindenestül belevágta a pillanatra
                            meghátráló támadói közé. Néhány ember meggyulladt, és a földhöz
                            verdeste magát üvöltve, a láng a gyékényekbe, a felborult asztalba is
                            belekapott, és kísérteties, táncoló, sárga fény világította meg alulról
                            az emberi mivoltukból kivetkőzött verekedőket. A bejáraton azonban újabb
                            és újabb segítők szivárogtak be. A Főorvos Úr, kezében egy csonkká tört
                            székkel, irtózatos csapásokat osztogatott maga körül. Piszkos Fred a
                            verekedők lábai alól bankjegyeket kaparászott össze, míg valaki
                            nyakszirten nem csapta, erre felugrott, és elindult a kijárat felé.
                            Mintha nádszálakat hajítana félre, úgy nyílt az út körülötte. Ugyanis
                            derékmagasságban két kést fogott a kezében, és nyugodt, lassú
                            mozdulatokkal jobbra-balra döfött egyet-egyet. Amikor elérte a hátsó
                            ajtót, megemelte a sapkáját és távozott. A szoba teli lett füsttel, az
                            emberek támolyogtak a söntés üvegajtaja felé, ahol váratlanul Bunkó
                            nyitotta meg az utat, egy nyolcvankilós hivatásos néger verekedő
                            jóvoltából, akit mindenestől belevágott az ajtóba, hogy üveget, keretet
                            kitört, amint véresen átzuhant a söntésbe, és fekve maradt. A Gyóntatók
                            minden keze ügyükbe eső romot ellenfeleikre hajigálva, visszavonultak a
                            hátsó bejáratig, és nemsokára kinn voltak az éjszakában. A vendéglő
                            vályogépületéből már felcsaptak a lángok, sípolás, kiabálás, szaladgáló
                            emberek mozgalma látszott a főbejáratnál, és a négy fehér futni
                            kezdett.</p>
					<p>- Állj! - kiabálta Rozsdás. - Szent Isten, a Kölyök! Ottfelejtettük!</p>
					<p>Rohantak vissza. De Rozsdás mindnél előbb járt. Soha életében nem érzett
                            ilyen aggodalmat. Szegény kis gyenge fiú! Most érezte csak, hogy
                            mennyire megszerette. Rohant a hátsó bejáraton keresztül. Fojtó
                            füstoszlop csapott az arcába. Szája elé kötötte a zsebkendőjét, és
                            belevetette magát a füstbe. Lángok csaptak ki a rulettszobából. Hogy
                            találja meg a fiút? A sűrű füsttől nem lehetett látni; és lépten-nyomon
                            mozdulatlan testekbe botlott. Itt igazán tiszta munkát végeztek.</p>
					<p>Fulladozott és szédült. Végre egy felcsapó lángnyelv villanásánál
                            meglátta a fal mellett Levent. Ülő helyzetben volt, ahogy ájultan
                            lebicsaklott a földre. A vállára dobta, mint valami zsákot. Közben úgy
                            érezte, hogy már ég, a bőre repedezett a forróságtól. Vakon
                            tapogatódzott a fal mentén, egy lángoló gerenda hullott le mellette, és
                            megpörkölték a szikrák. Érezte, hogy elveszíti az eszméletét... Azután
                            kibotlott egy nyíláson, és továbbvonszolta magát...</p>
					<p>A ház mögé ért, ismét a csillagos ég alá, néhány lépésnyire az
                            országúttól, amelyen az előbb rohantak. Nagy lélegzetet vett, és a
                            Kölyköt a földre tette. S a lángoktól megvilágított úton három barátját
                            pillantotta meg. Egy szemközti ház falánál küzdöttek keményen vagy ötven
                            bennszülött ellen. Hátukat a falnak vetve, egyelőre távol tartották még
                            maguktól ellenfeleiket, de látszott, hogy pillanatokon belül összecsap
                            felettük a dühödt népség. Rozsdás előhúzta a bikacsököt, még egy mély
                            lélegzetet vett, azután óvatosan elindult a verekedők felé, hogy
                            hátulról közibük csapva utat nyisson. Ekkor az országút Fort felőli
                            részéről vad szirénázással megérkezett a riadókészültség autója.</p>
					<p>Mire véget ért a színjáték.</p>
					<p>Mindenki futott.</p>
					<p>Itt ugyanis a környéken sem panaszos, sem felperes nem élt, az esemény
                            valamennyi résztvevője, fehérek és színesek, leütöttek és megcsaltak,
                            támadók és védekezők valamennyien a büntető törvénykönyvből jól ismert
                            vádlottak kiterjedt családjához tartoztak.</p>
					<p>Rozsdás is gyorsan “dekkolt” az országúti árok mellett, és kétrét
                            görnyedve szaladt, miközben bizony elég tapintatlanul, mint valami
                            taligát, csuklóinál fogva vonszolta maga mögött a Kölyköt.</p>
				</div>
				<div type="chapter">
					<head>6</head>
					<p>...Fél óra múlva egy kiégett gyapotmezőn megállt. Nagyot sóhajtott, és
                            letette a terhét. Mert csak addig húzta a földön a Kölyköt, míg a
                            rendőrség közeléből kiért, azután már vitte.</p>
					<p>A fiú mozdulatlanul feküdt.</p>
					<p>- Na! - szólt rá Rozsdás és megrázta. - Mit betegeskedsz itt, te kis
                            hülye?</p>
					<p>Leguggolt mellé a földre, és néhányszor megütögette az arcát, majd
                            kinyitotta a fiú kabátját, hogy megdörzsölje a szívét. Azután rögtön
                            újra becsukta.</p>
					<p>A Kölyök nő volt.</p>
					<p>Kabócák ciripeltek kórusban, és a kiégett gyapotmező kókadt virágai kissé
                            megcsóválták kelyhüket a finom esti fuvallatban, amit a dagály hozott
                            magával. A mozdulatlanul ragyogó mennyboltról szépen megindult egy
                            csillag, és hosszú, fehér utat hasított hirtelen az ég alapszínén.</p>
					<p>Rozsdás füttyentett egyet, azután megvakarta a fejét. Na, ez jó kis
                            marhaság. Köszönöm szépen. Azért ha visszagondolt arra, hogy mit vállalt
                            ez a lány, és mit vitt véghez, csak amióta ő kiszedte a Krokodil
                            kezéből, őszinte tisztelettel nézett a Kölyökre. Vajon hány nő van a
                            világon, aki ezt megtenné a fivéréért?</p>
					<p>Nyomban elhatározta, hogy a leányt nem világosítja fel arról, amit
                            megtudott. Különösen annak nincs értelme, hogy a barátait is beavassa. A
                            Kölyök kinyitotta a szemét. Nagyot sóhajtott, aztán felült.</p>
					<p>- Jobban vagy? - mordult rá Rozsdás.</p>
					<p>- Igen... Úgy érzem...</p>
					<p>- Akkor egy-kettő, gyerünk!</p>
					<p>Csendesen elindultak egymás mellett a város felé.</p>
				</div>
				<div type="chapter">
					<head>7</head>
					<p>- Gazember voltál, az is maradsz, és mindig az leszel.</p>
					<p>- Hagyjuk ezt az örökös személyeskedést - felelte Piszkos Fred. - A pénz
                            elveszett, és vége.</p>
					<p>A Főorvos Úr leköpte.</p>
					<p>- Ideges emberekkel nem lehet tárgyalni - mondta Fred, és letörölte az
                            arcát. - Mit akartok? Tartozom benneteket ma este egy tisztességes
                            hajóval elindítani Birmáig, és visszahozni. Jelenleg hajnali öt óra van,
                            és majd ráértek hasonló udvariatlanságokra, ha ma este fél tizenegykor
                            nem áll rendelkezésetekre a hajó.</p>
					<p>- Hogy akarsz pénz nélkül hajót szerezni?</p>
					<p>- Felvilágosítással nem tartozom nektek, csak hajóval, legénységgel és
                            ellátással. Fél tizenegykor tehát legyetek a sziget déli végében. Point
                            de Galle gátjánál, a halászkikötőnél. Másfél óra innen. Figyelmeztetlek
                            benneteket, hogy időre ott legyetek, mert menetrendszerű pontossággal
                            indul a hajó.</p>
					<p>- Miféle hajó lesz az? - kérdezte Rozsdás.</p>
					<p>- Mit tudom én - felelte Piszkos Fred -, majd szerzek valahol egyet.
                            Szervusztok. - És ment. A többiek őszinte tisztelettel néztek utána.
                            Amint zsebre dugott kézzel, csámpás járása felett ingadozó felsőtesttel,
                            nyugodtan haladt, maga volt a megtestesült önbizalom. A társaság ezután
                            elszéledt, miután megbeszélték, hogy este hol találkoznak. Bunkó és a
                            Főorvos Úr egy régi barátjukat látogatták meg a fegyházban, a Kölyök
                            visszament a hotelbe, hogy pihenjen estig.</p>
					<p>- Szervusz - nyújtotta a kezét Rozsdásnak. - Most már másodszor mentetted
                            meg az életemet, és én nem is tudom...</p>
					<p>- Hagyjuk ezeket a marhaságokat. Ne mondj többé ilyeneket, ha azt akarod,
                            hogy jóban legyünk.</p>
					<p>- Azt akarom - felelte buzgón, őszinte, nagy csillogó szemmel a Kölyök,
                            és Rozsdás kissé elfordította a fejét, mert zavarba jött a lány
                            pillantásától.</p>
					<p>- Hát eredj a hotelbe, este érted jövök. Szervusz. - Gyorsan otthagyta a
                            Kölyköt, és anélkül, hogy hátrafordult volna, ment. Pedig, ha
                            hátrafordul, látta volna, hogy barátja hosszan néz utána.</p>
				</div>
				<div type="chapter">
					<head>8</head>
					<p>Ezután Rozsdással olyasmi történt, ami felmenő ágon száz évre
                            visszamenőleg nem fordult elő a családjában. Könyvtárba ment. A colombói
                            városi könyvtárba!</p>
					<p>Egy kötetnyi régi évfolyamú londoni újságba mélyedt és olvasott. Sokáig
                            olvasott, miközben a ruhája, cipője, az újság, az asztal, a padló, sőt a
                            bal füle is hamus lett a nagy mennyiségű cigarettától, amit közben
                            szívott.</p>
					<p>Tom Leven kapitány gyilkossági ügyét olvasta el valamennyi lapból. Az
                            egyik lap például leírta az épületet, összes mellékbejárataival. A másik
                            lap megemlítette, hogy Tom Leven egy katonai jellegű találmánya
                            ellopásával gyanúsította Helena Aldingtont. Erről csak néhány sort
                            írtak, miután katonai üggyel függött össze. De szó esett a kalapról,
                            amelyet a kapitány ottfelejtett, a halott boncolási jegyzőkönyvéről,
                            amely megállapította, hogy a szúrás az íróasztalon fekvő, hegyes
                            papírvágó késsel elölről történt, a szívet járta át, és azonnali halált
                            okozott. Ugyancsak az íróasztalon feküdt Thomas Leven revolvere
                            használatlanul. Ezután a rendőrség dicsőítése következett, hogy milyen
                            gyorsan, hány fotót készítettek, és hogyan hallgatták ki a személyzetet.
                            A tőr markolatáról sikerült ujjlenyomatot venni, és a sofőrt is
                            felkutatták, aki Leven kapitányt elvitte. Az áldozat az ajtó mellett
                            feküdt arcra borulva, az íróasztalfiókokat kihúzta a tettes, nyilván
                            keresett valamit. Rozsdás mindent jól megjegyzett.</p>
					<p>Azután lement egy nemzetközi kocsmába, pálinkát rendelt, és három órán át
                            gondolkozott.</p>
					<p>Később a Grand Oriental Hotel portása telefonon jelentette Bradford
                            vezérkari századosnak, hogy egy úr kíván személyesen beszélni Earl of
                            Sudessex őexcellenciájával. Earl of Sudessexhez csak a századoson
                            keresztül lehetett bejutni.</p>
					<p>- Ki ez az úr?</p>
					<p>- Doktor Verhagen.</p>
					<p>- Közölje vele, hogy őexcellenciája nem fogadhatja, csak ha írásban kéri
                            a kihallgatást kellő megokolással.</p>
					<p>Fél óra múlva megjelent a néger boy egy borítékkal, amely a századosnak
                            volt címezve. A levélben ez állt:</p>
					<p>“Dr. Verhagen tisztelettel kihallgatást kér őexcellenciájától, Tom Leven
                            ügyét illetően, addig is zárom levelemet, kiváló tisztelettel. Kelt,
                            ma.”</p>
					<p>- Vezesse hozzám ezt az embert - mondta a százados.</p>
					<p>Nemsokára Rozsdás jelent meg, ünnepélyes alkalmakra tartogatott zöld
                            golfruhájában. A százados nem kínálta meg hellyel. Okos, kutató szemével
                            mozdulatlanul fixírozta a látogatóját.</p>
					<p>- Mit akar? - szólította meg végül.</p>
					<p>- Őexcellenciájával szeretnék beszélni Tom Leven ügyében.</p>
					<p>- A két évvel ezelőtt halálra ítélt katonát gondolja?</p>
					<p>- Úgy van. Meglepő véleményem támadt ebben az ügyben.</p>
					<p>- Nem értem, mi köze lehet az ügyhöz és az ön véleményéhez
                            őexcellenciájának?</p>
					<p>- Úgy tudom, őexcellenciája utazása bizonyos fokig összefüggésben áll
                            ezzel az üggyel - vágta ki merészen.</p>
					<p>- Ezt honnan tudja? - kérdezte nagyon keményen Bradford.</p>
					<p>- Kérem, én a kihallgatást nem a szó rendőri értelmében kértem. Hogy mit
                            honnan tudok, az magánügyem.</p>
					<p>- Vigyázzon, uram! Katonai titkok talán mégsem képezhetik az ön
                            magánügyeit! Mondja el, kérem, nekem, hogy mit akar, és ha alkalmasnak
                            látom, közlöm őexcellenciájával.</p>
					<p>Rozsdás szép lassan felforrt.</p>
					<p>- Ha őexcellenciáját nem érdekli a mondanivalóm, akkor azokat más,
                            felsőbb hatóságokkal fogom közölni, megemlítve ezt az elutasítást
                            is.</p>
					<p>- Ön represszáliákkal fenyeget?! Ön erőszakosan merészel fellépni ezen a
                            helyen?</p>
					<p>- Kérem. Már távozom is.</p>
					<p>- Vakmerően beállított értesülések alapján - mondta Bradford - blöffölni
                            akar itt. Hogy miért, azt nem tudom, de ez a körülmény elegendő ahhoz,
                            hogy elutasítsam, és figyelmeztessem arra, hogy nagyon megütheti a
                            bokáját, uram, ha ezzel az üggyel foglalkozik.</p>
					<p>- Azt hiszem, ha bebizonyítanám, hogy Tom Leven ártatlan volt, és egyben
                            kiszolgáltatnám az igazi bűnöst egy nagy horderejű találmány
                            megszerzéséhez is közelebb hoznám Angliát.</p>
					<p>A százados egy ideig nézte, mint aki habozik, hogy belemenjen-e a témába
                            ezzel az idegen emberrel. Végül így szólt:</p>
					<p>- Maga inkább az álomkórral szokott azelőtt foglalkozni. Térjünk át talán
                            erre a tárgyra. Én a napokban két egymáshoz erősített üveglap között
                            néhány trypanosomát kaptam, ugyanis magánéletemben szenvedélyem a
                            mikroszkóp. Mindenfelől küldetek magamnak üveglapok között fertőzött
                            vércseppeket. Nos, kérem, én a trypanosomák körül fehér foltokat láttam.
                            Meg tudná nekem magyarázni, mi ez?</p>
					<p>- Én Tom Leven ügyében jöttem...</p>
					<p>- Ígérem magának, hogy minden kívánságát teljesítem, ha megmondja, hogy
                            mi az a trypanosoma - mondta Bradford keményen.</p>
					<p>Nagy csend volt.</p>
					<p>- A trypanosoma, barátom, amiről maga sohasem hallott - szólt a százados
                            -, az álomkór bacilusa. Az álomkóré, amelynek maga hírneves kutatója. Én
                            már a hajón gyanakodtam, de kerülni akartam egy undorító leleplezést.
                            Nem tudom, melyik állam vagy ügynökség hírszerzője csak azt tudom, hogy
                            nem orvos, és nem Verhagen. Hanem kém. Lehet, hogy pénzt akar a
                            hercegtől, lehet, hogy csak valami intrika keresztülvitelével bízták
                            meg. Utolsó szava önhöz: hordja el magát innen, mielőtt intézkedem, hogy
                            örökre kitiltsák az angol impériumból.</p>
					<p>- Százados úr - felelte türtőztetve magát Rozsdás -, lesz még idő, mikor
                            megbánja ezt az eljárását.</p>
					<p>- Távozik, vagy más eljárást óhajt?</p>
					<p>- Csak egyet óhajtok - mondta Rozsdás az ajtóból -, hogy valaha önnel
                            olyan helyen találkozzam, amely nem áll angol fennhatóság alatt.</p>
					<p>Igaz, hogy azután nagyon sietett. Még az utcán is morgott magában.
                            Micsoda dölyfös alak egy ilyen angol katonatiszt? Azután úrrá lett rajta
                            a gyerekes hajlam, és azon tűnődött, hogy milyen érdekes dolog ez az
                            üveglapokkal. Egyszerűen jól egymáshoz szorítják, és akkor jobban
                            megóvja azt a vércseppecskét vagy akár leheletet, ami a két lap között
                            van, mint leónozott doboz a szardíniát. És ekkor mikroszkóp alá teszik.
                            Így szállítanak egy csepp vért világrészeken át és még a fehér foltok is
                            épek maradnak. Remek.</p>
					<p>Egy másik kocsmában rozspálinkát rendelt és hosszú, barátságos hangú
                            levelet írt az angol hadügyminiszternek.</p>
				</div>
				<div type="chapter">
					<head>9</head>
					<p>A kora esti órákban Earl of Sudessex és a százados, impozáns díszszemle
                            után elhajóztak a “Radzeer” cirkálón.</p>
					<p>Tíz órakor a négy útitárs, Rozsdás, Bunkó, a Kölyök és a Főorvos
                            legyalogolt a pálmafasorral szegett országúton Point de Galle-ba. Sötét
                            felhők gyülekeztek az égen, barátságtalan, áthatolhatatlan, fekete
                            éjszaka volt. Igazi vihar előtti indiai depresszió nyomasztotta a
                            levegőt. Ebben a kikötőben csak néhány halász élt, ott száradt a
                            hálójuk, és üres ladikjaikat kihúzták a partra. Távolabb elszórt lámpák
                            sora látszott, ott volt Colombo karanténje. Hatalmas elkülönített
                            terület, amelynek a mély tengerbe nyúló kikötőjében néhány hajó
                            vesztegelt sárga zászlóval, mert útközben kolerát vagy papagájkórt
                            kapott valaki a hajón. A sziget déli részében épített megfigyelőházakban
                            kellett tölteniük hat hetet mindazoknak akik a beteggel vagy betegekkel
                            együtt utaztak. A barátságtalan, elhagyatott kórházépületek körül zúgva
                            hajladoztak a hirtelen támadt, süvöltő monszun erejétől a karcsú palmyra
                            pálmák. Ha Piszkos Fred valami csempész barátjával összeállt, itt
                            nagyszerű helyet talál arra, hogy felvegye a barátait. Nemsokára egy kis
                            gőzös közeledett. De csalódtak. Gyorsan elsietett Colombo irányában. Fél
                            tizenegy elmúlt, hol késik Fred? A messzi láthatáron nem látszott lámpa,
                            csak egy közeledő szép hadihajó. Na, ezt elvihette volna az ördög. Fred
                            és üzletbarátai nem szerettek hadihajók közelében tartózkodni. Ez a szép
                            páncélos pedig éppen itt kezd manőverezni. Ha Fred meglátja messziről
                            bizonyára nem mer idejönni saját gőzösével.</p>
					<p>- Azt hiszem, innen ma nem indulunk - mondta Bunkó. - Ha Fred meglátja
                            ezt a páncélost, akkor holnap sem mer ideállni.</p>
					<p>A sötétben hirtelen csobbanásokat hallottak, nagy ladik állt meg a part
                            mellett, és Piszkos Fred ugrott ki belőle.</p>
					<p>- Na, gyerünk, gyerünk - mondta gyorsan, suttogva -, beszállás.</p>
					<p>- Hol a hajó? - kérdezte ámultan a Főorvos.</p>
					<p>- Tán kiüsse a szemedet? Itt áll. Ez csak megfelel? Olyan száz mérföldet
                            megy óránként, mint a pinty. Egy évre való szén, olaj és pókerkártya van
                            benne. Csak gyerünk már, mert lopott hadihajóval nem jó itt
                            ácsorogni.</p>
					<p>Dermedten álltak. A világ történetében példátlan eset megrendítette őket.
                            Egy hatalmas, gyönyörű, modern páncélos hajót talán csak mégsem lehet
                            egyszerűen elkötni? És még ijesztőbbé tette az eseményt az a magától
                            értetődő közvetlen egyszerűség, amellyel Piszkos Fred az ügyet közölte
                            velük, nem értve, hogy lehet ezen csodálkozni, mintha már többször
                            büntették volna meg gazdátlan hajók eltulajdonításáért.</p>
					<p>- Ember! - kiáltotta Rozsdás. - Ezért mindnyájunkat felkötnek.</p>
					<p>- De kicsinyes vagy ma! Persze hogy felkötnek. De hát hadihajó lopásért
                            csak nem adnak Signum Laudist? Na jöttök, maradtok, vagy mifene? Fél
                            tizenegy elmúlt, és nem szeretnék késéssel indulni.</p>
					<p>Bunkó meghatottan nézett a gyönyörű cirkálóra, azután csodálattól és
                            tisztelettől remegő hangon mondta:</p>
					<p>- Nagy vagy, Fred...</p>
					<p>Húsz perc múlva a “Balmoral” nevű sorhajó, őfelsége keleti flottájának
                            egyik legmodernebb cirkálója, teljes gőzzel elindult a
                            részvénytársasággal Calcutta felé.</p>
				</div>
			</div>
			<div type="group">
				<head>NEGYEDIK FEJEZET</head>
				<p>Egy beteg matróz és egy egészséges ötlet közötti összefüggés. Ellátják
                        magukat szivarral, és túlélik a katasztrófát. Rozsdás karriert
                        csinál.</p>
				<div type="chapter">
					<head>1</head>
					<p>Igen. Ez megtörtént. A világsajtót nem járta be az esemény, mert az angol
                            admiralitás, érthetően, restellte. Valóban megtörtént korunkban, sőt
                            napjainkban, hogy néhány elszánt ember, miután nem volt útiköltségük,
                            felkaptak egy cirkálóra, mint facér pékinas, ha kerékpárt lop, és
                            elpályáztak vele. A hajnali órákban szikratávírók és rádiók tömege
                            üvöltött, parancsolt, rendelkezett, felelt és kérdezett. Londontól
                            Szingapúrig pattogtak a jelzések, és az Indiai‑óceán minden pontjáról
                            torpedórombolók és hadihajók siklottak eszeveszett gőzzel, kikutatni
                            elragadott társukat.</p>
					<p>Az első vizsgálat csak annyit állapított meg, hogy a
                            Dél-Timor-szigetekről Colombo felé igyekvő “Balmoral” nevű páncélos
                            egyik matróza útközben gyanús tünetek között megbetegedett, és a
                            csatahajó sárga zászlóval kötött ki Point de Galle közelében, a karantén
                            magasságában, de a parttól jó távol elhelyezett bóják között. Az orvos
                            kiszállt a cirkálóra, és miután koleragyanúsnak találta az esetet, a
                            teljes személyzet, a kapitánnyal együtt, a karantén melletti magaslaton
                            felépített katonai megfigyelőbe került. A trópuson nincs szigorúbb úr,
                            mint a járvány. A legutolsó kínai dzsunka vagy a legnagyobb angol
                            hadihajó egyformán megfigyelésre és karanténba kerül, legfeljebb az
                            utóbbi (mind a hajó, mind a személyzet) külön elbánásban részesül. A
                            karanténban lehorgonyzott járművekre egy kis őrhajó felügyel, amely
                            háromóránként kifut a tengerre, és sorra veszi a járműveket. Az őrök
                            errefelé kérdezés nélkül lőnek, akár a partról, akár a tenger felől
                            közeledik valaki.</p>
					<p>A karanténeljárás kivétel nélküli szigorúságát csak az tudja méltányolni,
                            aki már volt a trópuson, és tudja, hogy egyetlen hajókötél vagy láda a
                            gyanús hajóról, amelyen egyetlen beteg ember van, beviheti a ragályos
                            betegséget, amit az egyenlítőn túl a modern orvostudomány legnagyobb
                            erőfeszítése sem gátolhat meg abban, hogy napokon belül elharapódzék, és
                            hetek alatt tízezreket (de előfordult már az is, hogy százezreket)
                            pusztítson el. A karantén katonai intézmény, és harca a trópus százféle
                            öldöklő betegsége ellen könyörtelen, szigorú, rideg, áthághatatlan.</p>
					<p>Az égen gomolygó sötét felhők, a szél és a koromfekete indiai éjszaka
                            tették lehetővé, hogy Piszkos Fred “elkösse” a cirkálót, amely jó messze
                            kint állt a tengeren.</p>
					<p>Midőn délután szemet vetett a gyönyörű hajóra, és furdalni kezdte ez a
                            rögeszmeszerű gondolat, visszament Colombóba, ahol a régi bőrgyár
                            használaton kívül helyezett szennylevezető csatornájában néhány régi
                            barátja lakott. Közöttük egy igen kövér, félszemű ember, akit
                            Pattersonnak hívtak, valamikor révkapitány volt Hollandia egyik
                            kikötőjében, de iszákossága miatt elcsapták, és azóta
                            rabszolgakereskedést folytatott Colombóban, két társával együtt
                            “Gyújtogatóval”, aki jobb időkben hajógépész volt és a “Púpos Lemmel”,
                            aki egy afférnál eltörte a gerincét, és azóta púpja van. Hárman a sziget
                            belsejéből elkábított bennszülötteket rakták fel mint teherárut
                            bizonyos hajókra, amelyekkel üzletileg együtt dolgoztak. Az elkábítás
                            gumibot útján történt, és a bennszülött, mire magához tért, már
                            összekötözve feküdt társaival egy halomban, mint csirkék a piacon,
                            valamelyik “rabszolgahajón”. A zónán kívül eső vizekre, a Marquesas-
                            vagy a Társaság-szigetek valamelyikére szállították őket, ahol néhány
                            lelkiismeretlen magánvállalkozó guanót termelt, vagy erdőt irtott.</p>
					<p>Patterson, miután elitta a szállítmány árát, társaival újra visszatért
                            lakni a régi bőrgyár használaton kívül helyezett csatornájába. Itt
                            kereste fel Piszkos Fred, hogy megnyerje tervéhez, és segítsen
                            hirtelenjében megfelelő matrózokat verbuválni.</p>
					<p>- Hé, Pat! - köszönt rá Fred. - Húsz egészen kitűnő legényre lenne
                            szükségem, és mellesleg mind a hármatokra. Nagy üzlet.</p>
					<p>- Jöhet - mondta Patterson, pálinkától alig hallható, rekedt hangján.
                            Hosszan tanácskoztak Piszkos Freddel. Fred elmondott mindent
                            Pattersonnak és a két másiknak. Kétezer-ötszáz fontot ajánlott nekik és
                            annak a húsz embernek, akire még szükség volt. Ezt a kétezer-ötszáz
                            fontot a saját részesedéséből ajánlotta fel, és megígérte, hogy a
                            többiekre eső részből is kapnak valamit, ha sikerül az expedíció.
                            Patterson és barátai ráálltak az alkura. Van itt elég kipróbált, régi
                            matróz a csempészek között. Mind örömmel megy neki a “mókának”.</p>
					<p>Estére együtt volt a húsz ember. Szerelőtől kezdve szakácsig képviselve
                            volt köztük egy hajó komplett legénysége.</p>
					<p>A szél süvöltött, az éjszaka egyre sötétebb lett; és huszonnégy nyugodt,
                            elszánt ember egy vitorláson (talán mondanom sem kell, hogy lámpa
                            nélkül) nekivágott a tengernek. A karantén magasságában bevonták a
                            vitorlákat, és csendesen eveztek. Még jó messzelátóval sem vehették őket
                            észre a nagy hullámverésben, az alacsonyra szállt párák fülledt ködétől
                            befedett éjszakában. Fokonként haladva, odasimultak a páncélos
                            oldalához. Az egyik matróz felmászott, és húsz perc múlva mindannyian
                            fent voltak. Az utolsó ember előbb szépen kiverte a vitorlás fenekét. A
                            bárka percek alatt elmerült.</p>
					<p>A “Gyújtogató” egy kézilámpával nyomban a kazánhoz sietett. Volt itt
                            mechanikus, kormányos, tüzér, mindenféle szakember egy hadihajó
                            személyzetének megfelelő tudással. Fél óra múlva, mikor a vihar
                            erősödött, hajójuk kéményéből keskeny füst szállt fel.</p>
					<p>...Tíz óra után a hajó, mint egy bokor mögül kiosonó hiúz, kissé a
                            hullámverés irányába kezdte fordítani az orrát. Ez volt a jó alkalom. A
                            gőzszerűen hömpölygő, sűrű, langyos ködpárában az orra elé tartott
                            tenyerét sem látta az ember.</p>
					<p>Így siklottak igazán mesterien, szinte észrevétlenül egyre távolabb és
                            távolabb. Mind sűrűbb lett a füst a kéményben, és végül félgőzzel
                            elfordultak a sziget végéről, hogy a karanténból már nem is láthatták
                            őket, és északnak tartottak Point de Galle halásztanyái felé. Közben a
                            fedélzeten fürge emberek szaladgáltak fel és alá, hogy kitapasztalják a
                            hajó rendszerét, gépét és kapcsolását úgyhogy mire Piszkos Fred kiadta
                            az utasítást: “Lámpákat meggyújtani”, a cirkáló két perc alatt
                            kivilágosodott. Colombo közelében egy kivilágított cirkáló kevésbé
                            gyanús. Közben a szél csak süvöltött, és a felhők gyűltek, aminek
                            Piszkos Fred és társai igen örültek.</p>
					<p>Azután beszálltak a részvénytársaság tagjai, és a “Balmoral” teljes
                            gőzzel elindult a viharos éjszakában...</p>
					<p>A vizsgálat megállapította, hogy éjfélkor a “Balmoral” horgonyt vetett
                            Sabang-sziget kikötője előtt, felszólították a révkalauzt, hogy e
                            szokatlan időben vizet, igen nagy mennyiségű konzervet és három láda
                            szivart rakasson fel nyomban a hajóra. Miután a kérést éjfél után nem
                            akarták teljesíteni, a “Balmoral” a partnak szegezte ágyúit (világosan
                            látszott amint leveszik a védőburkot), és a kapitány kijelentette, hogy
                            amennyiben öt percen belül a kívánalmakat nem kezdik berakni, az angol
                            cirkáló lőni fogja Sabangot.</p>
					<p>Ezután gyorsan ment a berakodás.</p>
					<p>Sabang után a hajónak nyoma veszett. A pontban egy órakor kitörő ciklon,
                            amely emberemlékezet óta ilyen borzalmas erővel nem dühöngött az
                            óceánon, lehetetlenné tette az üldözést. Városokat pusztított el a
                            vihar, szigeteket nyelt el a szökőár, és a hajók a nyílt tengeren igen
                            nagy számban süllyedtek el, ha nem tudtak idejében kikötőbe érni.</p>
					<p>Reggelre a “Balmoral” eltűnt. A mindenfelől üldöző, egymással állandó
                            összeköttetést fenntartó cirkálók és hadihajók hálózatán keresztül egy
                            vitorlás csónak sem mehetett át észrevétlenül. Rejtély maradt: mi lett
                            a “Balmoral”-lal? Ha nem repült el, akkor valamelyik kikötőben vagy a
                            tengeren kellene lennie. És a “Balmoral” sehol sem volt. Admirálisok és
                            révkapitányok, közlegények és tábornokok értetlenül álltak a csoda
                            előtt. Repülőrajok napokig figyelték az óceán minden kis foltját,
                            pontosan tisztázták minden hadihajó nevét, azonosságát, és hogy az
                            előírás szerint megjelölt helyen van-e. Végül megállapították kétséget
                            kizáróan, hogy a “Balmoral” a rendelkezésére álló hatórányi idő alatt
                            eltűnt az Indiai-óceánról. Holott hat óra alatt ezt csak repülőgép
                            teheti meg.</p>
					<p>Az admiralitás kénytelen volt belenyugodni abba, hogy a század legnagyobb
                            bűnténye és legnagyobb csodája esett meg. Elloptak egy hadihajót, és
                            soha többé nem került elő. Nem egy zsebórát, nem is egy bennszülött
                            kenut és nem egy felöltőt a kávéház ruhatárából, hanem kifejezetten egy
                            teljes páncélos cirkálót, ágyúkkal, munícióval, reflektorral,
                            páncélzattal és konyhaedényekkel együtt, leakasztották a horgonyról,
                            elvitték és megtartották. Öreg tengernagyok még évek múlva is
                            elpirultak, ha eszükbe jutott a “Balmoral” esete.</p>
				</div>
				<div type="chapter">
					<head>2</head>
					<p>A szél elállt, és a gomolygó, fekete felhők alacsonyabbnak látszottak,
                            mintha az égbolt egy földszintes ház teteje lenne. Mozdulatlan és
                            pállott volt a vihar előtti szélcsend forrósága.</p>
					<p>- És most mi lesz? - kérdezte Rozsdás - Mert hajnalban egy világrészt
                            fognak mozgósítani érdekünkben.</p>
					<p>Ez már Sabang bevétele után történt, útban Calcutta felé, tehát
                            valamennyien szivaroztak.</p>
					<p>- Szerintem - felelte Piszkos Fred - egy órán belül szép kis látványos
                            revü kezdődik kedvelt tengerünkön, felhőszakadással és északkeleti
                            széllel egybekötve. Addig reméljük, hogy nem fedezik fel a hajó
                            eltűnését. Aztán jó néhány óráig az üldözés lehetetlen lesz, és mi
                            eljutunk Calcuttáig. Calcuttában, amit lehet, összeszedünk a hajón,
                            partra ugrunk, aztán már csak át kell hajóznunk Rangoonba. A gazdátlan
                            hadihajót meg vigyék vissza, ha annyira kell nekik.</p>
					<p>- És hogy jutunk el Rangoonba? - kérdezte a Főorvos.</p>
					<p>- Miért? - kérdezte Patterson alkoholtól rekedt hangján, amelyből néha
                            füttyentésszerű asztmatikus suttogás tört elő. Éppen egy üveg francia
                            konyakkal foglalkozott, amit a kapitány fülkéjéből hozott ki. - Miért
                            kérdezel ilyen marhaságot? Calcuttában talán nincs hajó? Az út
                            legnagyobb részét ez a páncélos reggelig hátradobja. Különösen, ha
                            lemegyek a kazánhoz, és megrugdosom a társaságot. Később majd találunk
                            valami vitorlás csónakot vagy hadihajót, vagy ilyesmit...</p>
					<p>Lépések dobogtak, és az erősödő hullámverésben minden ember dolgozott.
                            Legalább olyan elsőrangú tengerészek voltak, mint a “Balmoral” régi
                            legénysége.</p>
					<p>A Kölyök a kapitány kabinjában feküdt az ágyon. Rosszul volt a viharos
                            tengertől. Piszkos Fred a parancsnoki hídon egy hajdani
                            fregattkapitányhoz illő pontossággal irányított mindent. A hajó
                            csodálatos sebességgel hasította a tengert. Távolról, nagyon homályosan
                            a gomolygó párák között a Bengáli-öböl csipkézett partjai tűntek fel.
                            Most mintha kissé világosabb lenne az ég.</p>
					<p>- Hé, Fred! Nézz csak hátra, az istenért!</p>
					<p>Fred nyugodtan fordult hátra, mert azt hitte csak egy hadihajót pillant
                            meg a nyomukban. Mit tehetnek velük? Ha valami kisebb torpedóromboló,
                            akkor úgy tesznek, mintha megadnák magukat, és ha közelebb jön;
                            megnyitják majd ellene a tüzet, elsüllyesztik, és kész. Mit kell
                            mindenért olyan hűhót csinálni?</p>
					<p>De mikor megfordult, neki is melege lett kissé.</p>
					<p>A távoli ég álján szép élénk világos rés látszott, amelyen át még néhány
                            csillag is előtűnt, és ez a furcsa szabálytalan ablak, félelmes zöld
                            fénnyel világította meg a sötéten kavargó égboltot. A felhők legvégén, a
                            világosság irányában, fekete, hosszúkás, léggömb alakú, sötét nyúlván
                            lógott le mélyen az égről, sebesen közeledett, és farkincányi végződése
                            mintha spirálisan forogna ebben a rohanásban...</p>
					<p>Gyors rántás a fogantyún: “Lassíts! Félgőz! Balra!”</p>
					<p>Jön a ciklon!</p>
					<p>Sárga, döbbent arcok néztek össze a roppant, légtelen, feszült izzó
                            éjszakában. Különös hökkent kifejezéssel tekintettek hátra ezek a kemény
                            arcélek. De hiába. A keskeny farkincában végződő, vöröshagyma formájú
                            felhő most már a tenger színéig lógott le, és rohant feléjük,
                            rohant...</p>
					<p>A teljes sebességű cirkálót meg kell állítani! A tüzet, amilyen gyorsan
                            csak lehet, kioltani. Mindenki ezen dolgozott. Ha nem sikerül, és a
                            rohanó hajót elkapja a ciklon, a kazán úgy a levegőbe röpíti őket, mint
                            egy srapnel. Kikötőt már nem érhetnek el. A vöröshagyma formájú vágtató
                            felhő közelebb és lejjebb jött, búgócsigává nyúlt, hosszan.</p>
					<p>Veszettül dolgoztak, hogy lefékezzék a szörnyeteget, amit ők zabáltattak
                            tele gőzzel. Csigák nyikorogtak, kötelek feszültek, félmeztelen emberek
                            tolták be és gurították ki a parázzsal telt fémkocsikat, szelepeket
                            nyitottak, fogantyúkat csaptak fel, és Rozsdás bokáig olajban,
                            összeverve a dobálódzó hajó ütéseitől, megpróbálta leereszteni a
                            vizet... Amennyire lehetett, csökkentették a sebességet.</p>
					<p>Azután olyan csattanással, amitől megremegett az agyvelő, minden átmenet
                            nélkül szétrobbant a fülledt köd, és mint egyetlen nagy darab víz,
                            zuhant le az égből a felhők tömege, áthatolhatatlan záporfüggönnyel.
                            Csattanásra csattanás következett. A tengerbe lógó búgócsiga elérte
                            őket, gigászi víztölcsérével átcsapott a “Balmoral”-on, magasba emelte a
                            hajót, hogy szinte madártávlatból nyílt meg rájuk egy irtózatos
                            hullámvölgy szája, amelybe, mint lehulló kő zuhantak bele, hogy a másik
                            forgó tölcsér ismét a felhők felé ragadja őket.</p>
					<p>A kazán körül katasztrófák történtek. A “Gyújtogató” rázuhant a
                            fűtőszerkezetre, betörte a koponyáját, összeégett és meghalt. Mégis
                            csökkenteni kellett a gőzt. Egy matróz a karját törte, többen
                            összeégették magukat, a hajó úgy dobálódzott, mint egy jégszilánk a
                            mixer keverődobozában, és mégis dolgozni kellett. Mire a vihar
                            tetőfokára ért, sikerült a “Balmoral” teljes gőzét minimumra
                            csökkenteni.</p>
					<p>A fedélzetre vezető ajtót a szél nyomása ellen képtelenség volt kinyitni.
                            A víz olyan zuhatagokban ömlött részint zápor alakjában, részint az
                            emeletnyi, átcsapó hullámtömegek következtében, hogy minden manőverezés
                            képtelenség lett volna. A szél által kavart és csapkodott süvöltő, zúgó
                            vízgomolyagok szinte állandóan befedték a fedélzetet. Irtózatos
                            zengésekkel szüntelenül zuhogtak a villámok, és az orkán üvöltése olyan
                            volt, mintha ötvenezer mentőautó vágtatna szirénázva a hajó mentén.</p>
					<p>...Órákig hánykolódtak így a hullámhegyeken lecsapódó villámok között a
                            szénfekete ciklonfelhők legsötétebb sötétjében. Piszkos Fred számítása,
                            hogy egy jótékony vihar feltartja majd az üldözőket, túlságosan is
                            bevált.</p>
					<p>Hajnali három óra felé a vihar utolsó ciklusa vonult végig felettük. A
                            “Balmoral” nemcsak nagyszerű, hanem szerencsés hajónak is bizonyult.
                            Mert a ciklonnal szemben nincs jó hajó. Csak szerencsés. A “Balmoral”
                            lucskosan bár és néhol kissé sérülten, de nagyobb baj nélkül úszta meg a
                            katasztrófát.</p>
					<p>...Az égen előtűntek a csillagok, és távolról tejszínű derengés jelezte a
                            földteke másik oldaláról közeledő napot. A sebesülteket most behordták
                            az első- és másodtiszt kabinjába. Néhányan hozzáláttak, hogy
                            helyrehozzák a hajó kisebb sérüléseit. Piszkos Fred egy hatalmas
                            szivarral megjelent a hajóhídon, előbb a szakállát vakargatta, azután
                            belekiabált a szócsőbe: “Friss gőz! Előre! Marhák!” Rozsdás besietett a
                            Kölyökhöz, aki éppen feltápászkodott a földről. Mialatt ájultan feküdt,
                            beverte a homlokát és megsérült.</p>
					<p>- Mi történt? - kérdezte, mialatt Rozsdás hozzálátott, hogy bekösse a
                            homlokát.</p>
					<p>- Kicsit ősziesre fordult az idő - felelte. - Azt mondják vihar volt. Nem
                            vagy éhes?</p>
					<p>Rozsdás alsókarja erősen vérzett. Most a Kölyök látott hozzá, gyorsan,
                            ügyesen bekötözte. Barátjáról megint cafatokban lógott a ruha, teli volt
                            ütésekkel, korommal és olajjal.</p>
					<p>- Mióta összekerültél velem - mondta szomorúan a Kölyök, - már harmadszor
                            látlak ilyen rémes állapotban. Jobb lett volna neked, ha nem találkozol
                            velem.</p>
					<p>- Az ilyesmit sose lehet tudni. És különben is, majd nézzél meg egy óra
                            múlva, ha rendbe hoztam magam. Akarod, hogy felvegyem a zöld
                            golfruhát?</p>
					<p>De mielőtt még a Kölyök lebeszélhette volna erről, Bunkó dugta be a
                            fejét.</p>
					<p>- Csakhogy megtaláltalak! Ide hallgass, Rozsdás: itt a közelben, az
                            Andaman-szigetek magasságában, délkeletre egy hajó kér segítséget.
                            Rohamosan süllyednek.</p>
					<p>- Oda kell sietni!</p>
					<p>- A Piszkos Fred azt mondja, ne zavarjuk őket.</p>
					<p>- Mi?! - üvöltötte Rozsdás. - A Piszkos Frednek leverem az arcát egy
                            szeneslapáttal!</p>
					<p>- Legfőbb ideje - helyeselt Bunkó, és követte barátját, aki
                            felháborodottan rohant ki a fülkéből:</p>
					<p>- Hé, Fred! - ordított a parancsnokra, aki, miután kialudt a szivarja, és
                            lusta volt újra rágyújtani, az egészet beletolta a fél pofájába. -
                            Micsoda pimaszságot hallok? Valahol süllyed egy hajó, és te közben
                            nyugodtan tömöd a fejedet szivarral.</p>
					<p>- Ha én nem rágok szivart, attól a hajó még nem marad a felszínen.</p>
					<p>- Ide hallgass, Fred! Én ugyan nem vagyok tagja semmiféle úri kaszinónak,
                            és mindenfelé foglalkoztam már csempészettel! De ha süllyed egy hajó, és
                            segítséget kér, hát én akkor odamegyek, ha elkárhozom is, és nyomban
                            bilincsekben visznek a börtönbe. És ha azonnal nem fordítod a hajót
                            délkeletnek, akkor megfoglak a nyakadnál, és addig verem a fejedet a
                            hajó korlátjához, amíg öt nap kell hozzá, hogy lesmirglizzék róla az
                            agyvelődet.</p>
					<p>- Hagyjuk ezt az állandó személyeskedést - mondta idegesen a kapitány,
                            azután beszólt a szócsőbe. - Négy fok jobbra, teljes gőz!</p>
					<p>- Rozsdásnak igaza van - mondta félig suttogva, félig fütyülve a korhadt
                            torkú, kövér Patterson. - Szívtelen kutya vagy, Fred. Nem való az ilyen
                            ember urak közé.</p>
					<p>- Én köpök rátok! Várhatjátok, amíg még egyszer cirkálót lopok nektek.
                            Egy torpedót sem érdemeltek.</p>
					<p>Közben megjelent ismét Bunkó, aki az imént visszasietett a távíróhoz.</p>
					<p>- A segélykérő hajó nem felel. Ezzel szemben csak úgy röpködnek a riadók,
                            hogy “Balmoral”‑t feltartani, ha nem adja meg magát első
                            figyelmeztetésre, tűz alá venni.</p>
					<p>- Na?! - diadalmaskodott Fred, és a megrágott szivart Patterson kabátjára
                            köpte. - Mit akartok? Kiugrálni azonnal a hajóból és menekülni, vagy
                            segíteni egy hajónak, amelyik már el is süllyedt?</p>
					<p>Rozsdás elővette a revolverét:</p>
					<p>- Ha még egy szót szólsz, Fred, tíz golyót küldök a hasadba.</p>
					<p>- Kérem... - dünnyögte Fred -, azért nem kell mindjárt idegeskedni. Ti
                            azért nem tudtok soha érvényesülni, mert nem vagytok elég tárgyilagosak.
                            Az én véleményem az, hogy ne kockáztassuk a bőrünket.</p>
					<p>- És a mi véleményünk az, hogy nem szabad harminc vagy ötven embert
                            sorsára hagyni egy süllyedő hajón!</p>
					<p>- Lehetséges. Mindenesetre az ilyesmit még meg kell beszélni... - felelte
                            Fred. - Na! Nézzétek meg. Ott van a sziget nyugati partja, és hajó
                            sehol. Úgy látszik, elsüllyedt.</p>
					<p>Nem feleltek. A sima óceán, ahol nemrég a ciklon által megsérült hajó
                            legénysége és utasai játszották egy tengeri tragédia utolsó felvonását,
                            sikoltva, imádkozva, recsegő deszkákba kapaszkodva; a tenger, mint egy
                            jóllakott, roppant állat, mozdulatlanul pihent az elnyelt óceánjáró
                            fölött. A legtöbb ember itt a hajón átélt már hasonló borzalmas
                            színjátékot, és valamennyien egy-egy ilyen felejthetetlenül iszonyú
                            élményre gondoltak. A mozdulatlan levegőben mintha még ott rezegnének a
                            nemrégen elhalt halálsikolyok. A nap vérszínű csúcsa most kipúposodott
                            viola- és rőt színű reflexek orgiájában a keleti látóhatár pereméből.
                            Egy hordó bukkant fel a mélyből, és vidáman hintázott a rezgő víztáblán.
                            Az örvény tehát még negyedórája sem zárult össze az áldozatok felett, és
                            a forogva elmerült hajó nyomán támadt tölcsér csavarjából csak most
                            szabadulnak fel az első léggel telt vagy könnyebb fajsúlyú holmik. Egy
                            helyen a víz forrni kezd, fehér tarajokkal, zizegve, és deszkadarabokat,
                            kisebb tárgyakat dob a felszínre. Az egyre szélesedő szeméthalom
                            közepén, valószínűleg a mellette ringó kis asztalkába akadva egy kék
                            szalagos, hófehér matrózsapka jelenik meg.</p>
					<p>A nap, mint egy óriás La France-rózsa, széttáruló vörös sugárszirmokkal
                            emelkedik a pasztell színű parti hegyek fölé, és mintegy meghajtva
                            zászlóját, hűvös sugárnyalábjai vörös dicsfénnyel borulnak egy egyszerű
                            vászonsapka fölé.</p>
					<p>A fedélzeten álló csempészek, viharvert, félelmetes kikötői alakok,
                            mozdulatlanul, döbbenten állnak. A Főorvos Úr keresztet vet, és halkan
                            mormolni kezd.</p>
					<p>Valamennyien levették a sapkájukat.</p>
				</div>
				<div type="chapter">
					<head>3</head>
					<p>Azután kihalásztak egy felborult mentőcsónakot. A mentőcsónak oldalán ez
                            állt:</p>
					<p>“RADZEER”</p>
					<p>- Ez hadihajó volt! - mondta Rozsdás.</p>
					<p>- Na, látjátok - mondta Fred, aki csak kevéssé volt hajlamos huzamosabb
                            ideig lelki életet élni, bár az első pillanatokban, midőn a matrózsapkát
                            meglátta, igen sűrűn pislogott, és egy egészen keskeny, hosszú valamit
                            sodort a szakállából, miközben ezt dörmögte: “Kínos... szavamra,
                            kínos... Ej no, egy sapka... Igazán elhagyatott látvány... És kínos...
                            Főleg nagyon kínos...” De most már más szemszögből nézte a dolgot. -
                            Mindez azért van, mert nem hiszitek el, hogy hülyék vagytok. Szóval ez a
                            “Radzeer” egy hadihajó? Tehát nem is tudtuk, hogy kollégával állunk
                            szemben. Ezek után úgy jártunk volna, mint az a bizonyos félhülye úr aki
                            viperát talált a hóban, és mert nem foglalkozott soha állattannal,
                            keblén melengette az illető csúszómászót. Ha mi itt megmentjük őfelsége
                            legénységét, ezeknek első dolga természetesen, hogy bennünket
                            letartóztassanak, esetleg felkoncoljanak, vagy egyszerűen a vízbe
                            dobáljanak mint e hajóra nem való terhet.</p>
					<p>Nem lehet tudni, hogy a társaság milyen gorombasággal reagált volna
                            Piszkos Fred tagadhatatlanul okszerű meditációjára, mert a
                            páncélszekrényben ülő úr, kötelességszerűen lekiáltott:</p>
					<p>- Kuss! Csónak! Odanézzetek!</p>
					<p>A part felől egy csónak közeledett. Úgy látszik, a “Radzeer” valamelyik
                            épen maradt mentőcsónakja volt. Utasaik először kényszerűségből az
                            Andaman-szigetek egyikén akartak kikötni, de miután meglátták a közelgő
                            hadihajót, serényen igyekeztek a közelébe. Már integettek is.</p>
					<p>- Jó, jó, csak gyertek - dünnyögte Patterson.</p>
					<p>- Hm, furcsa - jegyezte meg Piszkos Fred -, a “Radzeer” csónakján vannak
                            és egyenruhában, de nem tengerészek.</p>
					<p>Rozsdás szélvészsebességgel rohant fel a kapitányi hídra, és elkapta a
                            messzelátóját. Azután füttyentett.</p>
					<p>- Tudjátok ki az a két, ember a csónakban? Earl of Sudessex és Bradford
                            vezérkari százados. ‑ Miután látta, hogy tanácstalanul és kissé ijedten
                            nézik a közelgő menekülőket, hirtelen felkiáltott: - Gyertek! Nagyszerű
                            tervem van. Foglyul ejtjük őket.</p>
					<p>- Megőrültél?! - kiáltotta a Púpos. - Ezért biztos felakasztanak.</p>
					<p>- Kétszer nem akaszthatnak fel - felelte Rozsdás -, egyszer pedig úgyis
                            felkötnek a cirkálólopásért, ha kézre kerülünk. Fiúk! Nagyban megy a
                            játék van egy elsőrangú tervem nincs idő most már, hogy elmondjam.
                            Bízzatok bennem. Lehet, hogy végül mindannyiunkat felkötnek, de ha nem,
                            akkor nagyon jól járunk.</p>
					<p>- A magam részéről - sipította Patterson - bízom a Rozsdásban. Aki nem
                            bízik benne, az kiszállhat.</p>
					<p>Valamennyien beleegyeztek hogy Rozsdás intézkedjen belátása szerint.</p>
					<p>- Rendben van. Púpos - kezdte Rozsdás -, eredj Bunkóhoz a rádiószobába.
                            Ha repülőgép, hajó vagy kikötő kérdezi a cirkálónk nevét, jelentse hogy
                            a „Radzeer” cirkáló, Earl of Sudessexszel és Bradford vezérkari
                            századossal, útban Calcutta felé.</p>
					<p>- Értem - dünnyögte a Piszkos Fred helyeslően, közben két egyforma
                            kecskeszakállt formált szőrzetéből.</p>
					<p>Miután a Púpos elrohant, Rozsdás a legényekhez fordult:</p>
					<p>- Hárman hozzátok rendbe a szalont, és vigyetek be két ágyat. Ti négyen
                            dobjatok le kötelet, segítsétek fel a csónakból a pasasokat.</p>
					<p>Valaki megérintette a karját. A Kölyök állt mögötte:</p>
					<p>- Nem szabad ezt...</p>
					<p>- Talán félsz?</p>
					<p>- Csak miattad... - mondta szomorúan, aztán zavartan hozzátette -, mert
                            olyan jó barátom vagy.</p>
					<p>- Hagyjuk veszni a bátyádat? Tudd meg, hogy ártatlan volt. Be fogom
                            bizonyítani az ártatlanságát.</p>
					<p>- Ó... - csak ezt mondta, de annyi elragadtatással, hogy Rozsdás a
                            homloka szegélyéig elpirult. Azután sietett le a kapitányi hídról.
                            Markos legények éppen a fedélzetre emelték a négy menekülőt. Két matróz
                            volt és két katonatiszt. Ezek már az első pillanatban döbbenten nézték a
                            fényes hadihajó toprongyos személyzetét.</p>
					<p>- Miféle cirkáló ez? - kérdezte ámultan Bradford.</p>
					<p>- Köszönjük kérdését - felelte Fred -, nagyon jó. Csak úgy látom a maguké
                            kissé meglazult a túlnyomóan nedves időjárástól. - Most bukkant ki a
                            csoportból Rozsdás, és szeplős, gyerekes arcával rávigyorgott a
                            századosra.</p>
					<p>- Gondolkoztam a dolgon - mondta. - Azok a fehér kis testecskék azért
                            voltak a trypano... a tripolózosz között, mert valaki lisztes kézzel
                            fogta meg az üveget.</p>
					<p>A kapitány csodálkozó pillantással nézett körül.</p>
					<p>- De hiszen - mondta Sudessex -, ez a cirkáló...</p>
					<p>- Ne törje a fejét excellenciád - felelte Rozsdás -, a cirkálót egy
                            végkiárusításon megvettük, a kapitány kártyás ember, és eladta nekünk a
                            hajót.</p>
					<p>- Szóval maguk elrabolták őfelsége egy hajóját? - mondta keményen a
                            százados. - Nem értem, hogy lehetséges, de figyelmeztetem, hogy ezért
                            mindannyiukat felkötik. És ha azt hiszik, hogy ilyen szedett-vedett
                            népség...</p>
					<p>- Nézze, százados úr - ajánlotta Rozsdás -, ha a környezet nem felel meg
                            az igényeinek, készséggel visszahajítjuk a tengerbe. Egy szavába
                            kerül.</p>
					<p>- Saját érdekükben - mondta csendesen az Earl - felszólítom, hogy adják
                            meg magukat nekem. Ez enyhíteni fogja a büntetésüket.</p>
					<p>- Na?! - mondta diadalmasan a Piszkos Fred. - Mert ők az okosak. Nesztek,
                            itt a vipera.</p>
					<p>- Valóban enyhe büntetés jár azért, ha egy angol herceget és egy
                            vezérkari századost megmentenek? - kérdezte Rozsdás. - Belátom, hogy
                            szigorúbban kellene büntetni. És közlöm százados úrral, hogy ha ez a
                            szedett-vedett népség nem lenne, akkor maguk valamelyik dél-tengeri
                            szigeten, ebben a hatvanöt fokos melegben gyönyörűen szomjan haltak
                            volna néhány óra alatt. A mi számunkra a legésszerűbb lenne magukat
                            fejbe lőni, és a tengerbe dobni.</p>
					<p>- Ebben igaza van - bólintott az Earl. - Még megtehetik.</p>
					<p>- Maga tetszik nekem, excellenciás uram - szólt Rozsdás és meghajolt -, a
                            százados annál kevésbé. Ha engedett volna beszélni excellenciáddal,
                            akkor ma talán nem lennénk itt a cirkálón, és nem zavartuk volna meg
                            önöket az elmúlás tiszteletre méltó aktusában.</p>
					<p>- Nem tudtam arról, hogy beszélni akar velem - mondta Sudessex, és kérdőn
                            nézett Bradfordra.</p>
					<p>- Ez az ember nemzetközi hírszerző. Valami zsarolási manőverrel
                            jött...</p>
					<p>- Nézze, azt jól tudja, hogy a cirkáló területen kívüliséget élvez. Ha
                            tehát még egyszer ilyen kijelentést tesz, úgy ütöm fejbe, hogy egy
                            üveglap minden fehér kis testecskéjét zöldnek, barnának és lazacszínűnek
                            fogja nézni.</p>
					<p>A százados a hátsó zsebébe nyúlt, és revolvert rántott, amit nyomban
                            kiütöttek a kezéből, és ha Rozsdás nem lép közbe, bizonyára a fejéből is
                            kiütöttek volna valamit.</p>
					<p>- Én intézkedem! - kiabált a legényekre. - Fiúk! Meg kell szoknotok, hogy
                            mától kezdve haditengerészek vagytok, és ha nem tudtok ennek megfelelően
                            viselkedni, valamennyiünket felkötnek.</p>
					<p>- Ez helyes - krákogta és köpködte Patterson. - Rozsdás kommandíroz, és
                            mindenki engedelmeskedik.</p>
					<p>- Vigyázz! - A próba sikerült. Valamennyien régi, meghitt emlékek alapján
                            többé-kevésbé szabályos vigyázzba álltak. Az Earl, aki mindennek a
                            mélyén a probléma magvát, az emberek cselekedetének lelki rugóit
                            kereste, szinte megfeledkezett visszás helyzetéről, és érdeklődve
                            figyelte ezt a különös társaságot. Megragadta például a figyelmét, hogy
                            a fedélzeten egy rendkívül piszkos és rongyos öregúr szabályszerű
                            kommandókat mond a szócsőbe, és egy hosszú szivart eszik darabonként,
                            mintha csokoládé lenne. Látta, hogy a kormányos pompásan manőverez a
                            hajóval, amely erős gőz alatt, teljes félkörrel, mintha csak
                            hadgyakorlaton lenne, északnyugati irányt vesz fel. Ha nem lennének
                            ilyen groteszk külsejű, különböző korú, rongyos, marcona emberek, igazán
                            megfelelnének egy cirkáló legénységének. Vajon mit képzelnek? Hogy
                            nyugodtan hajózhatnak akár csak egy fél napig is lopott cirkálóval az
                            angol csatahajóktól hemzsegő Indiai-óceánon? Ostobának éppen nem néznek
                            ki.</p>
					<p>- Púpos! - kiáltotta Rozsdás. - Te vagy a szállásmester. Rangod káplár.
                            Négy legénnyel elvezeted a foglyainkat. Az urakat a szalonba, a két
                            tengerészt a legénységi hálóhelyre. Aki a foglyokhoz nyúl, annak
                            előírásszerűen kitolod a fél szemét. Ha valamelyik fogoly megpróbálja
                            elhagyni a helyiséget, megbilincselitek. Értve?</p>
					<p>- Alázatosan jelentem, értem - felelt a Púpos feszes vigyázban. Azután
                            megfordult: Murdock, Haynes, Toby, Ragyás. Vigyázz! Foglyokhoz! Utánam
                            in-dulj!</p>
					<p>Elindultak. Az Earl fogta a százados karját, mintegy kényszerítve, hogy
                            szintén jöjjön. Nem szerette az indokolatlan katonás fellépést, és
                            látta, hogy nem is lenne célja. Így mindenesetre elérte azt, hogy az ő
                            revolvere még megvolt. Ki tudja, mire jó.</p>
					<p>- Dugó! Martin! Lepcsés! - intézkedett Rozsdás. - A raktárból minden
                            ember számára megfelelő ruhát és felszerelést kerestek ki. Pallock,
                            Fojtogató és Cérna, a hajó korlátjához erősítitek kötélen a bordázat
                            tisztítására szolgáló állványt. Előhoztok a raktárból fekete és fehér
                            festéket. Kiültök az állványra. Fehér zománccal átkenitek a “Balmoralt”,
                            és fehér alapra feketével rámázoljátok, hogy “Radzeer”.</p>
					<p>Egy pillanatra csönd támadt, azután végre megértették Rozsdást, harsogó
                            éljenbe törtek ki és körültáncolták.</p>
					<p>- Gyerekek! Minden azon múlik, hogy engedelmes és katonás embereknek
                            látsszatok. Ne felejtsétek el, hogy át kell jutnunk Calcuttán és még
                            néhány helyen, ahol a legkisebb hibánál észreveszik hogy nem vagytok
                            haditengerészek.</p>
					<p>- Alázatosan jelentem, kapitány úr - mondta Fojtogató, egy veszedelmes
                            kikötői bicskás ‑, mindnyájan engedelmes, kitűnő matrózok leszünk.</p>
					<p>- Kuss - szólt Rozsdás. - Összetévesztesz valakivel. Én nem vagyok a
                            “Radzeer” kapitánya.</p>
					<p>- Mondjátok neki, hogy felség - protezsálta lihegve Patterson.</p>
					<p>- Az se jó - mondta Rozsdás. - Jegyezzétek meg, hogy én Bradford százados
                            vagyok azután a Kölyökre mutatott egy széles mozdulattal -, és ő Earl of
                            Sudessex ezredes.</p>
					<p>- Nagy ember - mondta csendes elismeréssel a Piszkos Fred.</p>
				</div>
			</div>
			<div type="group">
				<head>ÖTÖDIK FEJEZET</head>
				<p>Hajókeresztelő. Piszkos Fredről lemossák a vezetéknevét. Rozsdás előbbre
                        viszi Tom Leven ügyét, kivág egy szép védőbeszédet és egy ablakot. A cirkáló
                        eltűnt, de jól érzi magát. Kikötnek Calcuttában.</p>
				<div type="chapter">
					<head>1</head>
					<p>Piszkos Fred lett a kapitány. Először örült, hiszen valamikor tiszt volt
                            egy cirkálón, de később szerencsétlen lett, mert életveszélyes
                            fenyegetésekkel rákényszerítették, hogy megfürödjön. A fürdés és
                            tisztálkodás még néhány kisebb bonyodalomra vezetett, de végül is
                            részint a nyers erő, részint a rábeszélés hatott. Fürödtek és úgy-ahogy
                            szabályozták a fülön s tarkón túli zsíros hajcsomókat meg egyéb
                            követelményeit a higiéniának, melyeket Anglia haditengerészete szem
                            előtt tart. Azután mindenki megfelelő fehérneműt, ruhát, cipőt keresett
                            a raktárból, ez sem ment kisebb afférok nélkül: Piszkos Fred számára a
                            kapitány uniformisát kissé rendbe kellett hozni, de a Főorvoson úgy állt
                            az elsőtiszt egyenruhája, mintha rászabták volna. A hajóról semmit sem
                            hordtak le. Minden ruha, fegyver, cipő, lángszóró, gyógyszer megfelelő
                            mennyiségben volt.</p>
					<p>Végül következett egy kis gyakorlatozás, fegyverfogások, sorakozás.
                            Minden pompásan ment. Hiszen tulajdonképpen csupa matróz volt itt
                            együtt, és reménytelen álmuk valósult meg, mesebeli módon. A
                            köztiszteletben álló uniformis volt rajtuk, és ahogy a gyermek a jövőbe
                            nyúló fantáziájával szeret katonásdit játszani, éppúgy elképzelhetjük,
                            hogy ezek az emberek, akik valamennyien szolgáltak ifjabb éveikben, és
                            általában a haditengerészetnél, milyen ambícióval, egy elérhetetlen
                            vágyálomnak milyen beteljesedésével fogják fel ezt a kis komoly
                            katonásdit, egy komoly hadihajón.</p>
					<p>Mégis néhány másodpercre felbomlott a fegyelem, mikor Piszkos Fred,
                            aranyrozettás sapkával, felismerhetetlenül tiszta arccal, angyalhajra
                            emlékeztető, fehér, hosszú ősz szakállával, a kapitány, sőt az első és
                            második tiszt valamennyi rendjelével dekorálva, jobbra‑balra nyájas
                            mosollyal szalutálva megjelent a kapitányi hídon.</p>
					<p>Csoda, hogy nem adtak le rá sortüzet. A legénység, miután felismerte,
                            dörgő hurrába tört ki. Fred nyájasan mosolyogva bólogatott, majd a
                            következő rövid szónoklatot intézte barátaihoz:</p>
					<p>- Katonák! - így kezdte, mint Napóleon. - Midőn elfoglalom e parancsnoki
                            hidat, és büszkén tekintek le vegyes társaságtokra, sok szerencsét
                            kívánok valamennyiünknek e marhasághoz, amelyre büszkék lehetünk, miután
                            a világ történetében bizonyára páratlan. Sajnos, nem mondhatom nektek
                            hogy legyetek továbbra is olyan derék, becsületes emberek, mint
                            amilyenek eddig voltatok, de arra felhívom az alulírottak szíves
                            figyelmét, hogy miután letettem ezt az uniformist, gazember lettem,
                            miután újra leteszem, megint csak gazember leszek, de amíg viselem, és
                            ez nektek is szól, addig ismét tiszt vagyok, és ti valamennyien katonák.
                            Esküszöm nektek az igaz istenre, hogy aki ebben az uniformisban valami
                            becstelenséget követ el, annak torkáig metszem fel a hasát. Ismertek
                            jól, tehát elhihetitek, hogy meg is teszem. Mi vállalkoztunk pénzért,
                            hogy egy embert megszabadítunk valahonnan. Ez még nem becstelenség. Aki
                            ennél többet kísérel majd meg expedíciónk közben, az halott ember
                            lesz.</p>
					<p>A legénység megéljenezte, azután a Főorvos Úr állt elébe, feszesen
                            tisztelgett és kijelentette :</p>
					<p>- Alázatosan jelentem: a teljes létszám tizennyolc ember.</p>
					<p>- Lelépni.</p>
					<p>Piszkos Fred megelégedetten vett ki egy szivart a zubbonya felső
                            zsebéből, azután lassan visszatette. Eszébe jutott, hogy a kapitányi
                            hídon senkinek sem szabad dohányozni.</p>
					<p>Repülő búgott felettük.</p>
					<p>“...A cirkáló... nevét... utasítását... Itt... 146... katonai
                            repülő...”</p>
					<p>Bunkó már a rádiós uniformisában ült a helyén, és nyomban felelt:</p>
					<p>“...Radzeer... cirkáló... Calcutta felé... Earl of Sudessex
                            őexcellenciájával...”</p>
					<p>“...Köszönöm... Balmoral cirkálót... ellop...”</p>
					<p>“...Hallottuk... Figyeltünk... Nem tudunk róla...”</p>
					<p>A repülőgép elég alacsonyra szállt, és a pilóta világosan látta
                            messzelátóján keresztül a napfényben csillogó, gyönyörű páncélost, amint
                            habosra szelve a tenger sima felületét, teljes gőzzel siklik Calcutta
                            felé, és jól látni fedélzetén a fehér uniformisokat, valamint a hajó
                            oldalán, szépen, kivehetően a cirkáló nevét:</p>
					<p>“RADZEER”</p>
				</div>
				<div type="chapter">
					<head>2</head>
					<p>- Nem értem - mondta Bradford. - Repülőgépeket hallok felettünk
                            elszállni, hadihajókat látok az ablakon át, és el hagyják menni az orruk
                            előtt a “Balmoral”-t. Hiszen ez világbotrány.</p>
					<p>- Az - hagyta helyben az Earl. - De én azt hiszem, tudom a megoldást: A
                            “Radzeer” elsüllyedt, és ha nem csalódom, ezek ráfestették a cirkáló
                            oldalára, hogy “Radzeer”. Minden rádiónak azt felelik, hogy útban vannak
                            velünk Rangoon felé, és ez megfelel a hajó helyzetének, amit különben
                            kétségtelenné tesz a név is. Ezek nem buta emberek, barátom. Csak azt
                            szeretném tudni, hogy mit akarnak velünk...</p>
					<p>- És honnan tudják a mi utunk célját?</p>
					<p>- Igazán nem sejti? Nem rémlik maga előtt egy éjszaka, amikor
                            beszélgettünk Kvang generálisról, útban Colombo felé, a hajón?
                            Tárgyaltunk a küldetésünkről, amellyel az angol‑francia közös
                            hadműveletek helyett békét kötnénk Kvanggal. Nem emlékszik, hogy
                            hirtelen rövidzárlat támadt?</p>
					<p>- De igen...</p>
					<p>- Hát vegye tudomásul, hogy a maga kabinján keresztül kihallgattak
                            minket, és a rövidzárlat alatt, amit valamelyik bűntárs idézett elő, a
                            hallgatódzó újra kisurrant a fülkéjéből.</p>
					<p>- Bravó!... - Ezt Rozsdás mondta, aki idáig hallgatódzott, és most
                            belépett. - Ha valaha katonáéknál minden kötél szakad, excellenciád mint
                            detektívfelügyelő is elhelyezkedést fog találni.</p>
					<p>- Kénytelenek vagyunk elviselni a maga társaságát? - szólt élesen
                            Bradford.</p>
					<p>- Maga nem, öregem. Maga levizsgázott. Maga nem hagyott engem az Earl elé
                            menni, és ehhez nem volt joga... Csend!</p>
					<p>- Jól vigyázzon, hogy meg ne szabaduljak innen, mert felköttetem.</p>
					<p>- Excellenciás uram - mondta Rozsdás és meghajolt -, én kihallgatásra
                            jelentkeztem Colombóban, és goromba visszautasításban volt részem.
                            Viszont úgy tudom, hogy egy igazi angol Earl mindenkivel szóbaáll, aki
                            gentleman módra közeledik hozzá. Tekintsünk el attól, hogy e pillanatban
                            foglyom. Egy halálra ítélt katona dolgában szeretném, ha meghallgatna.
                            Amennyiben a százados úr jogosan járt el, és kérésem nem teljesíthető,
                            nyomban távozom, és nem fogom zavarni többé.</p>
					<p>Az Earl elgondolkozott egy pillanatig.</p>
					<p>- A százados úrnak mindenesetre jogában áll intézkedni személyem körül.
                            De talán túl merev álláspontot foglalt el magával szemben. Ha nem akart
                            mást, mint beszélni velem, kérem, most beszélhet. Tessék, doktor úr...
                            Verhagen...</p>
					<p>- Megtisztel excellenciád, ha Rozsdásnak nevez - jegyezte meg vigyorogva
                            -, a százados úr ugyanis megállapította, hogy mint orvos egy vércseppet
                            sem tudnék két üveg között fehér pöttyökkel ellátni.</p>
					<p>- Beszéljen - mondta az Earl és leült. Bradford százados elfordult, és a
                            kajüt egyik kerek kis ablakán idegesen dobolt az ujjaival. Rozsdásnak
                            néhányszor magára vonta a figyelmét ez a dobolás, úgyhogy akadozva
                            kezdte mondanivalóit.</p>
					<p>- Két év előtt... ha jól emlékszem... illetve nem is emlékezhetem, mert
                            két év előtt... ugyanis árut szállítottam, és valahogy elfelejtettem
                            vámoltatni... ilyesmiben szórakozott vagyok... és valami futó
                            kellemetlenségem támadt akkoriban, úgyhogy fél évig tartottak Port
                            Szaidban államilag... Szóval én nem is emlékezhetem, csak az idén, mikor
                            görög vámkerülő lettem, találkoztam a Kölyökkel... vagyis... - Hirtelen
                            kitört: - Excellenciás uram! Tom Leven ártatlan!</p>
					<p>- Csak egyszerűen, barátom, én most nem vagyok fogoly, maga nem kalóz, ez
                            kihallgatás, adja elő a mondanivalóját. Mi köze önnek Tom Levenhez?</p>
					<p>- Akit említeni tetszett, az a lányos képű úr, illetve az az úri külsejű
                            lány, az Tom Leven öccse... húga...</p>
					<p>Bradford egy pillanatra abbahagyta a dobolást, amiért Rozsdás hálás volt.
                            De később újra kezdett dobolni az üvegen.</p>
					<p>- Úgy. Szóval az a fiatalember egy ifjú hölgy. Ha jól tudom - a herceg
                            elgondolkozott -, Edith Leven. Így hívták annak a szerencsétlen
                            kapitánynak a húgát. És hogy került rab... illetve haditengerészek
                            közé?</p>
					<p>- Hm... Hát akkor elmondom elölről. - Elmondta a részvénytársaság
                            történetét. Sajnos, az Earl minden igyekvése, hogy komolyságát
                            megőrizze, csődöt mondott. Ahogy sorban előkerültek ezek a figurák, a
                            Nagy Főnök, a Fáraó, végül a Piszkos Fred, aki eljátszotta az alaptőkét,
                            és úri kötelességből az admiralitás szögéről leakasztott egy cirkálót, a
                            herceg úgy nevetett, hogy rengett alatta a szék.</p>
					<p>Bradford szigorú, szemrehányó pillantással nézte. Eh! Akármit is írnak
                            róla a lapok, éretlen gyerek! Katonaruhába bújt diák! Undorító, ostoba,
                            erkölcstelen történet, amely felett minden fegyelmezett katonának pálcát
                            kell törni... Megvetéssel elfordult, és tovább dobolt az ablakon, egyre
                            gyorsabban és idegesebben.</p>
					<p>- Colombóban elolvastam az angol lapokat - mondta Rozsdás -, és ahogy a
                            rendőrök ezt némely tettessel csinálják... hogy is mondják... izé...
                            mikor eljátszatják az emberrel, amint viszi át az ösvényen a szaharint,
                            és hogy most vegye elő a kését, mutassa meg, hogy az egyiket hogy rúgta,
                            és a másikat, hogy szúrta... szóval, ahogy azt mondják...</p>
					<p>- Rekonstruálni, ezt gondolja, nem?</p>
					<p>- Szavamra, excellenciádban egy rendőrfogalmazó veszett el. Igen, ezt
                            gondoltam. Rekonstruáltam a történetet. Ahol katonai dologról van szó,
                            ott ne tessék tudomásul venni, amit mondok. Szóval egy katonatiszt, most
                            felteszem, hogy Tom Levennek igaza volt, Helena Aldingtonnal egyenként
                            lemásoltatta a rajzokat. Hogy Tom Leven találmánya ne legyen jó, két
                            fontos rajzot teljes egészében kellett ellopni. Mondjuk, kiszolgáltatta
                            a találmányt annak a másik katonatisztnek, aki szintén benyújtotta mint
                            a sajátját. Excellenciád még igen fiatal, nem ismeri a nőket. Azok
                            mindig biztosítékot akarnak. Mindig félnek, hogy kijátsszák őket.
                            Megjegyzem, valami igazuk van... Szóval ez a nő, mikor a találmány már
                            be volt jelentve, mielőtt Tom Leven utolsó két rajzát kiadta volna annak
                            a másik tisztnek, nagyobb összeget vagy házasságot, vagy mit tudom én,
                            mit követelt az illetőtől, aki miatt meglopta Levent. Így azután nem
                            adta át ezt a két igen fontos rajzot. Ezért nem is sikerült a találmány
                            bemutatója. Tom Leven közben megtudta, hogy valaki szintén folyamodott
                            mint feltaláló az önműködő aknákkal, és nyomban rohant a nőhöz.
                            Rettenetes lehetett Tom Leven. Letette katonai revolverét az asztalra,
                            és kijelentette, ha öt percen belül nem kapja meg a rajzokat, úgy
                            puffantja le őnagyságát, mint vidám családapa céllövöldében a
                            tojáshéjat. Valószínűleg meglátszott külsején, hogy szándéka elég
                            határozott, ezért a nő gyorsan átadta a két rajzot, Tom Leven talán
                            megátkozta, mindenesetre elrohant egy barátjához, megbeszélni a dolgot.
                            A nő valószínűleg elárulta neki a tiszttársát is. Az újság által közölt
                            tervrajz egy hátsó kerti bejárót jelez. No most. Szerintem ha Tom Leven
                            a gyilkos, akkor úgy, ahogy jött, kalapját és revolverét magához véve, a
                            kerti kijáráson át távozott volna. De neki már nem volt mit titkolnia a
                            nőnél. A főbejáraton át rohant el. Taxit hozatott. Nem valószínű tehát,
                            hogy gyilkolt. Röviddel rá a kerti bejáraton át megérkezett a másik
                            tiszt. Vagy egy bizalmasa. Bár én azt hiszem, hogy maga a katonatiszt
                            volt, aki a találmányt ellopta. Ha utánanéznek, kiderül, hogy rengeteg
                            adóssága van. Szóval jött a tiszt. Belépett Helene Aldingtonhoz. Ez
                            sírva, valószínűleg szemrehányásokkal is fogadta. A tiszt megtudta,
                            hogy a két legfontosabb rajzot elvitte Tom Leven. Hirtelen
                            megpillantotta a kalapját és a revolverét. Eszébe jutott, hogy őt senki
                            sem látta bejönni, és Tom Leven a főbejáraton át távozott. És meglátta a
                            papírvágó kést... Egy döfés, és az egyetlen koronatanú, aki tudta (mert
                            hiszen ő lopta), hogy Tom Levené a találmány, és aki bizonyára még
                            cifrább dolgokat is tudott erről a tisztről, meghalt ezután...</p>
					<p>- Elég - mondta keményen az Earl. Az arca kissé sápadt volt és nagyon
                            komor. - Ostobaságokat állít, uram...</p>
					<p>- De! De! - fordult meg élesen Bradford. - Csak beszéljen! Szóval az a
                            tiszt, aki Tom Leven találmányához hasonló konstrukciót jelentett be, az
                            a gyilkos maga szerint!</p>
					<p>- Így van! Be fogom bizonyítani...</p>
					<p>- És tudja, ki az a tiszt?</p>
					<p>- Nem! De egyetlen vágyam, hogy megtudjam.</p>
					<p>- Teljesült - mondta nyugodtan Bradford -, az a tiszt én vagyok!</p>
				</div>
				<div type="chapter">
					<head>3</head>
					<p>- Nekem nagyon kellemetlen volt ezt végighallgatni, és természetesen
                            ostobaságnak minősítem az egészet. Ne vegye a szívére, Bradford. A
                            fickónak igen élénk fantáziája van...</p>
					<p>- Én azt hiszem, valamelyik ellenséges állam agent provocateurje -
                            felelte Bradford. Szívesen kevernék valami csúnya históriába az angol
                            tisztikart.</p>
					<p>A Púpos lépett be, szabályszerűen tisztelgett, négy fegyveres ember volt
                            mögötte.</p>
					<p>- Alázatosan kérem, tessék a fedélzetre jönni sétálni, mert ha Calcuttába
                            érünk, nem hagyhatják el a kabint.</p>
					<p>Szó nélkül engedelmeskedtek. Kint sétáltak a fedélzeten. Earl of Sudessex
                            titokban figyelte ezeket az embereket. Kifogástalan, tiszta
                            haditengerészek voltak. És úgy látszott, hogy minden szolgálatot
                            előírásszerűen látnak el. A hajó csak úgy ragyogott, a kapitány a hídon
                            rendjelek erdejével zubbonyán, hófehér szakállával beillett volna egy
                            zászlóshajóra is admirálisnak. Az első tiszt a felsorakozó legénység
                            arcvonala előtt szabályszerű szemlét tartott, mint igazi
                            haditengerészek, mielőtt kikötnek. Megpillantotta Rozsdást és azt a
                            fiút. Odaintette őket. Közben elérték a szemle helyét, és mikor a
                            Főorvos meglátta az Earlt, harsány “vigyázzt” kiáltott, majd
                            “tisztelegj!” következett. Bradford bizonyára nagyon elítélte volna az
                            ezredest, ha sejti, hogy mennyire tetszett neki ez a részvénytársaságba
                            tömörült rablók viselkedése.</p>
					<p>- Mondja - szólt a hozzá siető Rozsdásnak és a Kölyöknek -,
                            tulajdonképpen hogy képzelik maguk ezt az egész ostobaságot. Meg akarják
                            ostromolni Rangoont?</p>
					<p>- Kicsit megszálljuk esetleg - mondta Rozsdás. - Van egy elsőrangú
                            tervünk.</p>
					<p>- Na, mesélje el - szólt az Earl, és már előre mosolygott azon amit
                            hallani fog.</p>
					<p>- Isteni - kezdte vigyorogva Rozsdás. - A hajó megérkezik Rangoonba, ahol
                            mindenki várja a fiatal félig gyermek ezredest a századossal.</p>
					<p>- És azok nem érkeznek meg - mondta az Earl, és átvette önkéntelenül
                            Rozsdás jókedvét.</p>
					<p>- Dehogynem! Hiszen éppen ez az! A Kölyök, ez a lányos külsejű úr lesz
                            excellenciád, és én Bradford százados kellemetlen személyében teszem
                            tiszteletemet. Isteni! Mi?</p>
					<p>Az Earl ajkáról hirtelen lefagyott a mosoly. Ezt a históriát nem tudta a
                            humoros oldaláról felfogni.</p>
					<p>Távolról egy cirkáló bordázata csillant meg a napfényben, és az őrség
                            visszakísérte a két foglyot a szalonba.</p>
					<p>- Csukd be, fiam, azt a kis szellőzőablakot - szólt oda a herceg a
                            szolgálatukra és őrzésükre beküldött fegyveres matróznak.</p>
					<p>- Alázatosan jelentem, nincs nyitva.</p>
					<p>- De hát az ördögbe is, itt huzat van! - mondta bosszúsan az Earl. - Tán
                            nincs jól becsukva.</p>
					<p>- De csukva, csak Rozsdás az előbb kivágta belőle az üveget. Délutánra
                            újra bevágjuk.</p>
					<p>A százados az ablakra nézett, azután halottfehér lett, és gyorsan leült,
                            mert megroggyant a térde.</p>
				</div>
				<div type="chapter">
					<head>4</head>
					<p>Calcutta előtt vetettek horgonyt. A legénység az ágyútorony körül
                            vasszerkezeten ült és énekelt.</p>
					<p>Távolról látszott a kikötő.</p>
					<p>A rézszínű, nedves alkonyatban motorcsónakok és vitorlások utasai
                            közeledtek hozzájuk, és mosolyogva nézték a daloló, vidám
                            “haditengerészek” csoportját. A Púpos még bendzsózott is nekik. A
                            hajóhoz néhány karcsú sampán siklott, bennszülött kofák zöld
                            pizánglevelekkel bélelt gyümölcskosarakban pompás csendéleteket
                            kínáltak. A matrózok vagy hat kosár gyümölcsöt vásároltak, rézpénzeket
                            dobáltak a vízbe, amelyekért visítozó maláji kölykök buktak le.
                            Díszműárusok dzsunkái is körülfogták őket. Haditengerészek sokszor
                            vesznek szeretőjüknek csecsebecsét. Bunkó százötvenedszer közli
                            rádióhívásra a hajó helyzetét, mindig hozzáfűzve, hogy Earl of
                            Sudessexet viszik Rangoonba... kíséretében... Őexcellenciája...
                            Calcuttából... hivatalos... és tisztelgő... látogatások...
                            mellőzését... kéri... éjszakai... vihar... után... gyengélkedik...
                            Radzeer... Radzeer...</p>
					<p>“...Balmoralt... Sabangnál látták... délkelet felé vette útját...
                            jelentést... mit tudnak?... Admiralitás... Calcutta...”</p>
					<p>“Borneo... magasságában... páncélossal találkoztunk... Megállásra...
                            felszólítottuk... Nagy előnnyel... északkelét felé... teljes gőzzel...
                            eltűnt... Parancsunk... legrövidebb úton... Rangoonba hajózni... Ezért
                            nem üldözhettük... Többet nem tudunk... Radzeer... Radzeer...
                            Radzeer...”</p>
					<p>Ezek után békében maradhattak. A “Radzeer” küldetése miatt és a
                            fedélzetén utazó magas személyiség nimbuszával, ebben a fejveszett
                            hajszában is előkelő indolenciával folytathatta saját útját, amely
                            minden botrányon felül álló, magasabb katonai szempontokból fontos.</p>
					<p>Előbb még Calcuttánál a hajó kapitánya és daliás első tisztje, Rozsdással
                            és Kölyökkel partra szálltak. Piszkos Frednek egy barátját keresték fel,
                            akinek a külvárosban régi, konzervatív orgazda intézménye volt. Itt egy
                            kézikönyv alapján különböző ruhaneműekkel látták el magukat, amelyeket
                            előírás szerint az angol vezérkarhoz tartozó századosok és ezredesek
                            viselhetek csak. Rozsdás ragaszkodott, hogy fehér kesztyűt is vegyenek,
                            mert a szolgálati szabályzatból kitűnt, hogy ünnepélyes alkalmakkor a
                            tisztikar tagjai kesztyűben jelennek meg.</p>
					<p>Este motorosok és vitorlások úri közönsége élvezettel nézte végig, ahogy
                            a “Radzeer” cirkálón riadót fújnak, a legénység felsorakozik, szolgálati
                            beosztásuk szerint külön csoportokba válnak, a kapitány a hídon néhány
                            kommandót mond a szócsőbe, miközben érthetetlen okból a felső zsebéből
                            egy szivart húz elő, de megint visszateszi, serény legények futnak
                            hosszú kötelekkel, zörög a horgony, ahogy felhúzzák, és a megjelenő hold
                            első sugarai vakítóan tükröződnek vissza a páncélosról, amely teljes
                            gőzzel elindul Birma felé.</p>
				</div>
			</div>
			<div type="group">
				<head>HATODIK FEJEZET</head>
				<p>Rozsdás meg van elégedve a fogadtatással. Viszont a francia haditerv ellen
                        nem tud védekezni. Egy matróz nagy bajt okoz. Akasztófa helyett kerekasztal.
                        Egy igazság akkor is fontos, ha nincs semmi értelme. Ezt jegyzőkönyvbe
                        veszik.</p>
				<div type="chapter">
					<head>1</head>
					<p>Az Irrawaddy folyó kiszélesedő torkolatának öblében, Birma bejáratánál
                            fekszik Rangoon kikötője. A félvad hely egyetlen európai jellegű része a
                            part sárga homokkal és belehengerelt kavicsszemekkel képezett sétánya,
                            pálmákkal és agavékkal díszítve. Ezen a sétányon sorakozott fel Rangoon
                            erőd helyőrsége. Külön nagy fényű lámpákat szereltek erre az alkalomra
                            az út fölé. Feszesen álló légionisták arcvonala előtt ugyanolyan mereven
                            négy tiszt sorakozik fel, és előttük valamivel fesztelenebbül Lorien
                            ezredes, az erőd parancsnoka. Jobbra tőlük a zenekar, a légionista ezred
                            clique-je, és a cordon mögött szájtátó, félmeztelen bennszülöttek
                            tömege. Az öböl fordulójánál egyszerre csak feltűnik a “Radzeer”,
                            fényesen kivilágítva, sorakozó legénységével. Előttük a káplár és az
                            első tiszt áll. A parancsnoki hídon, valamennyi rendjelével a kapitány,
                            mellette díszuniformisban a félig még gyermekkülseje miatt népszerű Earl
                            és egy jó megjelenésű, vörös hajú vezérkari százados.</p>
					<p>Egyetlen zörej, és a légionisták vigyázban tisztelegnek. A két tiszt
                            kivonja a kardját és jobbra néz, a parancsnok sapkájához emeli a kezét,
                            és a tabló így marad. A katonazene rákezd az angol himnuszra. A fényes
                            cirkáló hófehér, legénységi sorfalával lassan közeledik, a zene szól, a
                            kapitány és a két angol vezérkari tiszt mozdulatlanul, tisztelegve áll.
                            A himnusz széles akkordjai elhalnak.</p>
					<p>Bumm!... Bumm... A “Radzeer” cirkáló két tisztelgő ágyúlövése remegteti
                            meg a levegőt. Az eléjük küldött négy francia hadirepülőgép alacsonyan
                            keringve búg felettük. Rozsdás megindultan suttogta:</p>
					<p>- Így még sehol sem fogadtak...</p>
					<p>A Kölyök szólni sem tudott az ijedtségtől, és Piszkos Fred régi, kellemes
                            emlékek hatása alatt most az egyszer igazán ellágyult. Azután bekiált a
                            szócsőbe, a félgőzzel haladó cirkáló gépe dobogni kezd, akadozik, zihál,
                            az első tiszt rövid vezényszavakat kiált, lánccsörgés, csobban a
                            vasmacska, kötelet dobnak a partra, lassan farol a hajó, végül gurulva
                            lesiklik a híd.</p>
					<p>A zenekar a Marseillaise-be fog. Kemény vezényszó harsog, és ismét
                            vigyázzba dermed mindenki.</p>
					<p>...Az Earl és a százados, akiket átmenetileg a légmentesen zárható
                            hadiszerek számára fenntartott helyiségbe helyeztek át, komoran
                            hallgatták fejük felett a lábdobogást, a muzsikát és az ágyúlövéseket.
                            Ebből nagyon kínos blamázs lesz.</p>
				</div>
				<div type="chapter">
					<head>2</head>
					<p>A hajóra siető parancsnokot és kapitányt őexcellenciája és a százados a
                            fényesen feldíszített étkezőhelyiségben fogadták, ahol egy matróz
                            frissítőt és szendvicseket hord körül. A hőségtől gutaütést lehet kapni,
                            de a százados (a gyarmatokra nem vonatkozó előírás szerint) fehér
                            kesztyűben van. Konzervatív ember lehet. Csodálatos, hogy lovaglóbotját
                            egy pillanatra sem teszi le. Étkezés közben ott van mögötte a széken. Az
                            Earl éppen olyan, amilyennek elképzelték a leírás után. Igazán senki
                            sem mondaná erről a vékony, csinos gyerekről, hogy kiváló katona és
                            diplomata. Fél óráig beszélgettek, a tengerről, a ciklonról, az Earl
                            rezervált volt és csendes, viszont a százados mulatságos, kedves
                            embernek látszik.</p>
					<p>- Az angol leadók - mondta a parancsok - napok óta valami eltűnt
                            hadihajót keresnek. Hogyan lehetséges ez?</p>
					<p>- Nem tudjuk - felelte Rozsdás. - Angliának sok hadihajója van, és az
                            utolsó leltározásnál észrevették, hogy hiányzik egy. Elkallódott.</p>
					<p>Jót nevettek a mulatságos századoson, és megállapították magukban, hogy
                            ügyes tréfával ütötte el a kényes kérdést. A parancsnok azután nem is
                            firtatta a kínos ügyet, szívélyes búcsút vett az angol tisztektől, és
                            elhagyta a hajót.</p>
					<p>...A “Radzeer” rövidesen megindult felfelé a folyón, hogy útjának
                            végcélját, Mandalay-t elérje.</p>
					<p>A mandalay-i fogadtatás az előzőt is felülmúlta. Elöl a mezítlábas, vörös
                            egyenruhás birmai század, díszuniformisba öltözött légionisták és egy
                            teljes szpáhiezred lovon, várta az érkező magasságok díszszemléjét.
                            Ötszáz rakétát eregettek az égnek, midőn feltűnt a “Radzeer”, az erőd
                            tizenkét ágyúlövése egy-egy durranással megszakította az alacsonyan
                            keringő, kísérő repülőraj motorjainak harsogó búgását. Kürtszó... Angol
                            himnusz... A “Radzeer” öt ágyúlövést ad le... Marseillaise, és a cirkáló
                            kiköt. Mandalay erődjének bástyáin e pillanatban zöld, vörös és sárga
                            bengáli fény világítja meg a falakat. A hőség hatvan fok. A zsíros
                            levelű pálmák kókadtan lógatják fejüket, és az Irrawaddy folyó
                            krokodilusai riadtan menekülnek a cécó elől. A hajóhíd gurulva a parthoz
                            csapódik, és a magas vendégek nyájasan üdvözlik az eléjük siető
                            tisztikart. Mindenki kíváncsian nézegeti a világhírű, félig gyermek
                            külsejű katonadiplomatát, akit Anglia és Franciaország megegyezésével az
                            egyik birmai tartomány alkirályává tesznek meg. Igazán olyan, amilyennek
                            leírták. Mint valami csinos suhanc. Szinte agyon nyomja az aranyozott,
                            díszes egyenruha, amelynek közepén ott a térdszalagrend. (Ezt Piszkos
                            Fred kedvéért calcuttai üzletbarátja miután kívánságra nem volt
                            raktáron, azon frissiben lopatta a Stamford Hotelben egy angol herceg
                            díszuniformisáról.)</p>
					<p>Díszszemle!</p>
					<p>A légió világhírű, hosszú, nyújtott lábú díszlépései alatt dübörög a
                            föld. A díszlépésről nem lehet fogalma annak, aki nem látta. Oktatás
                            közben néhány újonc általában belehal. Utánuk egy rekedt, rikácsoló
                            trombitára, puskájukat fejük fölé tartva, apró, ugráló lépésekkel
                            elügetnek a mezítlábas harcosok, mögöttük három trappoló dobos
                            puffogtat állandóan. Ezután (minden arcél a Kölyökre irányul) rövid
                            vágtában elgaloppozik a szpáhiezred. Utána zöld hajtókás szenegáli
                            vadászok, vállukhoz támasztott és tenyerükön nyugvó puskával, minden
                            lépésnél meglengetik a bal kezüket, minden fekete fej a Kölyökre
                            mered.</p>
					<p>A parancsnok jól látja, hogy a fülledt, légtelen estében a fiatal
                            “ezredes” arcán verejték fénylik sárgásan, és nagyot sóhajt. Ezért csak
                            néhány szót mond, amit a Kölyök, minden erejét összeszedve, az előre
                            betanult két mondattal köszön meg, azután az “Earl” a tábornokkal autóba
                            ül, a vörös vezérkari százados a városparancsnokkal egy másikba, és
                            indul a menet a kormányzóságra.</p>
					<p>A “Radzeer” légmentesen zárható raktárában őrzött két magas rangú katona
                            sápadtan járkált fel és alá. Hallották a zajt, a lövéseket és a
                            díszszemlét. Istenem! Milyen világbotrány lesz, ha ez a köpenicki
                            história kiderül. És előbb-utóbb ki kell derülnie.</p>
				</div>
				<div type="chapter">
					<head>3</head>
					<p>Birma gyilkos klímája másféle etikettet ír elő a szokottnál. Hosszú
                            dinék, pohárköszöntők, sokáig együtt maradó ünnepélyes gyülekezetek itt
                            nincsenek. Az előírásszerű ruhák nagyon hamar csúnyán átáznak a
                            verejtéktől, sok fogást nem lehet és nem is szabad enni, uniformisban
                            tárgyalni képtelenség. Itt naponta nyolc-tíz órán át esik az eső sűrű
                            zuhatagokban, azután hatvan-hatvanöt fokos hőség gőzfelhőbe burkol
                            mindent, ahogy a talaj pára formában leheli vissza a nedvességet. És
                            miután a talaj évezredek óta rothadó humusz, ez a visszalehelt pára
                            telve van kénhidrogénes, ammóniákos, bűzös, egészségtelen szaggal.
                            Torzszülött, idióta része ez a világnak, furcsább alakúak a fák, a hold,
                            mint egy gondola, domború részével lefelé látszik, a bennszülöttek
                            csontvázszerűek, lassúak, fáradtak. Az izületek, a koponyavarratok
                            reurhatikus nyilalással reagálnak a nyirkos, súlyos atmoszférára,
                            amelyet még gőzfürdőszerűbbé tesz a színes lampionok körül összeálló,
                            pókhálószerűen kirajzolódó, párás fényudvar. Derült időben is lassú
                            cseppek hullanak a háztetőkről, nyirkos minden vasalkatrész, és sohasem
                            szárad meg a kiakasztott, mosott fehérnemű. Ha új tiszt érkezik,
                            csodálkozva látja, hogy zsilettje, amelyet két nappal előbb az
                            Indiai-óceánon kifogástalan állapotban rakott el, most rozsdás.</p>
					<p>Mindezt el kell mondanom, hogy az olvasó megértse a két elszánt köpenicki
                            katona szerencséjét. A vacsora, amely alatt magas gallérú egyenruhában
                            kell ülni villámgyorsan zajlik le. Néhány könnyű ételből állnak a
                            vacsora fogásai, a pohárköszöntő a tábornok részéről egyetlen mondat,
                            hogy ne kelljen hosszan felelni és ahogy az Earlt előre figyelmeztette a
                            tábornok szárnysegéde, Birmában nem követ el udvariatlanságot, ha
                            vacsora után nyomban visszavonul. Ezt nemcsak szívesen veszik, hanem
                            megkövetelik a vendégtől. A vendégnek azután jogában áll
                            smoking-roomjában egy óra múlva “desszertet” adni. A “desszert” gyarmati
                            szokás. Édességet és feketekávét kínálnak néhány embernek, a
                            lakosztályhoz tartozó úgynevezett smoking-roomban. Ez a klubfotelekkel
                            berendezett dohányzóhelyiség, néhány elektromos punkával, amelyek
                            állandóan forognak, de nem frissítik fel a levegőt, csak felkavarják
                            újra meg újra a mosogatórongy vastagságú forróságot. A smoking-roomban
                            nincs előírás. Vacsora után mindenki letépi magáról a szabályos
                            uniformist, megfürdik, könnyű selyem- vagy vászonruhát vesz fel, és aki
                            meghívást kapott a desszertre így jelenik meg.</p>
					<p>A szárnysegéd mindenben megkönnyítette a Kölyök helyzetét, nála volt
                            annak az öt embernek a névsora, akit meg kell hívni, ő maga
                            rendelkezésre állt, hogy mindent elintézzen, mire a vendégek jönnek.
                            Valóságos gardróbot bocsátottak a Kölyök rendelkezésére fehér
                            szmokingokból és pizsamákból. Rozsdás a szomszédos lakosztályban volt,
                            és így a desszert kezdete előtt tanácskozott vörös barátjával, aki
                            fütyörészve nézegette magát a tükörben. Ez volt az egyetlen, nagy
                            gyöngéje Rozsdásnak: a gyerekes hiúság. De ezt is kedvesen és gyerekesen
                            csinálta. Nem tudott betelni a drappszínű, finom vászonszmokinggal,
                            amely pompásan állt rajta. Felső zsebébe egy égszínkék selyemkendőt
                            helyezett el, amely csillagaival a Yankee Doodle melódiáját juttatta az
                            ember eszébe, és a Kölyöknek a leghatározottabb fellépésére volt szükség
                            ahhoz, hogy az öltözékhez csak kevéssé illő fehér kesztyűt és
                            lovaglóbotot letegye.</p>
					<p>- Kérlek, igazán utálatos vagy ezekkel az örökös kifogásokkal! Mit ér egy
                            angol vezérkari százados lovaglóbot nélkül? A kesztyű pedig igenis benne
                            volt a szolgálati szabályzatban, amit Calcuttában kifejezetten a mi
                            számunkra loptak.</p>
					<p>- De ez nem vonatkozik a gyarmatokra. Rozsdás, légy komoly! Borzalmas,
                            amit csináltunk. Magas rangú angol katonai személyeket elfogtunk,
                            elloptunk egy cirkálót, becsaptunk egy nemzetet...</p>
					<p>- Segítsek sírni? Megtörtént.</p>
					<p>- És hogy akarod a bátyámat kiszabadítani?</p>
					<p>- Nem tudom. Lehet, hogy lövetni fogjuk Mandalay-t. Ma este úgysem
                            tehetünk semmit. Ma mégiscsak meg kell beszélnünk a hadműveleteket.
                            Jegyezd meg, fiam, először jön a kötelesség és csak azután a
                            magánügy.</p>
					<p>- Az első szónál látni fogják, hogy fogalmunk nincs a harcászatról.</p>
					<p>- Ezt nem mondanám a te helyedben. Eddig Napóleon is megirigyelhette
                            volna a stratégiánkat. Te csak arra vigyázz, fiam, hogy nagyon keveset
                            beszélj és igen fölényesen. Őexcellenciája is ilyen. Mondd mindig azt,
                            hogy: “Én, uraim, hiszek a békés elintézésben.” Vagy, ha valamit nem
                            értesz: “Igen, igen, de az első célunk mégiscsak az, hogy egy
                            kerekasztalt összehozzunk.” Ugyanis ahogy őexcellenciája szavaiból
                            kivettem, ettől a bútordarabtól sok függ.</p>
					<p>Az ajtónálló altiszt bejelentette a vendégeket. A tábornok, a parancsnok,
                            egy százados, egy őrnagy és egy civil úr jött, bizonyos Muriel,
                            nyugalmazott kapitány, a titkosszolgálat vezetője. Valamennyien könnyű
                            vászonruhában voltak. Nemsokára megjelent két boy, szivart, cigarettát,
                            feketekávét és édességet hoztak. Közömbös dolgokról csevegtek. A Kölyök
                            érezte, hogy a tulajdonképpeni tanácskozást a vendégeknek kell kezdeni.
                            De hogyan? Látta, hogy a tisztek kissé türelmetlenek.</p>
					<p>- Kedves barátaim - mondta végül, utánozva az excellenciástól látott
                            kissé bágyadt testtartást és könnyed, halk hangot. - Mellőzzünk most
                            minden formaságot, önök nem házigazdák, én nem vagyok vendég, angol és
                            francia tisztek ülnek együtt, rajta, uraim, informáljuk egymást.</p>
					<p>Érezte, hogy ez sikerült. Rozsdás szeme felragyogott, mint egy
                            transzparens. A tábornok nyomban felemelkedett a helyéről, és karbafont
                            kezekkel, gondolatokba mélyedve sétált. Végül megszólalt:</p>
					<p>- Hát beszéljünk Kvang generálisról? - megállt, azután folytatta: - Vagy
                            vegyük először ezt a Thomas Leven-féle históriát?</p>
				</div>
				<div type="chapter">
					<head>4</head>
					<p>Kis szünet. Másodpercnyi mozdulatlansággal igyekezett a két barát ismét
                            egyensúlyba jutni lelkileg a közlés telitalálata után. Végül Rozsdás
                            szólalt meg.</p>
					<p>- Azt hiszem, ezen a Leven-féle histórián hamarabb túl leszünk, és akkor
                            minden energiánkkal a fontosabb kérdést tárgyalhatjuk.</p>
					<p>- Hát kérem - mondta a generális. - Lafayette őrnagy úr, aki eljárt az
                            ügyben, majd referál. Az eredménytelenség nem a mi alaposságunkon
                            múlott, hiszen álmaink katonai találmányai közösek, tehát nekünk
                            éppolyan fontos volt a dolog, mint Angliának.</p>
					<p>- Röviden elmondom az esetet - kezdte az őrnagy. - Thomas Levent
                            Dzsibutiból az első század újoncaival hajóztuk be Rangoonba. Az angol
                            hadügyminisztérium megkeresésekor a Hátsó-Indiában megkezdett
                            hadműveletekhez útnak indított csapattestnél volt. A csapattest egy év
                            előtt tért vissza, és Thomas Leven fejlövéssel feküdt...</p>
					<p>- Parancsol egy kis vizet, excellenciád? - kérdezte a százados a
                            Kölyköt.</p>
					<p>- Igen... - mondta halkan a leány, azután nyugodtabban, mosolyogva
                            fordult a tisztekhez -, a múltkori ciklon kissé megviselt. - Ivott
                            néhány kortyot, cigarettára gyújtott, és sóhajtott. Ezzel újra
                            visszanyerte nyugalmát. - Folytassa, őrnagy úr.</p>
					<p>- Az első kihallgatást hat hónap előtt, óvatosan, egy légiós ruhába
                            öltözött, titkosszolgálati ember kezdte meg. Hetekig barátkozott és
                            fizetett mindenfélét Levennek, de nem tudott meg tőle semmit. Azután
                            sorozatosan faggattuk, ígéretekkel, fenyegetésekkel, de hiába, ez az
                            ember konokul tagad. Kijelentette, hogy találmánya nincs és nem is volt.
                            Sajnos, itt inkvizíciós eszközökre lett volna szükség. Viszont nem volt
                            módunk rá, hogy egy kitűnő katona ellen, aki sebesüléséért vitézségi
                            érmet kapott, ebben az ügyben eljárjunk.</p>
					<p>- És most hol van ez az ember? - kérdezte Rozsdás.</p>
					<p>- Éppen ez az... Legutóbb valamit megpróbáltunk - mondta mosolyogva az
                            őrnagy. ‑ Beosztottuk ide a Mandalay környéki mocsarakhoz, a büntetés
                            alatt álló bennszülöttekre vigyázni. Igen rossz beosztás. Magánúton
                            megígértük neki, hogy ha bármilyen áron hajlandó találmányát eladni
                            Angliának vagy nekünk, nyomban leváltjuk. Ez az ember azonban nagyon
                            keményfejű, és két hónapja állja már a mocsarakat, a millió
                            moszkítót.</p>
					<p>- Kérek még egy kis vizet... Köszönöm. - A Kölyök a tábornokhoz fordult:
                            - Talán velünk, honfitársaival szemben közlékenyebb lesz.</p>
					<p>- Jó ötlet - mondta Rozsdás -, én holnap meglátogatom személyesen, és
                            talán, ha az őrnagy úr egy nap szabadságot adna neki, úri módon
                            megvendégelném. Mondjuk, besétálnánk a városba, azután mintegy
                            véletlenül elhívom majd, hogy nézze meg a cirkálót, ott van néhány
                            tiszt, akit személyesen ismer, és talán így könnyebb elérnünk
                            valamit.</p>
					<p>- Nagyszerű lenne, ha sikerülne - mondta a százados. - Nem is kell
                            elmenni hozzá. Idevezényelem egyszerűen az erődbe.</p>
					<p>- Nem, nem... - tiltakozott mosolyogva Rozsdás -, az mindenesetre nagy
                            hatással lesz rá, ha éppen kemény őrségen áll, és néhány szóval
                            elintézem az őrparancsnokkal, hogy engedjék velem.</p>
					<p>- Ahogy tetszik.</p>
					<p>Rozsdás utólag elmagyarázta a Kölyöknek, hogy miért tette ezt. Ha Thomas
                            Levent behívják a városba, és megpillantja valahogy a testvérét, nem
                            tudná visszafojtani a meglepetését, amely esetleg vesztüket okozhatja.
                            Titokban attól is félt, hogy a Kölyök sem lenne elég erős, ha ki tudja,
                            milyen szörnyű állapotban egyszerre csak eléje vezetnék a fivérét.</p>
					<p>- Most, ha tetszik - szólt a tábornok -, rátérhetünk Kvang generális
                            ügyére. - Térképet vett elő, és egy pontra mutatva így szólt Rozsdáshoz.
                            - Ebben a szektorban iniciálhatnánk egy közös operációs bázisról az
                            offenzívát.</p>
					<p>Rozsdás előrehajolt, és ijedten nézte a tábornok kissé szőrös, vastag
                            mutatóujját.</p>
					<p>- Ebben nagyjából egyetértünk - mondta azután összevont szemöldökkel.
                            Közben aggódott, hogy nem csinálnak-e velük megint valami disznóságot,
                            mint a százados a vércseppel és az üvegekkel.</p>
					<p>- Mindenesetre gyorsan kell cselekednünk - mondta Muriel, a
                            titkosszolgálat vezetője -, három hete útban van egy igen nagy
                            mennyiségű fegyverszállítmány, és mielőtt a határra jut, le kell
                            csapnunk Kvangra.</p>
					<p>- Annál is inkább - szólt közbe a százados -, mert Morrison Snyder, ez az
                            amerikai gazember, akit a japánok pénzelnek, valahol az erőd mélyén
                            bujkál egy nagy csapat martalóccal. Úgy tudom, hogy Kvanggal folytat
                            tárgyalásokat. Japánnak most érdekében áll itt zavart kelteni, tehát ha
                            Morrison Snyder összefog Kvanggal, és áthozzák a fegyvereket, akkor
                            egész Hátsó‑India lángba borul.</p>
					<p>- És megállapodott már ez a két csirkefogó? - kérdezte Rozsdás.</p>
					<p>- Annyi bizonyos, hogy nem bántják egymást, de hordáik még nem
                            egyesültek. És Kvang álláspontja kiismerhetetlen.</p>
					<p>- Én a kerekasztal híve vagyok - mondta a Kölyök, miután mindenki
                            ránézett. - Talán békés úton is sikerül eredményre jutni.</p>
					<p>- Nem bízom benne - felelte a tábornok. - Az idő nagyon rövid, mert a
                            tárgyalásokat be kell fejezni, mielőtt a fegyverszállítmány megérkezik.
                            Kvangot meghívtuk, természetesen nem jön. Az ön kérésére egy követet
                            küldtünk hozzá, és bejelentettük, hogy excellenciád felkeresi őt. Azt
                            felelte, hogy várja.</p>
					<p>- Őexcellenciáját - mondta a Rozsdás -, sajnos, erről a tervéről nem
                            bírtuk lebeszélni.</p>
					<p>- Nem - szólt a Kölyök, mert nyomban megértette, hogy most az Earl valódi
                            álláspontját hangoztatja. - Szerintem addig nem szabad fegyverhez
                            nyúlni, amíg lehetőség van a békés megegyezésre. Nekem beszélnem kell
                            Kvanggal.</p>
					<p>- Nagyon veszélyes és nehéz vállalkozás. Csapatot nem adhatunk
                            excellenciád mellé, hiszen az nyomban vörös posztó lenne Kvang szemében,
                            és néhány kísérővel arra az ismeretlen őserdei részre menni...</p>
					<p>Az altiszt lépett be:</p>
					<p>- A “Radzeer” cirkálóról egy matróz keresi Earl of Sudessex
                            őexcellenciáját.</p>
					<p>- Eh, mit akar... - mondta kissé bizonytalanul Rozsdás, mert tudta, hogy
                            ha valamelyik cinkosa idejön, akkor baj van. - Bocsásd be.</p>
					<p>A matróz belépett és tisztelgett:</p>
					<p>- Alázatosan jelentkezem.</p>
					<p>A szobában minden szem a hófehér egyenruhában feszesen álló tengerészre
                            nézett.</p>
					<p>Earl of Sudessex őexcellenciája volt.</p>
				</div>
				<div type="chapter">
					<head>5</head>
					<p>Igen leleményes módon szökött meg. Miután a bevonulási ünnepség elmúlt,
                            Piszkos Fred rideg kommandója hangzott a kapitányi hídról:</p>
					<p>- Sört!</p>
					<p>A kommandót általános lelkesedéssel fogadták. Sör ugyanis igen kevés volt
                            a cirkálón, ezért csak ritka, ünnepélyes alkalommal vertek csapra egy
                            kis hordót. Az alkalmat Fred ünnepélyesnek találta. És hogy kissé
                            felderítse a hajófenékben búslakodó foglyokat, személyesen kísért le egy
                            matrózt, aki két korsó sört vitt magával tálcán. A százados mereven
                            visszautasított minden kedélyeskedést, de a herceg belátta, hogy a
                            legokosabb, amit helyzetében tehet, ha felhajt egy korsó hideg sört.
                            Szórakozottságában még meg is emelte a kapitány felé a korsót.</p>
					<p>- Van valami kívánsága őexcellenciádnak? - kérdezte gálánsan Piszkos
                            Fred, mivel uniformisa nagylelkűvé tette.</p>
					<p>- Igen. Szeretném, ha a saját matrózomat rendelné ide szolgálatomra, és
                            tiszti becsületszavammal kezeskedem érte, hogy nem fog megszökni,
                            mialatt a konyhára megy. - A herceggel együtt fogságba került két matróz
                            ugyanis a fenékbe volt zárva. Fred nagyon jól tudta, hogy az ezredes
                            becsületszavában megbízhat, tehát intézkedett, hogy az egyik foglyot a
                            tisztek rendelkezésére bocsássák. Ez a matróz vitte fel a feketét a
                            konyhából, és hozott számukra jeges vizet. Hagyták járkálni. Felettese
                            becsületszavát meg kell tartania.</p>
					<p>A matróz nem is szökött meg, de arra nem adta szavát az ezredes, hogy ő
                            maga nem szökik el. A fülkében felvette a matróz ruháját, a sötét
                            folyosón átsietett az edényekkel telt tálcával, és egy alkalmas
                            pillanatban, a szellőztetőablakon át, amely a közeli konyha mögötti
                            lisztraktárból nyílt, lemászott egy dzsunkára.</p>
					<p>Így került az Earl mint matróz, a haditanács végén az erőd
                            vendégszobájába.</p>
				</div>
				<div type="chapter">
					<head>6</head>
					<p>Kifogástalan, hófehér tengerészruhában, feszes vigyázzban állt ott az
                            Earl, csak a szemében csillogott valami különös, diadalmas vidámság. A
                            két barát mozdulatlan volt az esemény döbbenetében. A tisztek valami
                            könnyed kíváncsisággal néztek az ajtóra, fogalmuk sem volt e pillanat
                            döntő jelentőségéről.</p>
					<p>- Alázatosan jelentem - mondta újra a matróz -, rádióértesítés érkezett
                            excellenciád kérdésére, hogy mi lett a “Balmoral” sorsa.</p>
					<p>Rozsdás egy hanyag mozdulattal a hátsó zsebébe nyúlt. Ez nem kerülte el
                            az Earl figyelmét. Jól tudta, hogy ott valószínűleg egy hatalmas Colt
                            revolver van. Azután a vörös hajú százados, valami halk, bágyad,
                            dallamos hangon így szólt az ajtóban álló matrózhoz:</p>
					<p>- Eredj ki, fiam, a tanácskozásnak úgyis rövidesen vége, azt várd meg.
                            Remélem a “Balmoral” sorsa nem fordult rosszra.</p>
					<p>- Alázatosan jelentem, nem tudom - mondta a matróz és kiment.</p>
					<p>- Kérem... - szólt bágyadtan a Kölyök - a klíma még kissé szokatlan, azt
                            hiszem, nem késünk már, ha elhalasztjuk a tanácskozást holnap reggelre,
                            és a végső döntést is.</p>
					<p>- Teljesen igaza van excellenciádnak - mondta a tábornok -, a hosszú út
                            és az ünneplés fáradalmai után elég, amit mára végeztünk. Holnap
                            délelőtt úgyis lesz szerencsénk nálam, és megállapodhatunk a közvetlen
                            teendőkben.</p>
					<p>- Thomas Leven ügyében majd utasítom az őrparancsnokot - mondta az
                            őrnagy. Kölcsönös tisztelgések, kézfogások... a vendégek elmentek, és
                            Rozsdás odaszólt a boynak, aki lerakott:</p>
					<p>- Küldd be, öcsém, a matrózunkat, azután hagyjál így mindent, és eredj
                            aludni.</p>
					<p>A herceg betette maga után az ajtót, szótlanul végignézett a két baráton,
                            cigarettát vett elő, hosszan veregette a dobozhoz, rágyújtott és
                            leült.</p>
					<p>- Na, jómadarak? Most mi lesz?</p>
					<p>- Botrány - felelte hidegen Rozsdás. - Néhány francia és angol admirálist
                            nyugdíjaznak, a világ évszázadokig Anglián röhög, minket felkötnek,
                            azután filmet csinálnak rólunk.</p>
					<p>Csend volt. Rozsdás közben gondolkozott az eseten, és igyekezett
                            hasznukra fordítani az Earl óvatosságát, amellyel eddig az ügyet
                            kezelte. Hohó! Úgy látszik, most már nem is olyan egyszerű dolog őket
                            leleplezni. Úgy látszik, tárgyalások jönnek. Valami oka mindenesetre
                            volt az Earlnek arra, hogy nem leplezte le őket azonnal.</p>
					<p>- Vége a szép harci játéknak, uraim - mondta az Earl.</p>
					<p>- Nem hiszem - felelte Rozsdás -, sajnos, nem hagyhatjuk abba a játékot.
                            Komoly gondot okoz nekem, hogy mi módon ránthatnám ki excellenciádat és
                            Angliát ebből a bajból.</p>
					<p>- Barátom - jegyezte meg őexcellenciája -, volt időm rá megtanulni, hogy
                            tiszteljem az ön szemtelenségét, de most azt hiszem, nem segít semmiféle
                            blöff.</p>
					<p>- Nézze, excellenciás uram, beszéljünk egymással őszintén. Az ön kitűnő
                            katonai pályafutása sokkal több veszéllyel és munkával jár, semhogy ebbe
                            a nevetséges históriába fulladjon, és Angliának sem lesz ez kellemes.
                            Végre is egy egész nemzetet tettünk nevetségessé angol lobogó alatt.
                            Függetlenül ettől, azt is tudja excellenciád, hogy ezt a társaságot a
                            „Radzeer”-en nem lehet csak úgy elfogni, és igen okos volt, hogy erre a
                            tettre szánta magát, különben sok vér folyt volna, elsősorban Bradford
                            százados úré. Most tehát ne próbáljuk egymást megijeszteni. Tárgyaljunk
                            politikusokhoz méltóan.</p>
					<p>- Rendben van - mondta a herceg nevetve -, de előre figyelmeztetem: én
                            büntetést nem engedhetek el, az én hatalmam nem ér el odáig, hogy
                            maguknak kegyelmet biztosítsak.</p>
					<p>A káplár lépett be. Mikor az ajtót nyitotta, Sudessex már talpon volt,
                            mintha feljebbvalói előtt állna.</p>
					<p>- A “Radzeer” első tisztje kíván beszélni excellenciáddal - jelentette a
                            káplár.</p>
					<p>- Jöhet. - A káplár kiment. A Főorvos lépett be. Ijedten toppant a
                            szobába, és hang nélkül megállt a tabló előtt.</p>
					<p>- No mi az, öcsém? - kérdezte Rozsdás. - Betegesnek látszol. Árt a
                            klíma?</p>
					<p>- Értettek jöttem. A hajó indulásra készen áll. Az volt a tervünk hogy ha
                            elfogtak benneteket, ultimátumot intézünk őexcellenciájához, hogy tíz
                            percen belül porrá lőjük Mandalay-t, amennyiben nem bocsátanak szabadon
                            benneteket.</p>
					<p>- Szép kis társaság - mondta nyugodtan a herceg. - Húsz ember fellármáz
                            egy egész világrészt, elfog egy vezérkart, szét akar lőni egy várost...
                            Hát ide figyeljen, barátom. Menjen vissza a cirkálóra, jelentse, hogy
                            barátainak semmi baja sem történt, legyenek türelemmel, és ne
                            csináljanak ostobaságot.</p>
					<p>- Eredj vissza, és mondd meg az embereknek, hogy bántatlanul eljutunk
                            mindannyian a nyílt tengerre. Ezért kezeskedem.</p>
					<p>- Én nem - mondta a herceg.</p>
					<p>- Engedelmével: én igen. És mondd meg nekik, Főorvos, hogy aki meg el mer
                            sütni egy ágyút, azt felpofozom. Leléphetsz.</p>
					<p>- Azért - mondta jelentősen a Főorvos - itt várunk rátok a cirkálóval, és
                            jó lesz, ha minden órában életjelt adtok, különben lehet, hogy mégis
                            szétrúgjuk ezt a kalyibát. - Tisztelgett és elment.</p>
					<p>- Elsősorban azt mondja meg - mondta a herceg, miután visszaült a fotelba
                            -, hogy miféle ostobaságot követtek itt el eddig az én nevemben.</p>
					<p>- Azt hiszem, semmit. - Rozsdás elmondta mindazt, amit beszéltek. - Ez
                            történt. Azonkívül szó esett bizonyos külföldi kifejezésekről, hogy
                            szektor, operálás meg miegymás, ebben egyetértettem velük, de ha kell,
                            holnap visszavonom.</p>
					<p>- Eddig súlyos hibát nem követtek el. - Azután elgondolkozva járt föl és
                            alá. - Ha ez a Morrison Snyder átjött ide, akkor a japánok keze van a
                            dologban. Gyorsan cselekedni kell.</p>
					<p>- Excellenciás uram - mondta a Kölyök -, nekem holnap délelőtt meg kell
                            szabadítani a bátyámat. Londonból jöttem ide, hogy mennyi szenvedés és
                            veszély között, azt jól tudja. Én innen nem megyek el a fivérem
                            nélkül.</p>
					<p>Az Earl részvéttel nézte a szomorú, fáradt tekintetű Kölyköt.</p>
					<p>- Itt egy családi ügynél nagyobb érdekek forognak kockán. A legtöbb, amit
                            megtehetek, ha felajánlom, hogy menjenek vissza a hajóra, és vigyék
                            gyorsan a bőrüket, ahogy tudják.</p>
					<p>- Nem áll módunkban. Maradunk.</p>
					<p>- Akkor nyomban szólok a tábornoknak.</p>
					<p>- Ebben ugyan meg tudnám akadályozni, de nem teszem. - Azután
                            színészkedve, patetikusan hozzátette: - Excellenciás uram, mi maradunk,
                            mi bűnhődni akarunk, jöjjön, aminek jönnie kell.</p>
					<p>- Hát mondja meg, hogy mit akar - mondta türelmetlenül a herceg. - Ön
                            végre is angol ember, és szereti a hazáját. Ha én holnap nem indulok
                            útnak, igen sok ember fog elpusztulni. Nem adhatok maguknak kegyelmet,
                            sem felmentést, ehhez nincs hatalmam.</p>
					<p>- Ezt nem is kérjük. Parancsol egy kis konyakot? - Konyakot töltött,
                            azután rágyújtott. - Ajánlatom a következő: Excellenciád huszonnégy óra
                            egérutat ad nekünk. Erre becsületszavát adja a századossal együtt.
                            Holnap reggel a Kölyök útnak indul három matrózzal. Az egyik lesz
                            excellenciád, a másik a százados és a harmadik a Főorvos. Amint látta,
                            elég tréfás ember, és nem származik ijedős családból. Én délelőtt a
                            cirkálóra viszem Tom Levent. Pontosan délben a Főorvos és a Kölyök
                            visszafordulnak, a százados és ön mennek tovább. Mi elindulunk Rangoon
                            felé. Estig az óceánon vagyunk, és excellenciád mindent bejelenthet az
                            angol admiralitáson. Így sem az ország, sem ön nem lehet nevetséges a
                            világ előtt, mi megkaptuk Tom Levent, és excellenciád a legrövidebb időn
                            belül ott lehet Kvangnál, és kiütheti a nyeregből ezt a Morrison
                            Snydert. Reggel az indulásnál a Kölyök még eljátssza a szerepét, akkor a
                            franciák sem tudják meg a csalást.</p>
					<p>Hosszú szünet következett.</p>
					<p>- Jó, amit mond - szólt végre a herceg. - De becsülettel megmondom, hogy
                            könyörtelenül jelentést teszek, és magukat már az esti órákban az egész
                            flotta üldözi.</p>
					<p>- Ezt idővel meg lehet szokni - mondta Rozsdás.</p>
					<p>- Őszintén megmondom - nevetett az Earl -, hogy eredeti fickók, és
                            egyszer sem tudtam komolyan haragudni magukra. Magáért, barátom, pedig
                            igazán kár. Értelmes ember.</p>
					<p>- Egy utolsó kérésem van: hajlandó excellenciád megerősíteni valamit, ami
                            igaz, de nincs értelme? - kérdezte Rozsdás.</p>
					<p>- Nem értem...</p>
					<p>- Mondjuk felírná egy papírra a következőket: “Igazolom, hogy e levél
                            birtokosa egy cirkálón kivágta annak a szobának az ablakát, amelyben én
                            és Bradford százados hosszú ideig tartózkodtunk.”</p>
					<p>- Furcsa... - tűnődött a herceg, és elővette ceruzáját -, valóban nem
                            értem, de miután szóról szóra így volt, szívesen adok írást róla.</p>
					<p>- Köszönöm. Ezzel fel is vettük a jegyzőkönyvet. És szívből kívánom, hogy
                            a legközelebbi gömbölyű asztalnál is hasonló eredménnyel tárgyaljon
                            excellenciád.</p>
				</div>
			</div>
			<div type="group">
				<head>HETEDIK FEJEZET</head>
				<p>Tom Leven gyászosan szerepel. A részvénytársaság csődje. A rossz időjárás
                        jó jel. Rozsdás szerint nagyban megy a játék, és ebben igaza van, de fejbe
                        ütik. A cirkáló végre megkerül, de nincs sehol. Ilyen még nem volt a
                        világon!</p>
				<div type="chapter">
					<head>1</head>
					<p>A Kölyök másnap, a reggeli tanácskozás után útra kelt az első tiszttel és
                            a két matrózzal. A két matróz az Earl és Bradford volt. Mindössze öt
                            bennszülött katona ment velük. A herceg pontosan kitanította a Kölyköt,
                            hogy mit közöljön egész röviden a tanácskozáson. Az utolsó pillanatban
                            kiderült, hogy a “vörös százados” nem mehet, mert fontos utasításokat
                            vár Londonból. Ez volt a kifogás arra, hogy Rozsdás maradjon.</p>
					<p>A kis karaván, öszvérekkel, poggyászhordókkal, menetkészen állt az erőd
                            udvarán. Az első tiszt egy pillanatra sem mozdult el a két matróz
                            mellől. Közben a magas rangú angol tisztek, a Kölyök és Rozsdás kissé
                            távolabb, halkan beszélgettek.</p>
					<p>- Most nyolc óra van - mondta Rozsdás -, te délután kettőkor elindulsz
                            visszafelé a Főorvossal, addig messze elhagyjátok a várost. Ez nagyon
                            fárasztó dolog lesz.</p>
					<p>- Elfelejted, hogy katonacsaládból származom?</p>
					<p>Azután, remélem, minden simán megy majd. Vigyázzatok, hogy észrevétlenül
                            térjetek vissza a hajóra. Estig én egész bizonyosan a “Radzeer”-re
                            viszem Tom Levent. Teljes gőz alatt vártok, felszedett horgonnyal, és
                            nyomban megyünk. Mire ők visszaérnek Mandalay-ba, addig mi már kint
                            leszünk az óceánon, sőt már ki is szálltunk az Andaman-szigeten, és
                            azután bottal üthetik a nyomunkat.</p>
					<p>A karaván menetkészen állt. A Kölyök két kézzel rázta meg Rozsdás kezét,
                            és nagy, nedves szemekkel bámult rá egy pillanatig. Azután elsietett.
                            Igazán pompásan ülte meg a lovat. A csoportot nemsokára elnyelte az
                            erdőbe érő, keskeny ösvény felett összehajló lombok alagútja.</p>
				</div>
				<div type="chapter">
					<head>2</head>
					<p>A százados úr zsebre dugott kézzel, végre ismét a tiltott fehér kesztyű
                            teljes díszében, csontfejű lovaglóbotjával a lábszárát csapkodva és
                            fütyörészve elindult a városba. Az első arra haladó kuli-pusht
                            megállította, kényelmesen elhelyezkedett, és a kínai már rohant a
                            fogattal és a vörös hajú századossal a rizsföldek felé. Egy óra múlva
                            elérték a mocsarat ahol a lecsapolási munkákat végezték. Bizony elég
                            rossz hely. A tőzeges láp szörnyen bűzlött a rekkenő melegben, és hiába
                            csapkodott a pálcájával, a moszkitók tömege ellen nem volt
                            védekezés.</p>
					<p>Felharsant a kürt, a kis számú őrség sorakozott, és mire a százados
                            könnyedén mosolyogva és nagy kegyesen jobbra-balra tisztelegve leugrott
                            a kocsijáról, mozdulatlanul vigyázzban állt a szakasz. Utasításaikat a
                            látogatásról már megkapták.</p>
					<p>Öt perc múlva ott állt előtte Tom Leven.</p>
					<p>Rozsdás edzett ember létére megborzadt kissé. Az angol igen rossz bőrben
                            volt. Okos, ijedt arcára szárazon tapadt a bőr, szemgödrei besüppedtek,
                            pofacsontja elállt, csapott vállairól ernyedten lógott le két pálca
                            vékonyságú karja, gyér haja ősz volt, fülei tuberkulotikusan elálltak.
                            Szinte hihetetlen, hogy ez az ember két év előtt még angol katonatiszt
                            volt.</p>
					<p>Nemsokára ott ültek egymás mellett a kuli-pushban, és a kínai loholt
                            velük a kikötő felé. Rozsdás nem szólt semmit. Várjuk meg, hátha mond
                            valamit az ipse, gondolta.</p>
					<p>- Istenem... - sóhajtott a légionista.</p>
					<p>Nem mondja meg neki rögtön, hogy itt a húga is. Majd apránként, szépen.
                            Azt hiszem, gondolta, beteg ez a bácsi. Talán frászt kapna az
                            izgalomtól.</p>
					<p>- Ugye, azt tudja, hogy én vezérkari százados vagyok? No jó, ne ijedjen
                            meg, sejtem, hogy sokat szekírozták azért a találmányért...</p>
					<p>- Kérem, én kiszállok... - mondta siralmasan. - Nekem nincs semmiféle
                            találmányom.</p>
					<p>- De húga az van?</p>
					<p>- Kérem százados úr... Hadd szálljak én le.</p>
					<p>- Te bolond! Nem érted, hogy meg akarunk szabadítani! Mit félsz? Mit
                            nyafogsz? Mit szólnál, ha itt lenne a húgod? '</p>
					<p>- Kérem, hagyjanak engem békében meghalni!</p>
					<p>- Hát nem szeretnéd a húgodat látni?</p>
					<p>- Nem, nem, nem! Én senkit sem akarok látni! Istenem! Hát meddig fognak
                            még kínozni?!</p>
					<p>Pukkadj meg, gondolta Rozsdás. Hogy lehet egy katonából idővel egy ilyen
                            idegbeteg öregasszony? Na! Ugyan érdemes volt szegény lánynak ezért az
                            alakért annyit szenvedni.</p>
					<p>A hajóhoz értek. Vastag füstoszlop szállt fel a kéményből. Rozsdás
                            elhatározta, hogy nem bajlódik tovább Levennel. Ők elintézték a
                            dolgukat, és kész. Majd a Kölyök megpuhítja, ha visszatér.</p>
					<p>- Eddig minden rendben - kiáltotta le Fred a parancsnoki hídról. - Egy
                            rádió sem keresi a “Balmoralt”.</p>
					<p>- Nyugodt lehetsz - felelte Rozsdás -, ma este tízkor felújítják a
                            rádióban ezt a régi műsorszámot. Halló, Púpos! Ennek az embernek adjatok
                            enni, lássátok el pálinkával, cigarettával, fürdessétek meg, és adjatok
                            rá rendes ruhát. Hogy az a...</p>
					<p>Elnyomott egy káromkodást, azután visszament a kuli-pushhoz, beült, és
                            gyorsan elvitt a postára egy kis csomagot meg egy levelet.</p>
					<p>Mire visszatért, az elgyötört légionista jóllakottan és megfürödve,
                            hófehér matrózruhában mélyen aludt az első tiszt fülkéjében.</p>
				</div>
				<div type="chapter">
					<head>3</head>
					<p>- Figyelmeztetem - mondta az Earl a Kölyöknek, mikor elváltak -, hogy
                            este értesítem az angol admiralitást, és mindent el fognak követni, hogy
                            kézre kerítsék magukat.</p>
					<p>- Résen leszünk, excellenciás uram - mondta a Főorvos, és már elindult az
                            ösvényen visszafelé. A herceg egy pillanatig gondolkozott, aztán kezet
                            nyújtott a Kölyöknek:</p>
					<p>- Sajnálnám, ha bajba jutna, mert magát igazán a legnemesebb szándék
                            vezette. Ha elfogják mindannyiukat, számíthat rám a bírái előtt, Miss
                            Leven.</p>
					<p>- Miss?... Excellenciád tudja... hogy nő vagyok.</p>
					<p>- Hogyne. Az a vidám vörös fiú mondta meg.</p>
					<p>És a herceg elrúgtatott a karaván nyomában.</p>
					<p>Szóval Rozsdás tudta, hogy ő nő!</p>
					<p>A felfedezés egészen megzavarta. Most értette, hogy miért néz rá olykor
                            annyi szelíd sajnálkozással a barátja. Vajon a többiek is tudják?</p>
					<p>Sokáig szótlanul ügetett a Főorvos mellett. Arcába szökött a vér, és csak
                            nem akart elmúlni, mert mindig újra elpirult, ha eszébe jutott, hogy
                            Rozsdás tudja a titkát. Igen, Rozsdás okosabb, mint a többi.
                            Valószínűleg észrevette a mozdulataiból, a járásából. Mennyi tapintatra,
                            mennyi finomságra vall, hogy eltitkolta ezt a felfedezését.</p>
					<p>- Gyorsabban nem tudsz? - kérdezte a Főorvos.</p>
					<p>- De. Csak elgondolkoztam. Elérjük majd az Irrawaddy torkolatát, mielőtt
                            visszajön az Earl meg a százados?</p>
					<p>- Ugyan! Gyerekjáték! Legkésőbb tízre már elhagytuk Rangoont. Az
                            Indiai-óceánon meg üthetik a nyomunkat. Előre!</p>
					<p>A nap utolsó parázsszínű visszfényei még nem tűntek le az égről, mikor a
                            Főorvos és a Kölyök egy dzsunka mélyén a cirkáló oldalához értek.
                            Lovaikat a városon kívül hagyták, elkötöttek egy gazdátlan kis kínai
                            csónakot, és észrevétlenül elérték a cirkálót, ahol már várták őket, és
                            két percen belül a fedélzeten voltak.</p>
					<p>Időközben a “százados” már jelentette a tábornoknak, hogy az admiralitás
                            utasítására, őexcellenciája visszatértéig a hajó kifut az óceánra, mert
                            állítólag valahol a közelben tűnt fel az a bizonyos “Balmoral” nevű
                            cirkáló, és bár őreá nem tartozik a dolog, szintén részt fog venni a
                            néhány napos felderítő úton.</p>
					<p>Hat órakor érkezett meg a Kölyök és a Főorvos. A hajó már teljes gőz
                            alatt várta őket. Hat óra tizenötkor a “Radzeer” megindult lefelé az
                            Irrawaddy folyón.</p>
					<p>A Kölyök lihegve Futott Rozsdáshoz:</p>
					<p>- Itt van?! Megmentetted?!</p>
					<p>A hajó félelmetes sebességgel siklott a folyó árján. Távolról már
                            feltűntek Rangoon halvány lámpái.</p>
					<p>- Gyere! - mondta diadalmasan Rozsdás, azután megfogta a karjánál
                            izgatottságtól remegő barátját, és vitte magával az első tiszt fülkéje
                            felé, ahol a Főorvos borotválkozott, és így felkeltette az ágyán heverő
                            megszabadított légionistát is. Ez éppen álmosan és bambán ült az ágy
                            szélén, mikor kicsapódott az ajtó. Rozsdás diadalmasan szólt a
                            küszöbön:</p>
					<p>- Na, itt a bátyád! Berámázhatod.</p>
					<p>A Kölyök megállt az ajtóban, és néhány másodpercig szótlanul bámult a
                            légionistára, azután csodálkozva mondta:</p>
					<p>- Soha életemben nem láttam ezt az embert. Ki ez?</p>
				</div>
				<div type="chapter">
					<head>4</head>
					<p>Mintha egy ház szakadt volna rájuk. A Főorvos kezében megállt a borotva.
                            Rozsdásnak leesett az álla, és úgy állt ott, mintha egy úridivat-üzlet
                            kirakata számára készült volna. A légionista rémülten pislogott, mert
                            tudta, hogy ismét megverik. A leány pedig kétségbeesett arccal várt
                            választ a kérdésére, és szörnyű előérzet szorította össze a szívét.</p>
					<p>...A vágtató cirkáló körül harsogva omoltak szét a habok. A “Radzeer”
                            minden ízében remegett a túlzott tempótól, és a kéményéből ömlő, sűrű
                            füst, mint valami hosszú gyászfátyol lengett utána a folyó felett.</p>
					<p>- Azt mondod... hogy nem a bátyád?</p>
					<p>- Ugyan! A bátyám sokkal magasabb. Minden vonása más. Még csak nem is
                            hasonlít hozzá.</p>
					<p>- A fene látott ilyen históriát - sziszegte a Főorvos. Azután hirtelen a
                            légionista nyakára tette a borotvát és ráordított: - Ki vagy mi?!</p>
					<p>A légionista úgy nézett a félig behabozott Főorvosra, mint ebédre szánt
                            csirke a szakácsnőre.</p>
					<p>- Isten! Isten! Mit akarnak mindig tőlem?! Uraim, hagyjanak kiszállni...
                            - siránkozott, nyakán a borotva élével.</p>
					<p>- Ide hallgass - mondta Rozsdás, miközben félretolta a Főorvost -, tiszti
                            becsületszavamra kijelentem, ha őszintén elmondasz mindent partra
                            teszünk, ahol akarod...</p>
					<p>- Esküszöm, hogy nincs találmányom! Ó, bárcsak egyetlen találmányom
                            lenne, mennyit szenvedek, mennyit szenvedek...</p>
					<p>- Jól tudjuk, te rühes - nyugtatta meg Rozsdás -, hogy nincs találmányod
                            miután nem vagy Tom Leven. De ha azonnal nem mondod meg, hogy ki vagy és
                            mit tudsz Tom Levenről, akkor hozzáköttetlek a horgonyhoz, hogy lelógsz
                            a vízig, és minden krokodil megkóstolhatja a lábadat, ha eléri. Ezt
                            egyszer kínaiak használták egy hasonló kérdezősködésnél, és már az első
                            boka után fényesen bevált.</p>
					<p>- Generális urak - kezdte megtörten a katona -, én most őszintén elmondok
                            mindent, nem bírom tovább! Azután csináljanak velem, amit akarnak,
                            akasszanak fel vagy vágjanak négyfelé...</p>
					<p>- Mindegy - legyintett Rozsdás -, ezen nem fogunk összeveszni. Nesze,
                            fiam, itt egy cigaretta, és serényen mesélj, akkor bizonyára jobban
                            jársz, mintha mi ösztökélünk.</p>
					<p>- Az én nevem Amiens. Gabriel Amiens. Meggondolatlan fejjel tönkretettem
                            pályafutásomat a vásárcsarnokban, ahol csomaghordó voltam. Az idegeim,
                            uram... Az idegeim már akkor is rosszak voltak... Este történt.
                            Veszekedtem a szeretőmmel, megsértettem, és idegességemben
                            megleckéztettem. Hozzávágtam a petróleumlámpát. Meghalt. Ezért talán még
                            nem ítéltek volna el, de mikor láttam, hogy az én drágám ég, és úgysem
                            lehet segíteni rajta, gyorsan kirántottam a szekrényből, ami ékszer és
                            pénz volt. Ha egy bírói tévedés ezt rablógyilkosságnak veszi, akkor
                            guillotine-ra kerülök. Az összecsődülő emberek elől a padláson át,
                            háztetőkön menekültem. Állandó rettegésben éltem a guillotine-tól.
                            Mindegy, hogy kerültem Pireuszba. Elég az hozzá, hogy a nyomor és a
                            szenvedés a légióba vitt. Együtt utaztunk a hajón Dzsibutiba Tom
                            Levennel. Nagyon jó fiúnak látszott. Őszintén elmondtam neki mindent.
                            Megmondtam, hogy engem esetleg a légió is kiad, mert francia állampolgár
                            vagyok. Kértem, hogy cserélje el velem a személyazonossági írásait,
                            mielőtt Dzsibutiba érünk. Ő nyugodtan viselheti a nevemet, nem adhatják
                            ki, nem foghatják el, hiszen a személyleírás nem illik rá. Sokáig
                            könyörögtem neki. Először nem akart belemenni, pedig tudta a fickó, hogy
                            ő csinálja a jobb üzletet. Végül ráállt Istenem! Mi ehhez képest a
                            guillotine! Egyik nap az őrnagy meghív a lakására; pálinkával kínál,
                            szivarokat ad, másnap a káplár majd kiráz a ruhámból, és elküld
                            csatornát tisztítani, hogy vagy ott döglök meg, vagy adjam elő a
                            találmányt. Ma is nyomban tudtam, mikor enni adtak, hogy ennek verés
                            lesz a vége...</p>
					<p>- Hát, kedves Gabriel, most légy oly arkangyal, hagyd abba ezt a
                            sápítozást. Meséld el, de lehetőleg röviden és gyorsan, mit tudsz Tom
                            Levenről? - mondta Rozsdás.</p>
					<p>- Nem tudom... nem tudok biztosat. Már másfél éve is van annak, hogy
                            északra mentünk, az egyik törzs lázadását leverni. A mocsarak között
                            rettenetes tífuszjárvány tört ki. Már akkor visszafelé jöttünk. Az
                            Irrawaddynak itt nagyon magas a partja, és a halottakat innen hajigáljuk
                            le a folyóba. Vérhas és kolera is volt. Tom Leven megbetegedett. Nem
                            állhattunk meg, a kórházszekerünk régen elmaradt valahol a mocsárban.
                            Egy másik légionistával együtt a káplár otthagyta Liszum faluban. Ez
                            vagy százyardnyira az őserdőben van. Tom Leven nem tért többé vissza.
                            Úgy tudom, őrjáratot is küldtek érte, mármint Gabriel Amiensért, mert az
                            én nevem alatt szolgált. Az őrjárat nem találta meg a falut sem, ahol
                            hagyták, mert a mocsarak őszi áradása még északabbra kergette a törzset,
                            ahol a két beteg katona maradt. Ennyit tudok. Visszafelé egy
                            gerillabanda lövöldözött ránk lesből, és én súlyosan megsebesültem. És
                            most adjanak enni, vagy verjenek meg, vagy ami éppen soron
                            következik.</p>
					<p>Hallgattak. Végül a Kölyök szólalt meg:</p>
					<p>- Most minden hiába volt... Hiába kockáztattátok az életeteket, hiába
                            küzdöttünk...</p>
					<p>- Ha nem szabadult volna ki az excellenciás - töprengett. Rozsdás -, most
                            visszafordulnánk.</p>
					<p>A fedélzetre siettek, és közölték az összegyűlt emberekkel a rossz hírt.
                            Nem volt zúgolódás. Megszokták azt, hogy sokat kockáztassanak, és
                            esetleg mindent elveszítsenek.</p>
					<p>- Éppen elhagytuk Rangoont - mondta Piszkos Fred -, negyed tíz. Tíz óra
                            után megfosztjuk a hajót felesleges terhétől, és kiszállunk az
                            Indiai-óceán egy kedves szigetén.</p>
					<p>- Fiúk - mondta a Kölyök -, sajnálom, hogy hiába volt minden.</p>
					<p>- Szót sem érdemel - sípolta rekedten Patterson -, ennyit megért a hecc
                            is.</p>
					<p>- És most eresszetek le egy csónakot. Tegyetek engem partra - mondta a
                            Kölyök, és mikor látta, hogy milyen bután nézik, még hozzátette: - Én
                            természetesen megpróbálom kutatni, hogy hol a bátyám. Hátha tehetetlenül
                            és betegen fekszik valahol.</p>
					<p>- Ostobaság! - lihegte fütyülve a kövér amerikai. - A bátyád már rég
                            meghalt. És különben is, hogy akarsz egyedül nekivágni Birma
                            belsejének?</p>
					<p>- Fél óra múlva az Indiai-óceán minden angol cirkálója és repülőraja a
                            nyomunkban lesz. Az is lehet, hogy az angol admiralitás bizalmas úton a
                            franciákat is értesítette, örülj, ha ép bőrrel elérjük az Andamanokat -
                            mondta Fred.</p>
					<p>- Senki sem akadályozhat meg abban, hogy megpróbáljam felkutatni a
                            fivéremet. Még mindig jobb, ha leeresztenek egy csónakot, mint ha arra
                            kényszerítenek, hogy a folyóba vessem magam.</p>
					<p>- Mi csak tanácsot adunk - szólt a Púpos. - De ha menni akarsz, akkor
                            mehetsz.</p>
					<p>- Megyek - felelte elszántan a Kölyök.</p>
					<p>- Én is - jegyezte meg csendesen Rozsdás -, és ha ketten vagyunk, akkor
                            az unalom veszélye nem fenyeget.</p>
					<p>- Hárman leszünk - mondta a Főorvos -, az ördögbe is oly mindegy, hol
                            száll az ember partra kötéllel a nyaka körül. Gyerünk, fiúk! Eresszétek
                            le a csónakot.</p>
					<p>...Tíz perc múlva három ember némi élelmiszerrel ellátva ott himbálódzott
                            az Irrawaddy folyó sárgás, mocskos, krokodiloktól hemzsegő felületén. A
                            “Radzeer” pedig robbanásig túlhevített kazánjától rezegve, dohogva,
                            oszlopnyi kéményfüstöt ontva rohant a közeli és mégis elérhetetlennek
                            tűnő cél felé, ahol az Irrawaddy kavargó tölcsérbe gyűjtve messziről
                            hozott szennyét, a tengerbe torkollik. Háromnegyed tíz volt, Bunkó dugta
                            ki a fejét a rádiókajütből:</p>
					<p>- Nem jó lesz, ha így mászunk, mint az erdei csigák.</p>
					<p>- Hülye vagy?! - üvöltött Fred. - Így még hadihajó nem ment az óceán
                            megalapítása óta. Minden pillanatban a levegőbe röpülhetünk.</p>
					<p>- Nekem mindegy - mondta Bunkó, és rágógumiját a kajüttől egyenesen
                            Piszkos Fred Viktória kitüntetésére köpte -, csak azért
                            alkalmatlankodom, mert negyvenkét különböző állomásról fogtam a
                            parancsot, hogy a “Radzeert” fenékbe fúrni, szilánkokra lőni, vagy
                            repülőbombával nyomban megsemmisíteni, ha az első felszólításra nem adja
                            meg magát.</p>
					<p>- El fogjuk érni az óceánt!</p>
					<p>- Gondolod? - örvendezett Bunkó. - Én ugyanis már aggódtam, mert éppen a
                            torkolatnál két erre járó ágyúnaszád helyezkedett el. Ezeket nehéz lesz
                            felkérni, hogy álljanak kissé félre az utunkból.</p>
					<p>Piszkos Fred elővett egy szivart, leharapta a végét, és belekiabált a
                            szócsőbe:</p>
					<p>- Stop! - Azután a kíváncsian elősiető cimboráihoz fordult: - Uraim! A
                            hadgyakorlat véget ért. Elvesztünk.</p>
					<p>A halálra hajszolt cirkáló nagyokat fújtatva lassított. Fred bekiáltott a
                            szócsőbe:</p>
					<p>- Ellengőz! Lehet rágyújtani.</p>
				</div>
				<div type="chapter">
					<head>5</head>
					<p>Zuhogott az eső. A rossz időjárás már másodszor fogta pártul a különös
                            sorsú “Balmoral” utasait. A Főorvos, Rozsdás és a Kölyök a nehéz trópusi
                            zápornak köszönhették, hogy sikerült észrevétlenül megkerülni Rangoont.
                            Két díszegyenruhás katona és egy tengerésztiszt, mindössze vékony
                            gumiköpenyük védelmében, osontak a harsogó zivatartól verdesett
                            tamariszkuszfák között. Rozsdás melléről egy jó erős acetilénlámpa
                            lógott le, de ez éppen hogy megvilágította a víz sűrű függönyét és az
                            orkántól tépdesett léggyökerek, liánok elszabadult gépszíj módjára
                            csapkodó indáit. Nem volt ez valami vad vihar, csak az esős évszak
                            kezdetét jelentő északkeleti monszun névjegye, amely néhány
                            felhőszakadással tarkítja a négy hónapig tartó, egyhangú zivatar
                            ciklusát.</p>
					<p>Már-már elérték Mandalay-t, és úgy látszott, hogy az alsó rakpart mentén
                            kijutnak a városból az őserdőbe a vihar védelme alatt, mikor Rozsdás
                            megállt.</p>
					<p>- Ide hallgassatok. A játékot továbbra is nagyban folytatjuk. Sok
                            vesztenivalónk úgy sincs. Az alsó rakparton menjetek végig, és a városon
                            túl, az erdei ösvény kezdeténél várjatok meg.</p>
					<p>- Mit akarsz? - kérdezte a Főorvos.</p>
					<p>- Megkérem a tábornokot, hogy adjon lovakat és vezetőket.</p>
					<p>- De hiszen bizonyára ők is fogták a jeladást.</p>
					<p>- Erre építek mindent. A rádió nem mesélhet hosszú történeteket. Én igen.
                            Menjetek.</p>
					<p>- Rozsdás! - A Kölyök belekapaszkodott a karjába. - Nem akarom!</p>
					<p>- Hallgass! Te taknyos!</p>
					<p>- Hiába gorombáskodsz. A herceg megmondta, hogy tudod a titkomat. Ezért
                            kockáztatsz annyit. Lovagiasságból. Ostobaság! Hogy megvédelmezz egy
                            nőt...</p>
					<p>Rozsdás egész közel hajolt hozzá, és ezt súgta a fülébe:</p>
					<p>- Nemcsak azért, Kölyök, ezt tudd meg, ha esetleg huzamosabb ideig
                            tartanának az erődben. Nemcsak azért tettem mindezt, hanem mert...</p>
					<p>Nem fejezte be. Villámgyorsan eltűnt az erőd felé vezető fák között, és
                            ezzel lezárta a vitát. A Kölyök utána akart rohanni, de a Főorvos
                            megragadta a karjánál, és vitte... A hullámtörő gát mentén osontak
                            gyorsan, messze elkerülve a lámpákat, és nemsokára a megjelölt ösvénynél
                            voltak.</p>
					<p>Az erőd irányából csak a zápor zuhogása hallatszott. Rozsdás nem jött.
                            Súlyos negyedórák múltak, a Kölyök véresre harapdálta a száját, a
                            Főorvos idegesen sétált, de semmi, semmi, csak vaksötét, robajló
                            felhőszakadás, fröcskölő vízsugarak, és valahol egy felriadt kakadu
                            sikoltozik szinte emberi hangon.</p>
					<p>- Elfogták... - suttogta töredező hangon a Kölyök.</p>
					<p>- Mondd - kérdezte színlelt közömbösséggel a Főorvos -, te csakugyan nő
                            vagy?</p>
					<p>- Igen... Én a húga vagyok Tom Levennek...</p>
					<p>Egy hang szólalt meg mellettük:</p>
					<p>- Gyerünk, az istenfáját! Most aztán igazán gyerünk!</p>
					<p>- Rozsdás! - A Kölyök a nyakába borult, és a hosszú kaland óta most
                            először tört ki belőle egy igazi női sírás.</p>
					<p>- Köszönöm... - motyogta a Főorvos - nedvesség az van itt úgyis elég. Mit
                            üzentek az erődből?</p>
					<p>- Ezt - mondta a Rozsdás, és az ösvényre mutatott.</p>
					<p>Öt bennszülött katona jött, néhány teherhordó öszvérrel és három
                            felnyergelt lóval.</p>
				</div>
				<div type="chapter">
					<head>6</head>
					<p>Rozsdás elszántan lépett a tábornok elé.</p>
					<p>- Hallotta, tábornok úr, a szégyenletes eseményt?</p>
					<p>- Rádión sok jelentést fogtunk a “Radzeer”-ről... Üljön le, százados
                            úr... Meglepetve értesültünk, hogy üldözik a cirkálót.</p>
					<p>Rozsdás megkönnyebbült. Az álvezérkari tisztek szerepét tehát, ahogy
                            remélte is, nem továbbították az egész világnak. Elég szégyent jelentett
                            az is, hogy a “Radzeer” rövid idő alatt a második cirkáló volt, amely
                            eltűnt az angol hadihajók állományából.</p>
					<p>- Szégyenletes és gyalázatos dolog történt. A “Radzeer” legénysége
                            fellázadt. Két hűséges matrózommal együtt partra tettek. Nagyon
                            szeretnék nyomban az Earl után menni, ha két legényemnek és nekem
                            hamarjában kis karavánt bocsátanának rendelkezésemre Mandalay‑ban.</p>
					<p>- Kérem, nagyon szívesen, de talán pihenje ki magát, százados úr.</p>
					<p>- Nem, nem... ha ez megtörténhetett, akkor minden okom megvan rá, hogy
                            aggódjam. Úgy látszik, tervszerű lázítással és tőrvetéssel akarják
                            megzavarni az angol-francia együttműködést. Több óvatosságra kell
                            intenem az Earlt, és mellette akarok lenni.</p>
					<p>...A bennszülött kísérőknek azután fogalmuk sem volt arról, hogy mi
                            történik felsőbb katonai körökben, hogy került elő váratlanul az
                            ösvényről a délelőtt eltávozott “magas vendég” egy tengerésztiszttel?
                            Mit tudnak ők a tiszt urak titokzatos dolgairól? Engedelmeskedtek és
                            meneteltek.</p>
					<p>- Te lovagolj állandóan a menet előtt fél mérfölddel - mondta a
                            Főorvosnak, mikor már az észak felé vezető elefántcsapáson járt a
                            karaván. - Nem szabad találkoznunk a herceggel.</p>
					<p>A Főorvos előrevágtatott.</p>
					<p>Sebesen ügettek, és hajnalig nagy utat tettek meg, mert állandóan
                            hátszéllel haladtak. Az első derengés véget vetett a viharnak. Fojtó
                            párákkal gőzölgött a nedves erdő pinceszagú televénye. Még az éjszaka
                            levágtak az Irrawaddy folyó mellől keleti irányba, hogy elérjék a
                            mocsarak vidékét.</p>
					<p>A Kölyköt nem viselte meg túlságosan az utazás. Erős lány volt,
                            hozzáedződött a fáradalmakhoz. Félórás pihenéssel öt órát
                            lovagoltak.</p>
					<p>Délfelé járt az idő, és bár az őserdő toronymagas fái mélyen örökös volt
                            az árnyék, forró köd borult mindenre. A lovak egyre kimerültebbé váltak,
                            lábszárukon nyüzsögtek a piócák, csülökig dagasztottak a dzsungel
                            süppedő aljában.</p>
					<p>A Főorvos érkezett vissza vágtatva állandó előőrséből:</p>
					<p>- Megállni!</p>
					<p>Lovak, öszvérek, terhüktől szabadultan, földig lógatták fejüket az
                            ernyedtségtől. A Főorvos előrement, a Kölyök és Rozsdás követték.
                            Tudták, hogy valami rendkívüli dolog történt. A Főorvos megállt az
                            ösvény fordulójánál, és a földre mutatott. Egy összetört parafa kalap
                            feküdt ott. Távolabb néhány gomb és egy angol haditengerész hajtókája
                            hevert egy látszólag járhatatlan bozótnyílás előtt. A föld fel volt
                            túrva.</p>
					<p>- Mi?</p>
					<p>- Hm... - felelte Rozsdás. - Esküdni mernék, hogy a haditengerész hajtóka
                            vagy a százados, vagy az Earl ruháján volt. Így keltek útra.</p>
					<p>- Küzdelem volt. Itt megtámadták őket. Hogy vér folyt-e, azt nem lehet
                            látni, mert hamar beissza ez a föld.</p>
					<p>- Azt hiszem, becsúszunk ide a bokrok közé - határozta el Rozsdás -, a
                            Kölyök visszamegy a katonákhoz, verjük le a sátorlapokat, és ha egy
                            óráig nem jönnénk, az egyik katona lovagoljon vissza segítségért veled,
                            a többi jöjjön utánunk... Ne feleselj, itt én parancsolok! Hátra arc!
                            Indulj!</p>
					<p>A Kölyök mondani akart valamit, aztán ment.</p>
					<p>Rozsdás és a Főorvos hasra feküdtek, és kúszni kezdtek a földtől
                            félméternyire alagutat képező sűrűség közé. Rövidesen rájöttek, hogy
                            ügyesen leplezett rejtekhely nyílása volt ott. Egypercnyi kúszás után
                            talpra állhattak, és rendes ösvényen folytathatták útjukat. Ők azonban
                            letértek az ösvényről. A talaj egy dombhajlata után gyorsan lebújtak.
                            Néhány száz méterrel arrébb harcosok táboroztak igen nagy tömegben.
                            Vajon megölték az angol katonákat? Hm... alapjában véve folytatni
                            kellene az útjukat, mielőtt ők is itt végzik.</p>
					<p>- Azért - suttogta Rozsdás - mégsem hagyhatunk veszni két fehér embert,
                            mint a kutyát. Kissé körülnézünk.</p>
					<p>A tábortól távolabb, jobbra vályogépület állt. A küszöbön egy harcos
                            guggolt.</p>
					<p>- Nézd a puskáját... - suttogta Rozsdás. - Winchester. Elég jól
                            felszerelt bennszülöttek. Ide hallgass: te itt maradsz hátvédnek. Én
                            megyek, és megnézem közelről ezt a kunyhót. Hátulról nem őrzik. És
                            különben is, biztonságban tudják magukat.</p>
					<p>A dombhajlat mögött hason csúszott, míg elért egy bokrot. Még vagy száz
                            métert kúszott balra. Nem látott senkit. Kissé felegyenesedett, hogy egy
                            fa mögé osonjon.</p>
					<p>Irtózatos ütés érte a fején, és elájult.</p>
				</div>
				<div type="chapter">
					<head>7</head>
					<p>Mikor Rozsdás magához tért, összekötözve feküdt a kunyhó földjén. Két
                            embert látott szemben egy asztalnál ülve. Az asztalon karbidlámpa
                            égett. Nagyon távolról két tompa dörejt hallott, egymásra következő
                            robbanásokat. A feje irtózatosan sajgott. Csak lassan bontakozott ki
                            káprázó szeme előtt az asztalnál ülő két alak. Az egyiket nyomban
                            megismerte: Bradford százados volt. A másik ötven év körüli, magas,
                            vállas, széles állú értelmes arcú egyén. Kissé furcsán festett. Fekete
                            bricseszben és csizmában volt, ehhez hosszú, sötét szalonkabátot
                            hordott, amelyről egy bő revolveröv lógott le, két jókora Colt
                            pisztollyal. Széles, gömbölyű, fekete, nagy karimájú, puha kalapját az
                            álla alatt szíjazta össze.</p>
					<p>Kvang táborában lenne? Úgy látszik, különben a századost is elfogták
                            volna. Bradford most észrevette, hogy a fogoly kinyitotta szemét. Gúnyos
                            arccal közeledett:</p>
					<p>- Halló, ifjú! Egy kínai közmondás szerint a legtávolabbi folyók is
                            előbb-utóbb találkoznak a tengerben. Örülök, hogy viszontlátom.</p>
					<p>- Részemről a szerencse. Hogy van? - kérdezte Rozsdás.</p>
					<p>- Helyes, hogy nem veszítette el a jó kedélyét. Rövidesen szüksége lesz
                            némi optimizmusra. Holnap felkötik.</p>
					<p>- Hát akkor mégis igaza lesz a tanítómnak. Annak idején egész
                            határozottan állította, hogy sok lehetőségem van erre a végkimenetelre.
                            De azt nem értem, hogy miért várnak ezzel holnapig? Csak minden pénteken
                            van akasztás?</p>
					<p>- Még az is lehet, barátom, hogy Londonban kötik fel - mondta a
                            feketeruhás -, ha fontos az angoloknak, hogy a cirkáló tolvaját
                            fölakasszák, akkor esetleg üzletet csinálhatnak velünk.</p>
					<p>- Nézze, Morrison - szólt közbe Bradford -, ezzel a csirkefogóval ne
                            csereberéljünk, ezt kössük föl.</p>
					<p>Morrison! Snyder Morrison! Most kezdett világosodni Rozsdás előtt. Ez az
                            a japán szolgálatban álló, nemzetközi hírszerző!</p>
					<p>- Ezt csak bízza rám, Bradford. Könnyen lehetséges, hogy ennek az alaknak
                            a feje, aki egész Angliát megszégyenítette, legalább olyan értékes, mint
                            az Earlé.</p>
					<p>Most mind a ketten jobbra néztek. Rozsdás, aki eddig az ütéstől nem
                            mozdította fejét, most önkéntelenül, szintén megfordult. Néhány
                            lépésnyire tőle őexcellenciája, Earl of Sudessex, háttal a falnak dőlve,
                            összekötözve feküdt a földön, tépett ruhában, homlokán egy piszkos véres
                            kötés.</p>
					<p>- Miért ilyen kényelmetlenül, excellenciás uram? - kérdezte Rozsdás.</p>
					<p>- Azt hiszem, némi hazaárulás történt - felelte bágyadt mosollyal a
                            herceg. - De hogy kerül maga ide? Hiszen az Indiai-óceán felé
                            indultak.</p>
					<p>- Csend - szólt Snyder -, a foglyok nem beszélhetnek.</p>
					<p>- Csirkefogók legföljebb megölhetnek, de nem parancsolhatnak nekem -
                            felelte hidegen a herceg.</p>
					<p>- Fogja be a száját, mert megjárhatja! - kiáltott rá Snyder.</p>
					<p>- Maga túlságosan is összebarátkozott és a védelmébe vett olyanfajta
                            söpredéket, mint ez az alak és barátai! - mondta Bradford.</p>
					<p>- Igaza van - felelte a herceg. - Nem tagadom, sokszor imponált az
                            ügyességük, és természetesen sokkal többre becsülöm a kikötői
                            szegénylegényeket, ha törvénytelen úton is járnak el, mint egy angol
                            vezérkari századost, ha hazaáruló.</p>
					<p>- Szavamra - mondta Rozsdás, és végignézett önmagán -, szégyellnem kell
                            az uniformisomat.</p>
					<p>Bradford nem haragudott, különös mosollyal széket állított a két fogoly
                            elé, és lovaglóülésben helyezkedett el rajta.</p>
					<p>- Hát nézze, herceg, hogy tisztában legyen az üggyel, és megtanuljon
                            engem tisztelni, felvilágosítom személyemet illetően. Én nem vagyok
                            vezérkari tiszt. Dacára annak, hogy tizennyolc éve szolgálok az angol
                            hadseregben. Annak idején Bradford néven egy tiszt jött ki a katonai
                            iskolából. Árva fiú volt. Apja, anyja nem élt, rokonait nem ismerték.
                            Hat évre az indiai hadsereghez osztották be. Útközben ez a fiatalember
                            eltűnt, és Bokharában már én jelentkeztem helyette. Érti? Megvoltak az
                            írásai, a parancsa, a képesítése, és én ezeket egyszerűen magamhoz
                            vettem. Valamikor szolgáltam, tartalékos tiszt voltam. Mint mérnök és
                            hírszerző vezérkari ügyekhez is értettem. Szerencsére a világháború
                            Bradford egykori iskola társai közül sokat elvitt. Azután Bradford elég
                            közönséges név, úgyhogy megkockáztattam az indiai szolgálat után, bár
                            elszökhettem volna, ismét jelentkezni Londonban. Akkor már sok Indiában
                            járt angol tiszt ismert, és csak egy veszély fenyegetett, hogy a régen
                            eltűnt Bradfordnak valamelyik iskolai ismerőse rájön, hogy én pontosan
                            ama Bradford helyett szerepelek, akit ő ismert. Szerencsémre, ez nem
                            történt meg, és így én beállíthattam a kémek világrekordját: egyenesen,
                            mint kebelbeli tiszt a vezérkarnál, érintkezhettem közvetve Snyder
                            Morrisonnal, akivel egy cégnél dolgozunk a japánok számára.</p>
					<p>- Köszönöm - mondta az Earl -, nagy megkönnyebbülés nekem az a tudat,
                            hogy nem egy angol tiszt árulta el a hazáját. És végeredményben, ha már
                            őszinte hozzám, közölje, hogy orvtámadásának mi a célja? Személyes
                            gyűlölet?</p>
					<p>- Erre igazán nincs okom. Pillanatnyilag a mi megbízottunk is tárgyal
                            Kvanggal a japánok érdekében, és nem szeretnénk, ha a számításainkat
                            keresztezné.</p>
					<p>- Azután - szólt közbe Snyder - reméljük, hogy taksálja annyira az angol
                            birodalom egy Earl életét, mint egy kémét. Az én egyik emberem, Evans,
                            két éve ül a katonai fogházban. Tizenöt évet kapott. Majd ha Kvanggal
                            egyesülve a fegyvereket behozzuk Birmába, felajánljuk magát és ezt a
                            világszerte körözött cirkálótolvajt cserébe Evansért. Addig itt
                            maradnak.</p>
					<p>- A fegyverek két hét múlva érnek ide - felelte az Earl -, addig fel fog
                            tűnni a távollétem, és egy katonai expedíciót indítanak útnak.</p>
					<p>- E tekintetben bátor voltam megtéveszteni - vigyorgott Bradford -,
                            ugyanis a fegyverszállítmány, mint jelezték már a határon van, és két
                            napon belül elindulunk elfoglalni a maguk tartományát. - Az Earl nagy
                            lélegzetet vett, és a köteleit feszítette tehetetlen dühében. Minden
                            hiábavaló tehát.</p>
					<p>- Fészkelődhet már! - kacagott a hercegre Bradford. - Nincs egy hajszál
                            reményük sem. Ennek a vörös gazembernek a kísérete az út közepén
                            letanyázott. Ugye, arra gondoltak, hogy ezek segítségért mennek el?
                            Hallották az előbb azt a két robbanást? Kézigránátokat vágtunk közéjük.
                            Ahol az előbb tábor volt, ott most csak egy lyuk van a földben. És
                            senki... - Mikor ideért a beszédben, hirtelen elrepült. Nagy ívben
                            nekizuhant az ajtónak, amely kiszakadt. Keresztülbukfencezett az őr
                            fején, és ájultan terült el.</p>
					<p>Rozsdás, ahogy a fal mellett ült; hasa alá húzta a lábait, és teljes
                            erőből belerúgott a székbe, amelyen áthajolva Bradford beszélt. A
                            századost kint ápolás alá vették. Snyder egész a fogoly elé állt:</p>
					<p>- Én nem korbácsoltatok meg fehér embert, de be fogja látni, hogy
                            szigorúan meg kell büntetnem. Három napig nem kap sem ételt, sem vizet.
                            Goodbye - ezzel otthagyta a foglyokat.</p>
					<p>Különösen a víz elvonása nagyon kemény büntetés a trópusokon. Rozsdás
                            evvel nem törődött. Mit érdekelte őt saját sorsa? Bradford szavai azt
                            jelentették, hogy a Kölyök meghalt. Ott volt a táborhelyen, ahová a
                            kézigránátokat dobták. Rugdalódzott a kötelékeiben, elveszítette
                            teljesen az önuralmát, flegmáját, úgy érezte, szét kell törnie a
                            koponyáját a falon.</p>
					<p>- Nyugalom, barátom - mondta az Earl -, így csak ronthat a helyzetén.</p>
					<p>- Mit törődöm én a saját életemmel.</p>
					<p>- Mégis meg kell őriznie a nyugalmát. Ha egyébért nem, Angliáért. Nagyon
                            komisz kelepcét állítottak itt fel, és igen sok jó angol fog meghalni,
                            ha sikerül, amit akarnak. Istenem, csak eljuthatnék Kvanghoz.</p>
					<p>- Van remény, excellenciás uram - igyekezett Rozsdás összeszedni magát -,
                            ketten voltunk itt a tábor közelében, és csak engem fogtak el. A barátom
                            ügyes ember, nem csinál semmit elhamarkodva, neki talán sikerül valami.
                            Bizonyára az éjszakát várja, és megkísérli majd, hogy kiszabadítson.</p>
					<p>- Akkor nagy szolgálatot tesz Angliának. Ebben bízzunk hát. Más reményünk
                            úgy sincs.</p>
					<p>Ebben a pillanatban nyílt az ajtó, és véres fejjel, összekötözve, a
                            Főorvost hozták be a szobába.</p>
				</div>
				<div type="chapter">
					<head>8</head>
					<p>Az admiralitáson felragyogott minden szem, midőn végre értesítést kaptak,
                            hogy a “Radzeer” elsüllyedt, és a “Balmoral” ezen a néven Mandalay-ból
                            útban van a nyílt tenger felé. Két cirkáló helyezkedett el az Irrawaddy
                            torkolatánál. Egy repülőraj felszállt, zuhogni kezdett az eső.</p>
					<p>De ez a hajó vagy repülni tudott, vagy átalakult vízalattjáróvá, vagy
                            varázslók vezették: eltűnt.</p>
					<p>Este tizenegyig a két cirkáló szorgalmasan várt a torkolatnál. Végül a
                            kisebbik elindult Rangoon felé. Sehol semmi. A “Radzeer” elhagyta
                            Mandalay-t, és Rangoonból is azt jelentették, hogy áthaladt. Viszont
                            Rangoon és a torkolat között nem volt. Az alacsony folyón még csak el
                            sem merülhetett. Egy öreg calcuttai rádióparancsnok dühében a szakállát
                            tépte. Éjjel tizenkettőkor mindenki úgy érezte, hogy belebolondul az
                            ügybe. Ugyanis a Bengál-öböl északi részéből jelentkezett a “Radzeer”,
                            és vészjeleket adott le, pontosan megjelölve a hajó helyzetét, jelezve,
                            hogy a vihar következtében egy partrész beomlott, a hajó a part mentén
                            megsérült és süllyed. S.O.S., S.O.S. Hogyan került a “Radzeer” a
                            folyóról a tengerre? Nyolc cirkáló rohant a megjelölt helyre, és a
                            “Radzeer”, mintha látná közeledni őket a távolból, állandóan közölte
                            velük a partcsuszamlás helyét.</p>
					<p>A cirkálók odaértek, a friss partcsuszamlás látszott, de a “Radzeer” nem
                            volt sehol. A világítótorony őre jelentette, hogy hadihajó erre nem is
                            járt. Egy óra múlva két kilométerrel északabbra, Ruyel halászfalu
                            magasságában jelentkezett a “Radzeer”, közölte, hogy idáig sodorta az
                            áramlás, süllyed, és mellékesen megjegyzi, hogy egy raktárház ég, mert
                            belecsapott a villám. Mikor a cirkálók odaérkeztek a raktárhoz még
                            égett. A “Radzeer”-nek nyoma se volt. A halászfalu népe az oltásnál
                            dolgozott, és valamennyien esküdöztek, hogy hetek óta nem járt erre
                            hadihajó. Az üldöző raj parancsnoka elhatározta, hogy még a hajnali
                            órákban kérni fogja a nyugdíjaztatását. Kétségtelen, hogy a jeleket adó
                            hajó erre járt, mert hiszen látta a földcsuszamlást és az égést. Sőt,
                            látta a közeledő cirkálókat is. Csak őt nem látta senki. Egy
                            hadihajót!</p>
					<p>Reggel repülőraj kutatta végig, alacsonyan szállva, az Irrawaddy folyót.
                            A cirkáló sehol. Rangoont elhagyta, a hajókkal elzárt folyó torkolatánál
                            nem jelentkezett, és mégis az Indiai‑óceánról adott jeleket, de sehol
                            sem látható.</p>
					<p>Viszont délután négykor jelentette a “Radzeer” a calcuttai kikötő
                            parancsnokságának, hogy a “Kingsbay” vezérhajó most haladt el mellette,
                            készüljenek fel a fogadtatására. Negyedóra múlva a “Kingsbay” befutott
                            Calcuttába.</p>
					<p>Még aznap este minden angol leadó világgá távírázta a következőket:</p>
					<p>Húszezer font jutalmat adunk annak, aki a “Radzeer”
                                pontos tartózkodási helyét megjelöli!</p>
					<p>Az Admiralitás!</p>
					<p>Mi is!</p>
					<p>A “Radzeer!”</p>
					<p>Az ellopott cirkálót azonban nem sikerült megtalálni. Pedig megvolt.</p>
				</div>
			</div>
			<div type="group">
				<head>NYOLCADIK FEJEZET</head>
				<p>Újra összejön a társaság. A játék még nagyobbra megy. Rozsdás meglepő
                        fogadtatásban részesül. Tanítójának igaza volt. Végleg elveszítik a
                        játékot.</p>
				<div type="chapter">
					<head>1</head>
					<p>Éjfélre járt. A három fogoly csüggedten ült a sötét kunyhóban. Éjszakára
                            két őrt hagytak az ajtajuk előtt. A Főorvos és Rozsdás már kiheverték
                            könnyű fejsérülésüket. A hercegnek hőemelkedése volt. Alig
                            beszéltek.</p>
					<p>- Maguk miért jöttek vissza? - kérdezte az Earl.</p>
					<p>- Tom Levenért, aki itt maradt valami Khmer faluban. Egy hamisítványt
                            sóztak ránk Mandalay-ban - felelte a Főorvos, Rozsdás képtelen volt
                            beszélni.</p>
					<p>- De hogy kerültek ide Snyderhez? - kérdezte a herceg, láztól
                            összekoccanó fogakkal.</p>
					<p>- Az ösvényen láttuk a küzdelem nyomát. Azután felfedeztük a dombról ezt
                            a tábort. És gondoltuk, utánanézünk excellenciádnak.</p>
					<p>- Ez igazán derék dolog volt. Nem is tudom, hogy némelyik maguk közül
                            hogyan kerülhetett ilyen mélyre.</p>
					<p>- Nagyrészt közgazdasági okai vannak. Ez a vámdolog. Illetve a vám még
                            nem is volna baj, csak lehetne nyugodtan csempészni. Például Rozsdás meg
                            én sohasem tettünk mást. Csempésztünk. Néha odaütöttünk, az is igaz. De
                            hát szórakozni is kell. Viszont sohasem öltünk, nem raboltunk, nem
                            gyilkoltunk, csak szerettük a szabad pályát.</p>
					<p>Hallgattak. Kint az éjszakában több ezer tagú békakórus kvartyogott. A
                            kunyhó hátsó fala mentén valami halk guruló nesz hallatszott, mintha
                            göröngyök hullanának le nem túl magasról.</p>
					<p>- Na, mindjárt itt lesz egy háziállat - szólalt meg a Főorvos. - Hangyász
                            fúrta ki magát éppen a belső fal mentén. Sajnos, ez büdös bestia.</p>
					<p>A félhomályban világosan lehetett látni, amint az alulról túrt föld
                            szélesedik, azután két kis kéz jelent meg, majd a könnyen lazuló őserdei
                            talaj nyílásánál óvatosan bemászott valaki a kunyhóba. Nyilván a kunyhó
                            külső fala alatt gödröt kapart, mint a kutyák, amíg a gödör a kunyhó
                            belsejébe ért. Óvatosan bemászott, és hason csúszott a foglyok felé.</p>
					<p>- Ki vagy? - suttogta Rozsdás.</p>
					<p>Egy sovány test bújt elő:</p>
					<p>- A Kölyök! Ne haragudj, hogy nem fogadtam szót. Utánatok lopóztam.
                            Messziről láttam, hogy leütnek. Nem mertem mozdulni. Láttam a Főorvost
                            is elfogni. Itt a nagy fán ült egy őrszem. Az mindenkit észrevett, aki a
                            dombhajlaton átjött, de őt nem lehetett látni. Csak amikor a Főorvost
                            leütötte fentről, akkor pillantottam meg, mert kissé előbbre jöttem.
                            Megvártam, amíg éjszaka lesz. Beosontam az erdőbe, és a sűrű felől
                            csúsztam ide. Kikapartam késsel a fal mögötti földet.</p>
					<p>Rozsdás nem tudott szólni. Ha nincs összekötve a keze, talán úgy megöleli
                            a Kölyköt, hogy összeroppantja.</p>
					<p>Gyorsan egyik fogolytól a másikig csúszott és elvágta a köteleket.</p>
					<p>- Most csak egyet tehetünk - mondta az Earl -, azon az úton, amelyen Miss
                            Leven jött, óvatosan megpróbálunk a sűrűbe jutni, onnan az ösvényre.
                            Legfeljebb tíz kilométernyire lehet innen Kvang tábora. Ha nem fedezik
                            fel a szökésünket, reggelre ott vagyunk.</p>
					<p>- Nekünk Thomas Leven után kell kutatni...</p>
					<p>- Eh! - mondta ingerülten a herceg. - Anglia előbbre való. De végre is
                            mehetnek, amerre akarnak. Én Kvanghoz indulok. A fegyverek holnap a
                            hágónál vannak. És nem szabad bejönniük Birmába.</p>
					<p>- Magam is azt hiszem... - mondta szomorúan a Kölyök -, hogy Anglia
                            előbbre való, mint én és a fivérem és mindnyájan.</p>
					<p>- Ez helyes beszéd, kisasszony - mondta a herceg, és ő csúszott ki
                            elsőnek a gödrön keresztül.</p>
					<p>Sikerült centiméterenként csúszva elérniük a sűrűt. Nagy félkörrel észak
                            felé kijutottak az ösvényre és siettek. A hercegnek magas láza volt.
                            Lihegett és alig vonszolta magát. Nem is a fejsebe kínozta ennyire: régi
                            maláriarohama újult ki. Hajnalodott. Nagyon magasról, az ősi fakoronák
                            élősdi virágokkal befont tetejéről, elszórt napsugarak lopakodtak a
                            dzsungel mélyébe. A herceg arcra bukott. A hóna alatt fogva vitték
                            futólépésben. Most még nyomukba érhetnek, ha idejében felfedezték a
                            szökést.</p>
					<p>- Ide hallgassanak - mondta lihegve a herceg -, hagyjanak itt. Maguk már
                            játszották ezt a szerepet. Játsszák újra. A következőket kell mondani...
                            Ha Kvang hajlandó arra... hogy holnap... elzárja a hágót... és löveti a
                            Kína felől érkező fegyverszállítmányt... ötvenezer fontot kap...
                            ígérhetnek többet... ő lehet a tartomány királya... Menjenek... nem
                            bírok tovább... hagyjanak itt...</p>
					<p>- Ne marháskodjon, excellenciád... - mondta Rozsdás -, játsszunk
                            gólyavisziafiát.</p>
					<p>- Hallgassanak!... Nem tudok már beszélni soká.... - leroskadt egy
                            fatönkre -, sok ezer angol életéről van szó... engedelmeskedjenek vagy
                            menjenek a fenébe... Angliáért... mindent...</p>
					<p>- De Sir - szólt közbe a Főorvos -, mi bármit ígérhetünk Kvangnak, azt
                            Anglia nem ismeri el. Mi nem állapodhatunk meg, csak szélhámosság...</p>
					<p>- Igen... várjanak... - a belső zsebéből egy ív papírt vett elő és aljára
                            a következőket írta:</p>
					<p>“Utasításom értelmében, az én intézkedésemre tették
                                mindazt, amit erre az okmányra e sorok fölé jegyeztek. Az angol haza
                                érdekében és magasabb katonai szempontok miatt így láttam
                                jónak.</p>
					<p>Earl of Sudessex.
                            ”</p>
					<p>A herceg körül összeborultak a fák, és egy nagy harang dörömbölt a két
                            halántéka mögött.</p>
					<p>- Nincs rajta dátum... - lihegte gyorsan. - A Kvanggal történt
                            megállapodás napján datálják... menjenek, fiúk... Isten segítse...
                            önöket és Ang...</p>
					<p>Eldőlt.</p>
					<p>Az ájult herceget lefektették. Rozsdás eltette az írást.</p>
					<p>- Eredj, Főorvos, vidd le az Irrawaddy partjához, talán el tudod cipelni
                            egy halászfaluig. Az árral, holnapután csónakon Mandalay-ba érsz. Nem
                            lehet itt hagyni az erdőben egyedül.</p>
					<p>- Igaz - felelte a Főorvos -, és ha nem találkoznánk többé, hát
                            szervusztok.</p>
					<p>A Főorvos karjába vette a herceget, és Rozsdás a Kölyökkel futólépésben
                            sietett észak felé.</p>
					<p>- Talán sikerül a Főorvosnak átjutni az Irrawaddy túlsó oldalára
                            valamilyen csónakon, és akkor Snyderék nem fogják el őket. Szóval te
                            most újra Sudessex vagy. Én meg százados.</p>
					<p>- Az uniformisunk kissé megviselt.</p>
					<p>- Azért még mindig katonaruha. Senki sem érkezik ide úgy, mintha
                            skatulyából vették volna ki. Hanem az éjjel, mikor azt hallottam, hogy
                            felrobbantották a táborhelyünket, nagyon megijedtem miattad.</p>
					<p>A Kölyök megállt egy pillanatra, és szembefordult a férfival...</p>
					<p>- Nagyon?</p>
					<p>Rozsdás nézte, azután halkan ezt mondta:</p>
					<p>- Nagyon, nagyon...</p>
					<p>És ott, az őserdő mélyén végre először megcsókolták egymást.</p>
					<p>Azután siettek tovább észak felé. A második útkanyarulatnál, mint valami
                            varázslatra, nyolc ember bukkant elő, lövésre kész puskákkal.</p>
					<p>- Állj!</p>
					<p>Egy köpcös, szalmakalapos kínai tört magának utat közöttük, széles
                            handzsárral a kezében:</p>
					<p>- Kik vagytok, és hová igyekeztek?</p>
					<p>- Earl of Sudessex vagyok, ez itt Bradford százados, és Kvang generálist
                            keressük.</p>
					<p>- Gyertek! - mondta röviden a kínai, azután a barna katonák
                            szabályszerűen közrefogták őket, és megindultak.</p>
				</div>
				<div type="chapter">
					<head>2</head>
					<p>Kvang tábornok előőrséhez értek. Rozsdás, aki, mint már említettük,
                            katonaviselt ember volt, csodálkozva nézte a mocsaras őserdőnek ezt a
                            részét, amely térképen ugyan már angol, de valójában a legvadabb,
                            legismeretlenebb része Birmának. Csodálkozott, mert a szabályosan
                            felépített, téglalap alakú barakkok, gondozott utak, egy valóságos
                            európai módon megépített gyarmati garnizonra emlékeztették. A harcosok
                            előírásszerűen, egyenletesen fegyelmezetten mozogtak, mint jól kiképzett
                            katonák. Az altiszt előtt összecsapták meztelen bokájukat, az őrszemek a
                            legelőnyösebben kiválasztott helyeken posztoltak, és egy letisztított
                            pálmatörzsből drótok vezettek az őserdőbe. Csak telefon lehetett vagy
                            távíró. Mindkettőjüket az első barakkba vezették. Egy primitív asztal,
                            néhány pad állt itt, az asztalon telefonkészülék. A kínai határon át
                            könnyen hozzájuthattak egypár megfelelő felszerelési tárgyhoz. Az asztal
                            mögött alacsony kínai ült, harcsabajuszú, élénk szemű ember.</p>
					<p>- Üljenek le. Mit óhajtanak? - Kifogástalanul beszélt angolul.</p>
					<p>- Nemrégen bejelentettük magunkat a generálisnál, Earl of Sudessex és
                            Bradford százados.</p>
					<p>- A generális - mondta a kínai tisztelettel hangsúlyozva ezt a nevet -
                            főhadiszállásán van, innen körülbelül félórányira. Azonnal felhívom. -
                            Telefonált. Rozsdás kinézett az ablakon. Az őserdő itt ritkás volt, úgy
                            látszott, véget ér. Egy közeli tisztáson át jól láthatta az égnek meredő
                            hófödte Luang hegyláncot, amelynek keskeny hágója a tábor közelébe
                            torkollt. Úgy látszik ez egyben a határőrség is, gondolta Rozsdás. Az
                            ellenkező irányban szélesen, őserdőtől szegélyezetten hömpölygött a
                            sebes sodrú Irrawaddy.</p>
					<p>Mialatt mindezt megfigyelte, a kínai valami madárszerű csipogással furcsa
                            nyelven beszélt a telefonba, majd letette a kagylót, és udvarias
                            mosollyal fordult feléjük.</p>
					<p>- A generalisszimó elindul, hogy tárgyaljon önnel, herceg úr.
                            Szíveskedjék elfoglalni a parancsnok szobáját.</p>
					<p>- És én? - kérdezte Rozsdás.</p>
					<p>- Önt a generális parancsára még ma felkötik.</p>
				</div>
				<div type="chapter">
					<head>3</head>
					<p>- Hogy volt ez kérem? - kérdezte Rozsdás. - Bocsásson meg, de úgy
                            hallottam, mintha azt mondta volna, hogy felkötnek.</p>
					<p>A kínai mosolyogva, előzékenyen bólogatott:</p>
					<p>- Jól méltóztatott hallani. Pardon... - és a katonákhoz fordult -,
                            kötözzétek meg, gazemberek, a tiszteletre méltó százados urat.</p>
					<p>Rozsdás nem küzdött. Nyolc puskacső meredt rá. A Kölyök rémülten, kerekre
                            nyílt szájjal állt.</p>
					<p>- Nem mondaná meg, kinézer úr - kérdezte Rozsdás -, hogy a generális
                            miért ragaszkodik ehhez a nem túlságosan eredeti ötlethez?</p>
					<p>- Ki tudja, hogy nagyurak mit, miért cselekszenek?</p>
					<p>- A százados úr tiszttársam - kiáltotta a Kölyök -, és tiltakozom...</p>
					<p>- Tiszteletre méltó excellence. Felesleges minden szó. Én úgysem
                            változtathatok a hatalmas úr parancsán. Kedves tiszttársát fél óra múlva
                            felkötik. A generalisszimó csak azt akarja, hogy abban a pillanatban
                            húzzák fel az igen tisztelt urat, midőn ő ideér, mert kíváncsi erre a
                            látványra.</p>
					<p>- Sir! - kiáltotta gyorsan Rozsdás a Kölyöknek. - Gondoljon a
                            kötelességére, és legyen erős. Ha engem felkötnek, magának akkor is
                            beszélnie kell a generálissal... - Nem folytathatta, mert megragadták a
                            karjánál és elhurcolták.</p>
					<p>- Kérem, kössön össze azonnal a generálissal - kiáltotta a lány. - Ez
                            valami tévedés...</p>
					<p>- Felesleges lenne, és nincs is utasításom rá. A generális fél órán belül
                            itt lesz. Szíveskedjék a parancsnok szobájába menni, itt van jobbra.</p>
					<p>Beszédelgett a szobába, és kimerülten roskadt egy nádszékre. Az idegei
                            végképp felmondták a szolgálatot. Remegett, és úgy érezte, hogy nyomban
                            összeesik.</p>
					<p>- De csúfak vagytok - mondta Rozsdás a kísérőinek. A bennszülöttek
                            csodálkozva hallgatták az idegen érthetetlen szavait. Bizonyára
                            imádkozik. Egy fa alatt megálltak vele, és a következő másodpercben
                            nyakán volt a hurok.</p>
					<p>- Hé! - kiáltotta. - Micsoda disznóság ez?! Mi lesz a félórámmal?!
                            Becsapjátok a szegény külföldit?!... Mégis igaza volt a tanítómnak.</p>
					<p>De nem húzták meg a kötelet, amelynek szárát egy vastag ágon dobták át.
                            Súlyba tett fegyverrel vigyáztak rá, és hagyták állni kötéllel a
                            nyakán.</p>
					<p>- Megeheti a fene a főnökötöket - korholta őket továbbra is Rozsdás. -
                            Kutyazabáló, ronda banda.</p>
					<p>Így telt az idő. Közben Rozsdás tudta, hogy Bradford árulásának jól
                            megérdemelt büntetésével sújtja őt Kvang.</p>
					<p>Egyszerre kürt szólalt meg. Pillanatok alatt felsorakozott a legénység,
                            lovasok érkeztek, és a tábor előtt leugráltak a nyeregből. Legelöl egy
                            zöld kimonós, szalmakalapos, vállas alak érkezett, akire feszesen
                            tisztelegve bámultak.</p>
					<p>Ez volt Kvang.</p>
					<p>Egyenesen az akasztófához tartott, és magasra emelte a kezét. “Na
                            szervusz világ.” Ez volt Rozsdás búcsúgondolata. Az állát egy roppant
                            rántás csapta fel, megfeszült a nyakán a kötél...</p>
					<p>Kvang karja hirtelen félkört írt le, mint mikor a karmester próba közben
                            leinti a zenekart, és a kötél máris megereszkedett. Rozsdás térdre
                            zuhant. Sikoltás hallatszott. A Kölyök rohant ki a barakkból egyenesen
                            Kvang felé. Kvang csodálkozva megfordult, és szemben állt a lánnyal. Egy
                            másodpercig dermedten néztek egymásra, azután a Kölyök zokogva a nyakába
                            borult:</p>
					<p>- Tom! Drága Tom!</p>
					<p>Kvang ugyanis fehér ember volt. Thomas Levennek hívták, és másfél évvel
                            ezelőtt szökött meg a légióból.</p>
					<p>A katonák nem tudták mire vélni, hogy a generális öleli és csókolja az
                            angol ezredest. Ki tudja, meddig tartott volna a viszontlátás öröme, ha
                            egy szemrehányó hang nem szólal meg alattuk:</p>
					<p>- Valaminek velem is történnie kell.</p>
					<p>Rozsdás volt, még mindig a földön, ahogy visszahullott a térdére,
                            kötéllel a nyakán.</p>
				</div>
				<div type="chapter">
					<head>4</head>
					<p>Együtt ültek a parancsnok szobájában.</p>
					<p>- Ha nem ismerem fel az utolsó pillanatban, hogy maga nem Bradford -
                            mondta Kvang, illetve Tom Leven - akkor nagyon sajnálatos dolog történt
                            volna. Ne haragudjon, kérem...</p>
					<p>- Szót sem érdemel. Futó kellemetlenségnek tekintem. De micsoda rejtélyes
                            úton lett maga Kvang?</p>
					<p>- Kedves barátom - mondta Leven mosolyogva -, nem egy európai katonatiszt
                            vagy kalandor járkál ebben a titokzatos országban álnév alatt. A másik
                            katona meghalt, én felgyógyultam a betegségemből. Láttam, hogy mennyire
                            megszeretett közben a törzs. Én is északra vonultam velük együtt. És
                            mert jók voltak hozzám, hálából kiképeztem őket. Harcos nép és így nagy
                            szolgálatot tettem nekik a katonai oktatással. Azután még néhány törzs
                            csatlakozott hozzájuk, így alakítottam meg szabadcsapatomat, amely védi
                            a békés törzseket rablóktól és martalócoktól. Ezért adót fizetnek
                            nekünk: gumit és elefántcsontot. Az adóból arra is tellett, amint
                            látjátok, hogy Kínából néhány modernebb berendezési tárgyat, fegyvert,
                            huzalt, telefont hozzak. - Szeretettel simogatta a húgát, azután
                            végighallgatta Rozsdás rövidre fogott magyarázatát fogságukról, a
                            hercegről, Bradfordról és a fegyverszállítmányról, amely ma éjszaka fog
                            a határra érkezni.</p>
					<p>- Tudom - mondta komoran Kvang -, Snyder követét hitegettem. Azért
                            hitegettem Snydert, hogy fegyverszállítmányát a határra csalogassam.
                            Először el fogom vágni az amerikai gerilláinak az útját, azután kézre
                            kerítem a fegyverszállító csapatot, és végül a muníciót megsemmisítem.
                            Ezért nem akarok király lenni, de más se jöjjön ide uralkodni. Mondják
                            meg az Earlnak, hogy nélkülük is fenntarthatom itt a rendet. Köszönöm,
                            barátom, amit a húgomért és értem tett. A két hiányzó rajz nálam van,
                            elhoztam Helena Aldington lakásáról. Akkor már tudtam, hogy Bradford
                            gazember, de nem volt bizonyítékom. A találmányt a húgom majd
                            értékesíti, és csodálatos szolgálatukért valamennyien megkapják
                            jutalmukat.</p>
					<p>- Ha ugyan él még valaki a társaságból - dörmögte Rozsdás - A cirkálót
                            azóta bizonyára rég elfogták.</p>
					<p>Ebben a pillanatban egy sáros, lihegő kínai ugrott be a szobába, szinte
                            egyenesen a lováról, amelyen az ajtóig vágtatott. Jelentett valamit, és
                            Leven ijedten ragadta meg a vállánál.</p>
					<p>- Mi történt? - kérdezte a Kölyök.</p>
					<p>- Nagy baj - mondta Leven. - Húsz kilométernyire innen levegőbe
                            röpítették az Irrawaddy gátját. A víz észak felé zúdul.</p>
					<p>- Mit jelent ez? - kérdezte Rozsdás.</p>
					<p>- Nagyon rosszat. Az áradás a völgyet öntötte el, katonáim tehát még
                            északabbra húzódtak a magaslatokról, úgyhogy a hadseregem és köztünk egy
                            több kilométer kiterjedésű tenger áll. Itt vagyunk ezzel a kis őrséggel,
                            mindössze százötven ember, és katonáim nem jöhetnek ide. Ez Snyder műve
                            volt. Elvágta hadseregemet a szorostól, azután nagy túlerővel meg akar
                            rohanni. Hé! G’Lisu! Riadót!</p>
					<p>Megszólalt a kürt.</p>
					<p>- Most mi lesz? - kérdezte a lány.</p>
					<p>- Elsősorban felkészülünk, hogy ne érjen váratlanul Snyder hordájának
                            támadása. Úgy látszik, sejtette, hogy csak színleg tárgyalok vele.
                            Azután pedig védeni fogjuk a hágót utolsó csepp vérünkig. Sajnos, kevés
                            reményünk van.</p>
					<p>Este volt. Békés csend borult az erdőre, és távol, az Irrawaddy partján
                            lomhán nyüzsgő krokodilusok látszottak a holdfényben. A katonák egy
                            része a hágó mellett helyezkedett el, a többiek hevenyészett barikádot
                            hordtak össze a tábor körül homokzsákokból deszkákból kövekből. Két-
                            három óra múlt így el feszült várakozásban. Azután bennszülött futár
                            érkezett a déli ösvényről.</p>
					<p>- Generális! - jelentette mély tisztelettel. - Az én uram, a fekete ruhás
                            tábornok, kéri a válaszodat, mert mint kémünk jelentette, a hágó
                            feljárójánál most fordultak be Birma felé az első fegyverszállító
                            öszvérek.</p>
					<p>- Mondd meg Snydernek - felelte Leven -, hogy embereim itt várják a
                            szorosban a fegyverszállítmányt, és meg fogják semmisíteni.</p>
					<p>- Uram, akkor harc lesz.</p>
					<p>- Harc lesz, Hu-vej. Menj vissza uradhoz.</p>
					<p>A követ eltávozott. Kvang őrszeme, aki egy magasabb sziklatalpon hasalt,
                            szintén jelentette, hogy a hágó szerpentinjén karaván jön a határ
                            felé.</p>
					<p>- Ha lőtávolba érnek: tűz! - kiáltotta Leven.</p>
					<p>- Cho! Küldj őrjáratot dél felé. Vigyázzanak az ellenség jön.</p>
					<p>- Adjon nekem egy puskát, Leven - mondta Rozsdás -, nem vagyok híres
                            céllövő, de negyven, ötven ilyen bagaria pofával fölérek.</p>
					<p>- Azonnal kap puskát, kedves... ejnye, hogy is hívják?</p>
					<p>- Rozsdás.</p>
					<p>- Micsoda?</p>
					<p>- Rozsdás. Ez a nevem.</p>
					<p>- De hiszen ez csúfnév.</p>
					<p>- Komolyan csúf? Néha úgy vettem észre, hogy tisztelik. Olyan dolog ez,
                            mint amikor egy volt századost Kvangnak neveznek. Különben polgári nevem
                            John Hallyburton.</p>
					<p>- Hallyburton?... John Hallyburton... Ejnye... Várjon. Hopp! Évekkel
                            ezelőtt hallottam ezt a nevet. Egy John Hallyburton gyorsasági
                            világrekorddal repült Londonból Ausztráliába, és a legmagasabb
                            kitüntetésben részesült. Azután katonai ranggal átvette a
                            hadi-repülőgépgyár.</p>
					<p>- Úgy van. Később a gyár igazgatóját egy redőnyhúzóval bénára verte az
                            illető, és menekülnie kellett. Én voltam.</p>
					<p>- Emlékszem. Maga előtt szép jövő állt... Hát várjon csak... Azonnal adok
                            fegyvert, de nem mozdul el a húgom mellől. Nekem az embereim közt kell
                            lennem.</p>
					<p>Lihegő katona jött be:</p>
					<p>- Uram! Apad az Irrawaddy!</p>
					<p>- Tudom - mondta sóhajtva Leven, azután Rozsdáshoz fordult -, ez azt
                            jelenti, hogy a hátsó‑indiai határig víz alá kerül az ország. Még
                            szerencse, hogy nem erre jön a víz, hanem északra.</p>
					<p>Újabb katona érkezett:</p>
					<p>- Jönnek! Vagy négyszázan vannak!</p>
					<p>- Cho! - Leven kiáltására megjelent a kínai tiszt. - Ötven emberrel a
                            szent Bo-fa mögötti dombot lövitek állandóan, hogy a folyó felől ne
                            keríthessenek be. A szorosban levő emberek semmi esetre se hagyják el a
                            helyüket, és a torlaszok mögött húsz ember kezdjen drótsövényt
                            készíteni. Maga, amint mondtam, itt marad a húgommal...</p>
					<p>- De én...</p>
					<p>- John Hallyburton! Az én birodalmamban minden férfi katona. És katona
                            csak egyet felelhet a parancsra, azt hogy “igenis”. Megértette?</p>
					<p>- Igenis, de bátorkodom...</p>
					<p>- Hátra arc!</p>
					<p>Odakint elhangzottak az első puskalövések.</p>
				</div>
				<div type="chapter">
					<head>5</head>
					<p>Nagy túlerő csapott le rájuk. Snyderék nem is kísérleteztek azzal, hogy
                            bekerítsék őket. A szorosban álló ötven emberre vetették magukat. Ez
                            volt a cél! A legfőbb erejük abban állott, hogy néhány kézigránátot
                            sikerült szerezniük. Négy gránát közül három találatot ért a barikádok
                            mögött, az egyik gyújtóbomba volt.</p>
					<p>Leven jól kiépített primitív állása összeomlott. A gyújtóbomba szétcsapó
                            éterlángja két barakkot gyújtott fel. Égett a torlasz.</p>
					<p>- Altiszt! Húsz emberrel állandóan építeni a torlaszt! - kiáltotta Leven,
                            aki hol itt, hol ott tűnt fel a harcolók között. - Öt ember hordja ki a
                            töltényeket az égő barakkból, mindent a Bo-fa mögötti dombra. Oda fogunk
                            visszavonulni.</p>
					<p>Egy sötét tárgy zuhant melléje. Az altiszt megdermedt a rémülettől:
                            kézigránát! A következő másodpercben Leven felragadta a gránátot, és
                            nagy ívben visszahajította. Az egyetlen védekezés lehulló kézigránát
                            ellen. Néha sikerül, mert a gyújtást sohasem lehet pontosan
                            beállítani.</p>
					<p>A visszahajított bomba az ellenség fölött, a levegőben robbant, lángoló
                            éter permetezett széles sugárban, égő emberek szaladtak sikoltozva. A
                            szorosban álló ötven katona állása tizenöt emberrel gyöngyült, és
                            visszaszorították őket. Egy helyen már a tábor barikádja mögé is
                            benyomult az ellenség, de sikerült az első támadókat leölni, és újra
                            megerősíteni a hézagot. A helyzet azonban reménytelennek látszott.</p>
					<p>- Hallyburton! - rohant Leven a sértetlen barakk felé. A húga és a vörös
                            fiatalember még ott voltak.</p>
					<p>- Igenis! - mondta Rozsdás, és igyekezett eltávolodni az ablaktól,
                            ahonnan a parancs ellenére, szakadatlanul lövöldözött a torlasz előtti
                            ellenségre.</p>
					<p>- A húgomat a domb mögé viszi, és továbbra is vigyáz rá. Oda fogunk
                            visszavonulni. Sajnos rosszul állunk.</p>
					<p>Golyók fütyültek, fojtó füstszag terjengett, és a bennszülöttek
                            fülsiketítő ordítása nem szünetelt egy pillanatra sem. Ahogy a Kölyök
                            kilépett a kunyhóból, egy gránátrepesz leszakította az ajtót mellette.
                            Megtántorodott. Golyók fütyültek körülötte, és becsaptak a barakk
                            fájába. Rozsdás gyorsan felkapta a lányt, és futott vele a domb felé,
                            ahol már építették az új torlaszt.</p>
				</div>
				<div type="chapter">
					<head>6</head>
					<p>- Hé! Szedjetek össze száz embert! - kiáltotta Snyder, aki közben
                            megsebesült a karján. ‑ Rohamra megyünk a szoros ellen.</p>
					<p>- Nincs több kézigránát - jelentette az egyik katonája. Ezek nem voltak
                            kiképezve, mint Leven emberei. Gerillabanda harcosok, fegyelmezetlen
                            csoport voltak.</p>
					<p>- Nem fontos - mondta Snyder -, elsöpörjük őket. Szedd össze egy csapatba
                            a harcosokat és tegyetek úgy mintha meg akarnátok rohanni a tábort.
                            Közeledjetek elszórtan, lövöldözve. Szóval tereljétek el a tábor
                            figyelmét a szorosról.</p>
					<p>Míg Leven emberei a torlasz mögött azt hitték, hogy ellenük fognak
                            rohamot intézni, száz ember váratlanul nekifutott a szorosnak, és két
                            sortűztől megritkítva, elérték Kvang maroknyi őrségét, percek alatt
                            lemészárolták őket. Ezután a szoros szikláit megkerülve, oldalba akarták
                            kapni a tábort.</p>
					<p>- Cho! - rendelkezett Leven. - Hátulról számítva ötös csoportokban
                            folyton tüzelve visszavonulni a domb mögé. Minden fegyvert össze kell
                            szedni. A torlaszt öntsétek le petróleummal és gyújtsátok meg.</p>
					<p>A lángoló barikád megfékezte az általános rohamot. Ezalatt Leven
                            megmaradt néhány emberét összevonta a folyó felé eső domb mögé. Éjfélre
                            járt.</p>
					<p>A nagy fegyverszállítmány első öszvére elérte a hegylánc bejáratát Birma
                            határán.</p>
				</div>
			</div>
			<div type="group">
				<head>KILENCEDIK FEJEZET</head>
				<p>Hogyan lett a “Radzeer” kísértethajó. Bradford elmenekül, és Kvang marad.
                        A cirkáló elindul utolsó útjára, de mit ér a szerencse, ha elfogyott a
                        szivar. A szenvedők sem maradnak magukra.</p>
				<div type="chapter">
					<head>1</head>
					<p>- Reménytelen a helyzet...</p>
					<p>- Az emberei nem jöhetnek le az Irrawaddyn?</p>
					<p>- Reggelre az Irrawaddy egylábnyit apad. Ez azt jelenti, hogy seregemet a
                            mocsárvidékkel egyesült ár választja el tőlem - Körülnézett, és látta,
                            hogy a lány valamivel távolabb félig aléltan dől neki egy homokzsáknak.
                            Halkan, gyorsan így szólt:</p>
					<p>- Hallyburton, magára igen nehéz feladat vár. Innen ötvenlépésnyire van a
                            folyó. Néhány csónakot kötöttem ott ki. Elviszi innen a húgomat. Érti,
                            ugye? Ha lefelé mennek, az apadó árral hajnalra biztonságban lehetnek.
                            Nem kérdez semmit, csak fölkapja Edithet, és viszi...</p>
					<p>- És maga?</p>
					<p>- Én természetesen a helyemen maradok. Isten vele, barátom. - Az első
                            golyók már ott fütyültek körülöttük, ágakat és leveleket sodorva le a
                            sűrű fakoronákról. Rozsdás ismerte a barátját. Nem szólt tehát semmit,
                            odament, a karjaiba kapta, mint valami gyereket, és futott vele. A lány
                            felélénkült.</p>
					<p>- Hová viszel?... Nem! Nem akarom!... Tom! Ne hagyjuk itt! Tom! Eressz
                            el! - Két öklével teljes erejéből hisztérikusan a férfi mellkasán
                            dörömbölt, aki erősen tartotta, és futott vele. A támadók ordítása egyre
                            közelebbről hangzott. Nem volt idő. Szinte durván a csónak fenekére
                            dobta a lányt, egy nyisszantással szétvágta a kötelet, és a csónakot
                            nyomban elkapta a bugyborékoló, szennyes ár. Rozsdás bemerítette a
                            lapátot, és a part vízbe nyúló fái mentén óvatosan távolodott a harc
                            színhelyétől.</p>
				</div>
				<div type="chapter">
					<head>2</head>
					<p>Fél óra alatt bekerítették a kis tábort. Levennél fogytán volt a muníció,
                            és az emberek nagy része holtan vagy sebesülten hevert.
                            Hajnalodott...</p>
					<p>Egy bennszülött jött fehér zászlóval.</p>
					<p>- Az én uram azt üzeni, hogy add meg magad. Semmi bántódásod nem lesz,
                            csak a fehér katonákat kívánja.</p>
					<p>Az ösvény torkolatánál megjelent egy öszvér.</p>
					<p>- Ez a válaszom: Cho! Tűz!</p>
					<p>A kínai tíz emberével tüzet adott a szorosra, az öszvér sikoltó
                            nyerítéssel felvetette magát, azután legurult rakományával együtt a
                            szikláról.</p>
					<p>- Vissza! - kiáltotta Snyder. - A karaván maradjon a szoros mögött, amíg
                            egy rohammal elintézzük ezeket az őrülteket.</p>
					<p>Snyder emberei közül nagyon sok elhullott, de még mindig túlerőben
                            voltak. Megrohanták a barikádokat. Puskaaggyal, késsel, revolverrel
                            folyt a harc. Kvang emberei fanatikus erővel védekeztek, és fegyelmezett
                            rendszerességükön az amerikai hordájának első rohama megtört. Az utolsó
                            barikádra ugrott katonával Cho csapott össze. A katona szuronya átjárta
                            a hasát, együtt zuhantak le a torlaszról, és a haldokló kínai utolsó
                            erejével átfogta ellenfele torkát. Egymáson fekve, úgy maradtak.</p>
					<p>Snyder újra összeszedte az embereket. Minek siessen? Ez a maroknyi sereg
                            a kezében van.</p>
					<p>Rövidesen kiderült, hogy jobban, mint gondolná. Levennek elfogyott a
                            muníciója. Miután a lövések ritkultak, és a közeledő harcosokra sem
                            tüzeltek, Snyder is rájött erre. Parancsot adott, hogy indítsanak el a
                            hágó mögül egy öszvért. És ez az öszvér már sértetlenül lépte át a
                            szorost.</p>
					<p>Az öszvért diadalordítással fogadták. Azután még egy, majd még egy
                            teherhordó állat lépte át a határt. A fegyverszállítás megindult.</p>
					<p>Baaangg!</p>
					<p>A hajnali ég alatt valami nagy, sötét tárgy repült át szép ívben a fejük
                            felett, azután messze rengő roppanással hatalmas lángnyelv csapott föl,
                            közel a szoroshoz. Öszvérek, fadarabok, emberi fejek és lábak, kiszakadt
                            földtömeggel vegyülve, egy legyező alakú, vörös sugárban röppentek a
                            magasba.</p>
					<p>Baaangg!</p>
					<p>Most már belőtték az ágyút, és egymás után csaptak gránátok és srapnelek
                            a szorosba. Szikla omlott, nyolcvanméteres fák zuhantak, az iszapos
                            domboldal mázsás rétegekben csuszamlott, széttörve, megsemmisítve,
                            eltemetve a hatalmas fegyverszállítmányt, és a felrobbant muníció
                            bazaltkolosszusokat döntött le. Füst, por és törmelékhalmaz fedte a
                            helyet, ahol az érkező karaván tábora volt még nemrégen.</p>
					<p>Tüzérség!</p>
					<p>Snyder és emberei fejvesztetten menekültek a sűrű erdő felé, amerről
                            jöttek. Jobb felől, a siketítő dörejek után szinte halkan, megszólalt
                            valami: ta-ta-ta-ta-ta, az emberek, mint a kaszált fű, dőltek el jobbra,
                            balra.</p>
					<p>Gépfegyver!</p>
					<p>Azután vagy húsz haditengerész hófehér egyenruhája tűnt elő a sűrűből, s
                            egy vezényszóra lekapták fegyverüket. Mindenki futott, amerre látott, de
                            az egymás után ropogó sortüzek elől a földre lapulva csak néhány ember
                            menekült meg. Snyderrel öt golyó végzett.</p>
					<p>A harcnak vége volt.</p>
					<p>Az Irrawaddy közepén fényesen kivilágítva ott állt a “Radzeer” teljes
                            hadi pompájában, és diadalmas kommandó hangzott fel a reggelben:</p>
					<p>- Sört!</p>
				</div>
				<div type="chapter">
					<head>3</head>
					<p>Irrawaddy elhagyott partjai közelében hajózó cirkáló először a Főorvossal
                            és az Earl-lel találkozott akik egy dzsunkában menekültek. Mikor
                            meghallották a Főorvostól, hogy miről van szó, teljes gőzzel indultak
                            észak felé. Hajnalban vették fel Rozsdást és a Kölyköt.</p>
					<p>A hajón végre nagy adag kininhez jutott a herceg, és így rövidesen elmúlt
                            a lázrohama. Mire reggel lett, és elérték Kvang táborát, ahol már
                            végkimenetele előtt állt a harc, a herceg vette át a parancsnokságot.
                            Elsősorban valamennyi ágyúval a szorost lövette. Közben a matrózok egy
                            része Rozsdás vezetésével csónakba szállt, két gépfegyverrel és
                            puskákkal, hogy déli irányban kikötve elvágják a menekülők útját, ami
                            tökéletesen sikerült.</p>
					<p>Hogy került a “Radzeer” az Irrawaddyra, kérdezik kíváncsian? A cirkálót
                            Rangoontól néhány kilométernyire érte a hír, hogy a torkolatot két angol
                            cirkáló szállta meg. Sűrű felhőszakadás zuhogott. Az éjszaka
                            átláthatatlan sötétjébe csak egy-egy villám hasított bele. Tanácskoztak.
                            A tanácskozás eredményeképpen két matróz kievezett a közeli partra, és
                            elkötött egy őrizetlen dzsunkát. A csónakra épített kunyhó belsejében, a
                            vihar dacára, nagy nehezen, hosszas, óvatos munkával átszerelték, és
                            üzembe helyezték a hajó rádióállomását. Az adó-vevőkészülék nem volt
                            nagy, de rendkívüli ügyességet igényelt, hogy a csónak kis kunyhójába
                            sértetlenül áthelyezzék. A kunyhóban Bunkó helyezkedett el a
                            készüléknél, és társa a hajó orrába szerelt, hosszú végű kormánylapáthoz
                            ült. Ügyesen siklottak el a torkolatnál őrt álló hadihajók mellett. Ezek
                            különben sem törődtek a mindenféle ezerszámra látható dzsunkákkal, hanem
                            egy hatalmas cirkálót kerestek. Éjfélre elérték a Bengáli-öblöt. Azon a
                            részen, ahol a partcsuszamlást felfedezték, megkezdték a leadást. Mikor
                            az első cirkálók közeledtek, a keskeny dzsunka (belsejében a
                            rádióadóval) a sötét part mentén feljebb haladt, és kikötött egy kis
                            természetes öbölben, ahonnan jól látta az égő raktárházat és a
                            halászfalut. Ezután vagy két napig sétáltak a tengeren. A partok
                            közelében ezer és ezer család lakik dzsunkában, ott van az üstjük,
                            amiben főznek, esetleg egy kis bölcső a csecsemővel és a halászathoz
                            szükséges felszerelésük. De a foltozó varga vagy más kéziiparos is a
                            dzsunkáján él. Mindenfelé, a megszámlálhatatlan rafia-, gyékény- és
                            szalmadzsunkák között olyan biztonsággal úszhattak leadójukkal Bunkó és
                            barátja, mintha csak a csillagos égen vegyültek volna el, az
                            admiralitásra bízva, hogy valamennyi égitestet sorra vegye az ő
                            kedvükért.</p>
					<p>Ezalatt a “Radzeer” az ellenkező parthoz farolt, és minden lámpáját
                            eloltva, az orkán leple alatt siklott visszafelé. Észrevétlenül Rangoon
                            felé jutott. Mire a vihar elállt, maga mögött hagyta Mandalay-t, azután
                            teljes gőzzel észak felé tartott. Ugyanis ez volt egyetlen útja a
                            menekülésnek. Igen ám de jól tudták, hogy a vihar végeztével egy
                            repülőraj kutatja majd át a folyót.</p>
					<p>A part egy beszögellésén, a dzsungel fái között beálltak a hajóval az
                            Irrawaddy holtágába. Ezután villámgyors munkába kezdtek. Negyven és
                            ötvenméteres szívós pálmákat, koronájuk alá hurkolt hajókötéllel addig
                            hajlítottak a kis öböl két oldalán, míg a pálmalombok összeértek a
                            cirkáló felett. Ezután a legénység gallyakat, virágokat, leveleket
                            hordott össze, felmásztak a pálmákra, és beborították ezzel a gizgazzal.
                            A Mandalay fölötti, elhagyatott, kihalt, egymástól több mérföldre húzódó
                            őserdőkben és mocsarakban egy-egy elszórt törzs él. Csónak, hajó, ember
                            erre nem járt a cirkáló tehát, miután kitért a folyó sodrából, és beállt
                            ebbe a holtágba, csak a repülőgépektől tarthatott. De mire megérkezett a
                            raj, az Irrawaddyn nyoma sem volt a hajónak, a kis öböl nem ütött el a
                            part sávjától, mert az alagútszerűen összehúzott fakoronák, virággal,
                            bokrokkal beszórva, egybeolvadtak az őserdő egyhangú tömegével.</p>
					<p>Így történt, hogy a hajó másodszor is eltűnt, és bár az óceán különböző
                            forgalmas pontjain jeleket adott le, nyoma veszett. Miután az
                            admiralitás soha nem adott ki hivatalos jelentést az ügyben, a matrózok
                            legendákat mesélnek egy kísérteties cirkálóról, amely olykor jeleket ad
                            a ködben, de még senki sem látta, mert fedélzetén a “Félfejű Jack”, egy
                            múlt századbeli kalózkapitány intézkedik.</p>
				</div>
				<div type="chapter">
					<head>4</head>
					<p>Az Earl Kvanggal sétált fel és alá a parton. Közben eltemették a
                            halottakat, ápolás alá vették a sebesülteket, és megtalálták Morrison
                            Snyder tetemét is. De hol van Bradford?</p>
					<p>Snyder egyik altisztjét elcsípték. Ez elmondta, hogy Bradford még a
                            támadás előtt elvágtatott Mandalay felé.</p>
					<p>- Mondd meg, hogy miért! - faggatta Kvang.</p>
					<p>- Uram, ez titok.</p>
					<p>- Akkor hát ne mondd meg, de én kiköttetlek az ösvény mentén a földre,
                            amerre a vöröshangyák vándorútja vezet.</p>
					<p>- Azt hiszem, jobb ha megmondom, uram.</p>
					<p>- Én is azt hiszem - felelte Kvang barátságosan.</p>
					<p>- A másik halvány képű, aki százados, azt az üzenetet viszi Mandalay-ba,
                            hogy az angol nagyúr megállapodott veled, és két hétig itt marad nálad.
                            Ezt azért teszi, hogy az angolok és franciák ne küldjenek ide katonákat.
                            Azalatt is, minden törzs puskát kapott volna, hogy legyőzzük a kiküldött
                            katonákat.</p>
					<p>- Nagyon aljas volt ez a terv - mondta az Earl Kvangnak. - A maga seregét
                            elvágták, és két hét alatt az összes vad törzset felfegyverezve,
                            korlátlanul uralkodtak volna itt a határon. Kár, hogy a hajón nincs meg
                            a rádióadó, így ez a Bradford kereket old majd Mandalay-ból. Ezt igazán
                            sajnálom.</p>
					<p>- Én még jobban - mondta Leven tompán. - Kis híján felköttettem helyette
                            ezt a vidám, vörös hajú fiút.</p>
					<p>- Hallja, Leven, ez igazán nagyszerű ember. Nyugodtan rábízhatja a húgát,
                            ha majd visszatérnek Londonba, mert ön valami módon reaktiválva lesz.
                            Tökéletesen betöltötte itt egy kitűnő angol tiszt küldetését. Ami pedig
                            a gyilkossági ügyét illeti, vörös barátunknak van egy elmélete. Bradford
                            ugyan szökésével az ellenbizonyítást lehetetlenné tette, de azok után,
                            amik kiderültek róla, inkább adnak majd hitelt a maga szavának, tárgyi
                            bizonyítékok nélkül is.</p>
					<p>- Engedelmével, excellenciás uram, én nem törődöm azzal, hogy mit hisznek
                            rólam Londonban, és mit nem. Én nem is térek többé vissza. Megszerettem
                            az őserdőt. Csak aki sokáig élvezte egy gyönyörű, modern város
                            környezetét, az tud szívből ragaszkodni a dzsungelhez. Szeretem a
                            bennszülötteimet, jól érzem magam közöttük, és itt maradok.</p>
					<p>Hallgattak. A herceg megértette az embert. Sok szenvedés és
                            igazságtalanság tette ilyen keserűvé és rezignálttá.</p>
					<p>- Azt hiszem, felesleges lenne elhatározásáról lebeszélni. Rövidesen
                            talán közölhetek magával olyasmit, ami kissé feltámasztja az életkedvét.
                            Maga még fiatal ember, Thomas Leven!</p>
					<p>Piszkos Fred lépett hozzájuk:</p>
					<p>- Bocsánat a személyes megjelenésért, de apad az Irrawaddy, és ha nem
                            akarunk itt megfenekleni, nyomban indulnunk kell.</p>
					<p>- Indulás! - mondta a herceg. Fred boldogan szalutált. Most már nemcsak
                            igazi hadihajója és egyenruhája, hanem igazi feljebbvalója is volt.</p>
				</div>
			</div>
			<div type="group">
				<head>TIZEDIK FEJEZET</head>
				<p>Bradford saját oktatásával találja szemben magát. Egy ablak rossz
                        kilátással. A “Radzeer”-ügyben csak Rozsdás emel panaszt a frakkja ellen.
                        Panaszát elintézik.</p>
				<div type="chapter">
					<head>1</head>
					<p>Bradford lóhalálában vágtatott az erőd felé. A kémek jelentették, hogy a
                            szökött foglyok nyomai Kvang táborába vezettek. Attól tehát nem kell
                            tartania, hogy Mandalay-ban valaki tud arról, amit az Earlnek elmondott
                            katonai múltjáról. Egyenesen a parancsnok elé ment.</p>
					<p>- Északról jön? Ja, hiszen emlékszem... Ön az a matróz, aki az Earl
                            kíséretéhez tartozott.</p>
					<p>Bradford fellélegzett. Nem tudnak semmit.</p>
					<p>- Én nem vagyok matróz, hanem Bradford vezérkari százados. - Elmondott
                            mindent a parancsnoknak a “Radzeer” elsüllyedésétől kezdve. Fogságukat,
                            a két szélhámos szereplését, és útjukat a szélhámosokkal észak felé. A
                            parancsnok ámultan hallgatta. Bradford elővette parancsát, fényképes
                            igazolványát. Minden összevágott.</p>
					<p>- Hát ez bizony nagy blamázs lesz, ha kiderül. Mind önöknek, mind a
                            franciáknak. Jó lenne eltussolni a dolgot. De hová az ördögbe lett az a
                            cirkáló?</p>
					<p>Ezt Bradford is szerette volna tudni. Fél óra múlva megfürödve, a
                            tábornokkal együtt villásreggelizett.</p>
					<p>- Örülök, hogy megállapodtak Kvanggal.</p>
					<p>- Elég simán ment. Most már nem lesz több baj.</p>
					<p>Odakint megszólalt a kürt, fegyverbe szólították az őrséget. Ez magas
                            rangú katonai vendéget jelentett. Bradford lenézett az ablakból. Néhány
                            angol tiszt érkezett. Ezektől nem kellett tartania. Valamennyien
                            személyesen ismerték, és fogalmuk sem lehetett arról, ami most az
                            Irrawaddy északi vidékén történik. Egy civil is volt velük, irattáskával
                            a hóna alatt.</p>
					<p>A parancsnok lépett be.</p>
					<p>- Erre parancsoljanak, uraim - mondta a hátuljövőknek, azután a
                            tábornokhoz fordult: ‑ Néhány angol tiszt érkezett Hutchinson
                            ezredessel.</p>
					<p>A tábornok eléjük sietett. Bradfordot élénk örömmel üdvözölték:</p>
					<p>- Kérlek - mondta Hutchinson ezredes -, nagyon jó, hogy itt találunk. Be
                            akartunk várni Mandalay-ban, amíg megérkezel az Earllel.</p>
					<p>- Igen sok jelentenivalóm van - mondta Bradford.</p>
					<p>- Ez most nem fontos. Egy ostoba ügy miatt molesztálnak. - A tábornokhoz
                            fordult. - Megengedi tábornok úr, hogy valahol négyszemközt
                            tanácskozhassunk a századossal?</p>
					<p>Egy szomszédos szobába vezették a tiszteket.</p>
					<p>- Kérlek - szólt az ezredes Bradfordhoz -, ez nagyon ostoba história.
                            Bosszant, hogy rám bízták, mert értelmetlennek és utálatosnak tartom.
                            Colombóból valami fráter levelet írt a hadügyminiszternek egy
                            meggyilkolt nővel kapcsolatban. Ezek olyan civil detektív-ostobaságok.
                            A levelet félredobták, mert téged akart megrágalmazni azzal, hogy a
                            meggyilkolt nő mellett talált tőrön... bocsáss meg... a te ujjlenyomatod
                            van. Ezt a levelet félredobták. Erre kérlek, ez az illető Mandalay-ból
                            egy csomagot küldött. És valami ravasz módon kicsalt az Earltől egy
                            írást, amelyben az áll, hogy a csomag küldője veled és az Earllel egy
                            hajón utazott, és kivágott egy ablakot. A csomagban egy kajütablak üvege
                            volt, két részre vágva és egymásra helyezve, mint a
                            mikroszkóp-preparátumoknál. És ez a fickó azt írta, bocsáss meg... hogy
                            az ablaküvegen a te ujjlenyomatodat konzerválta ilyen módon... Ez az
                            ujjlenyomat pedig egyezik a gyilkos ujjlenyomatával, ami a tőrön volt.
                            Nagyon kínos história... De hát kétségtelen, hogy az Earl írása volt
                            mellékelve... És most neked is érdeked, hogy ezt az undorító ügyet így
                            magunk között... hát úgy-ahogy elintézzük... mert utasítás jött...</p>
					<p>- Hogy gondolod... - mondta halványan Bradford.</p>
					<p>- Hát kérlek... hm... ez kínos... de hát az ujjlenyomatodat most ez az
                            úr, aki daktiloszkópus... azért hoztuk... Ezt senki sem fogja megtudni.
                            Azt hiszem neked is érdeked, hogy a rágalmazó ellen azután nyomban
                            eljárjunk, mert mégis hallatlan, hogy egy vezérkari százados
                            ujjlenyomatát rablógyilkossággal hozzák összefüggésbe...</p>
					<p>Egy gyanakvó termetű fiatal tiszt, aki kissé oldalról figyelte a
                            jelenetet, nyomban rávetette magát Bradford karjára, mikor az
                            előrántotta a revolverét, valószínűleg azért, hogy főbelője magát.</p>
					<p>Azután már erősen lefogták, és az ezredes szinte rémülten nézett rá.</p>
					<p>- Kérem, főfelügyelő úr - mondta Huchinson a civilnek -, vegye elő a
                            felszerelését, ujjlenyomatot készítünk.</p>
					<p>A civil néhány holmit szedett elő a táskájából. Bradford váratlanul
                            elnevette magát.</p>
					<p>- Csak hagyja, barátom - mondta cinikusan. - Az ujjlenyomat egyezik.
                            Beismerem, hogy én öltem meg Helena Aldingtont.</p>
					<p>Miután katonai személyről volt szó, mindkét államot érintő titkos ügyről,
                            Bradfordot egy óra múlva szép csendesen, megbilincselve magukkal vitték
                            a tisztek a torpedónaszádon, amelyen érkeztek, és Calcuttából a “Queen
                            Victoria” zászlóshajó Angliába vitte a foglyot.</p>
				</div>
				<div type="chapter">
					<head>2</head>
					<p>A “Radzeer” személyzete szót fogadott az Earlnek, aki nem ígért semmit,
                            megköszönte hűségüket és okosságukat, azután azt ajánlotta nekik, hogy
                            fussanak be Calcuttába, és adják meg magukat.</p>
					<p>- Nézzék, emberek - mondta a herceg -, én nem vagyok illetékes hatóság,
                            de most már hiszek abban, hogy a szolgálat, amit Angliának tettek,
                            viszonzásra fog találni. A rendőrnek el kell fogni magukat, a bíró nem
                            jutalmazhat, csak büntethet, de a király kegyelmet adhat. Ügyüket én
                            magam fogom őfelsége elé terjeszteni, és a minisztériumban is elmondom
                            az igazságot: egy katasztrófát hárítottak el bátorságukkal, okosságukkal
                            és hűségükkel. Ez minden, amit mondhatok, fiúk.</p>
					<p>A “Radzeer” tehát teljes gőzzel Calcuttába ment.</p>
					<p>- Szép kis víkendünk volt - mondta Rozsdás az első tiszt kajütjében, ahol
                            a Kölyökkel ültek kettesben.</p>
					<p>- És mégis Tom nélkül megyünk haza - sóhajtott az kissé szomorúan.</p>
					<p>Az Earl épp akkor lépett be, mikor Rozsdás átkarolta a leányt.</p>
					<p>- Gratulálok - mondta az excellenciás. - Most majd el kell válniuk egy
                            időre. Valamennyiüket letartóztatják Calcuttában. Gondom lesz rá, hogy a
                            bánásmód ne legyen szigorú. Kihallgattam a legénységet, és úgy
                            értesültem, hogy Miss Leven a foglyuk volt, akarata ellenére vitték
                            magukkal, mint engemet, azt hiszem, így volt, nem?</p>
					<p>- De mennyire! - felelte Rozsdás, miután nyomban megértette, hogy az Earl
                            ki akarja vonni Edithet az elkerülhetetlen rendőri eljárás alól, amely
                            Calcuttában várja őket. - A Misst éjszaka raboltuk el, megkötöztük
                            álmában, és létrán vittük a hajóra. Esetleg azt is mondhatjuk, hogy
                            ütöttük-vertük.</p>
					<p>- Azt hiszem - szólt vigasztalóan a szomorú leányhoz Sudessex -, nem
                            fogja sokáig nélkülözni vörös hajú védelmezőjét.</p>
					<p>- Excellenciás uram, az a gyanúm, hogy az elmúlt hetekben nem hoztam
                            szégyent hajrokonaim vörös fejére. - És megelégedetten vigyorgott.</p>
				</div>
				<div type="chapter">
					<head>3</head>
					<p>Az Earl hosszan beszélt a hadügyminiszterrel. A királytól jött.</p>
					<p>- Elsősorban - mondta a herceg -, nem tartotta őket vissza az üldöztetés
                            attól, hogy kimentsenek engem a nyomorult Bradforddal együtt a “Radzeer”
                            elsüllyedése után. Másodsorban szélhámosságuk közben igyekeztek
                            állandóan hazájukat szolgálni. Megmentettek Snyder fogságából, amivel
                            óriási bajt hárítottak el rólunk. Megmentették az életemet, mikor
                            lázasan ott maradtam, és hűséges katona módjára végrehajtották a
                            parancsomat. Ez a vörös fiú, nem szégyellem bevallani, azzal a lánnyal
                            együtt véghez vitt mindent, ami a vezérkar számára szinte megoldhatatlan
                            feladatnak látszott. És végül, ha nem lopják el a “Balmoralt”, sohasem
                            kerülhettek volna abba a helyzetbe, hogy közbelépésükkel megsemmisítsék
                            a fegyverszállítmányt, amellyel lángba borították volna Birmát és
                            Hátsó-Indiát. Ezzel szemben komoly bűnt is követtek el: megszálltak egy
                            angol cirkálót. Ezt nem önző érdekből. Egy embert akartak megmenteni,
                            akiről most már kiderült, hogy ártatlanul szenvedett.</p>
					<p>- Kérem, kérem... Elismerem az erényeiket. Különben sem adtunk ki
                            hivatalos jelentést. Sajnos, nevetségesen kompromittálva lennénk. De hát
                            mit csináljunk a fickókkal?</p>
					<p>- Szerintem, ha a bűneikből és erényeikből egyenleget vonunk, ki kell
                            tüntetni őket.</p>
					<p>- Hogyan?</p>
					<p>- Adjuk nekik a cirkálót. Elsősorban így senki sem állíthatja, hogy az
                            angol tengerészettől el lehet lopni egy hadihajót. Úgyis tervbe vették
                            három-négy hadihajó kiselejtezését. Egyik legyen a “Radzeer”. Most már
                            hagyjuk meg “Radzeer”-nek. Ezek a nagyszerű emberek csak hasznunkra
                            lesznek. A cirkálót az általam alapított hajótársaság arra fogja
                            használni, hogy a kalózoktól hemzsegő indiai vizeken a
                            biztosítótársaságok által magasra értékelt árut szállítsa. És kiderül
                            majd, hogy a “Radzeer” már akkor az övék volt, mikor engem Colombóban a
                            fedélzetére vett.</p>
					<p>- No de, kérem...</p>
					<p>- Őfelsége nagyon pártolta ezt a tervemet, amely egy nevetséges
                            baklövésünket is korrigálja.</p>
					<p>- Én is pártolom.</p>
					<p>Így történt, hogy a bűnösöket voltaképpen hivatalosan nem is tartóztatták
                            le. Miután egy hetet voltak őrizetben, közölték velük, hogy valami
                            tévedés lehetett az ügyben, a hatóságok nem tudták, hogy a “Radzeer”
                            cirkáló kiselejtezett hajó volt, privát kézben, és egy jóindulatú
                            figyelmeztetéssel, hogy lehetőleg menjenek Londonba, ismét
                            rendelkezésükre bocsátották a “tulajdonukat képező” hajót, azzal a külön
                            rendelkezéssel, hogy valószínűleg megbüntetik őket fejenként néhány
                            schillinggel “a haditengerészet egyenruhájának jogosulatlan
                            használatáért”.</p>
					<p>- Nem baj, majd fellebbezünk - nyugtatta meg Piszkos Fred a sápadt és
                            szemmel láthatólag feldúlt rendőrkapitányt.</p>
					<p>- Mondhatom, finom dolog - lamentált Rozsdás -, minden csekélység miatt
                            néhány schilling büntetést kell fizetni.</p>
					<p>Az utcán azonban élénk feltűnést keltettek, mert boldogan kurjongatva
                            borultak egymás nyakába, azután rohantak a cirkálóra.</p>
					<p>...Az ügy epilógusához tartozik, hogy a kaland hősét, Rozsdást, az Earl
                            elbeszélései után legmagasabb helyen is látni kívánták. Csak néhány
                            előkelő személyiség vett részt a fogadáson. Barátunk frakkban volt, és
                            igen jól festett benne, fehér kesztyűje és sárga kamáslija dacára. Külön
                            nimbuszként fűződött hozzá bravúros elmélete Helene Aldington
                            gyilkossága ügyében és szellemes trükkje az ablaküveggel.</p>
					<p>- Hogy jutott eszébe, hogy két üveglap között megőrizheti valakinek az
                            ujjlenyomatát?</p>
					<p>- Mikor dr. Verhagen néven utaztam - felelte Rozsdás, - Bradford azzal
                            leplezett le, hogy hogyan kell mikroszkóp alá két üveglap alatt trip...
                            szóval olyan izéket eltenni. Vércseppben vannak fehér testecskék,
                            vízszintesen hat betű. És mikor később beszélgettünk az excellenciás
                            úrral, láttam, hogy ez az alak idegesen dobol az ablakon ujjaival.
                            Gondoltam, hogyha azokat a tripo... szóval azokat az izéket két üveglap
                            között meg lehet őrizni, akkor talán ujjlenyomattal is megy. Így azután,
                            amikor sétáltak, kivágtam az ablakot, úgyis apró, gömbölyű üveg volt,
                            elvágtam középen, azután egymásra tettem őket, hogy úgy maradjon meg az
                            ujjlenyomat, mint két szelet kenyér között a szalámi.</p>
					<p>Ritkán volt ebben a karzatos, fényes padlójú, faragott mennyezetű
                            teremben olyan sikere valakinek, mint a vörös hajú regényhősnek. Az urak
                            barátságosan mosolyogtak rá, és a Legnagyobb Úr megkérdezte, hogy van-e
                            valami kívánsága.</p>
					<p>- Sir! - mondta Rozsdás és elpirult. - Mit ér a legszebb frakk üres
                            gomblyukkal...?</p>
					<p>Említettem már, hogy a hiúság volt Rozsdás egyetlen igen nagy gyöngéje,
                            de úgy látszik, az öreg úr a hatalmas, piros karosszékben értett valamit
                            az emberi lélekhez, mert nyájasan mosolygott:</p>
					<p>- Mikor legközelebb megkérem majd, hogy jöjjön el és szórakoztasson, meg
                            lesz elégedve a frakkjával. És erre nem kell egy évig sem várnia.</p>
					<p>- Látja, barátom - mondta az Earl -, a becsület és a hűség kirántotta
                            magukat a bajból. Őszintén szólva, mikor hazatértem, és maguk
                            Calcuttában őrizet alatt voltak, féltem, hogy nem ússzák meg büntetés
                            nélkül.</p>
					<p>- Miért büntettek volna minket meg? - kérdezte Rozsdás álmélkodva.</p>
					<p>- Sok nagyszerű tettet kellett elkövetni - mondta a hadügyminiszter -,
                            hogy így legyen. Mert mégiscsak erőszakkal elragadtak egy cirkálót, és
                            fogságban tartották az Earlt, valamint egy állítólagos vezérkari
                            századost.</p>
					<p>- Nahát... - felelte a vörös, és nem tudott hová lenni az álmélkodástól -
                            itt valami borzasztó tévedés van, most már sajnálom, hogy nem állítottak
                            bennünket bíróság elé, mert nem szoktam meg, hogy hasonló gyanúnak még
                            csak az árnyéka is tapadjon a nevemhez - és indignálódva végignézte
                            önmagát kamáslijáig. - Én és néhány gentleman barátom, civil létünkre,
                            ezernyi veszély között, Earl of Sudessex parancsára, viharos éjszaka
                            üzembe helyeztünk egy kiselejtezett cirkálót, kénytelenek voltunk
                            katonaruhában járni egy ideig...</p>
					<p>- Tréfál, uram? - mondta az öreg úr a karosszékből.</p>
					<p>- Parancsoljon, Sir, kegyeskedjék meggyőződni arról, amit mondtam - és
                            átnyújtott egy írást. A papír alján ez állt:</p>
					<p>“Utasításom értelmében, az én intézkedésemre tették
                                mindazt, amit erre az okmányra e sorok fölé jegyeztek. Az angol haza
                                érdekében és magasabb katonai szempontok miatt így láttam
                                jónak:</p>
					<p>Earl of Sudessex.
                            ”</p>
					<p>Ezután a “Balmoral” eltűnésének napja szerepelt mint dátum, és a
                            következő utasításokat jegyezték fel a lapra:</p>
					<p>1. Megbíztam Hallyburton urat, hogy a karanténállomáson parlagon heverő
                            “Balmoral” cirkálót, néhány úriemberrel, észrevétlenül hajózza el
                            állomáshelyéről.</p>
					<p>2. Köteleztem nevezettet, hogy Sabangnál az angol kincstár költségére
                            lássa el a hajót a szükséges szivar- és alkoholmennyiséggel.</p>
					<p>3. Bradford nevű kémgyanús kísérőm miatt tegyenek úgy, mintha fogolyként
                            őriznének a cirkálón.</p>
					<p>4. Súlyos büntetés terhe mellett kötelezem őket, hogy helyettem a francia
                            fogadtatás katonai parádéjának elviselhetetlen fáradalmait vállalják,
                            nevemben és Bradford százados nevében szerepeljenek és lehetőleg sikeres
                            diplomáciai tárgyalásokat folytassanak.</p>
					<p>5. Kötelesek állami lakkal a hajó oldalán helytelenül alkalmazott nevet
                            “Radzeer”-re kijavítani.</p>
					<p>6. Szigorú büntetés mellett megparancsolom, hogy őfelsége indiai
                            flottáját repülőrajait, tengeralattjáróit, rendőreit és a világrész
                            valamennyi rádióállomását kötelesek huzamos időn át megtéveszteni,
                            lehetőleg kijátszani, és parancsaiknak nem engedelmeskedni.</p>
					<p>7. Legfontosabb: E saját kezű írásommal befejezett
                            utasítás megszegőit Essex grófságába szállíttatom, ahol visszaállíttatik
                            a pallosjog, és az engedetleneknek előírásszerűen fejüket vétetem.</p>
					<p>Az öreg úr, ott a karosszékben, úgy nevetett, hogy a könnyei csorogtak. A
                            hadügyminiszter, miután elolvasta az ívet, alatta az Earl saját kezű
                            utasításával, másodpercekig levegő után kapkodott. Különösen fokozódott
                            a derültség, midőn az Earl elmondta az utasítás történetét.</p>
					<p>- Hanem, arra kíváncsi vagyok - mondta az ősz tengernagy tűnődve -, hogy
                            mi történt volna a bűnper végén, ha ez az írás a bíró asztalára
                            kerül.</p>
					<p>Ez igen fogas kérdés volt.</p>
					<p>Az írást eltették a Sudessexek családi levéltárába, ahol még ma is
                            látható.</p>
					<p>- Barátom, maga nem elveszett ember - mondta az öreg úr -, gondom lesz
                            rá, hogy élete további során eredményesebben használja fel
                            képességeit.</p>
					<p>- Akkor hát mégsem lesz a tanítómnak igaza - felelte Rozsdás.</p>
					<p>A kihallgatás ezzel véget ért.</p>
				</div>
				<div type="chapter">
					<head>4</head>
					<p>A biztosítótársaság sohasem bánta meg, hogy a “Radzeer”-t alkalmazta
                            különösen értékes áruk szállítására a bizonytalan indiai vizeken.
                            Pontosabb, rendesebb óceánjárót el sem lehetett képzelni, mint a
                            “Radzeer”. Személyzete megbízható volt, valamennyien szép összeg fölött
                            rendelkeztek, mert midőn Leven találmányát megvásárolták, a
                            “részvénytársaság” tagjai huszonötezer fonton osztoztak Pireuszban, a
                            Nagy Főnök szintén megkapta részét egy postautalványon, amelynek a
                            feladója “gebedj meg” volt. A részvénytársaság tagjain kívül a goromba
                            Fáraó is jutalmat kapott.</p>
					<p>De nem feledkeztek meg a szegény ál-Levenről sem. Gabriel Amiens élete is
                            révbe jutott, miután elegendő tőkét bocsátottak rendelkezésére, hogy
                            Londonban kis kávéházat nyisson a “Légionistához”.</p>
					<p>Hogy miért nem telepedtek le pénzükkel valahol Piszkos Fred és barátai?
                            Mert egy héten belül halálra unták volna magukat. Tenger, csavargás,
                            kaland nélkül nem tudtak élni. Kivétel Rozsdás. Miután elvette feleségül
                            Edith Levent, birtokot vásárolt, amelyet az Earl szemelt ki számukra, az
                            ő grófságában. Mondják, hogy igen előnyös áron jutott hozzá a fiatal
                            pár.</p>
					<p>Az Öreg úrnak gondja volt rá, hogy Rozsdás frakkja az esküvő napján ne
                            szenvedjen régebbi hibájában. Nem is bánta meg, hogy felesége
                            terrorjának engedve, kesztyűjét, kamásliját és gyönyörű, zöld, nemes
                            opál inggombjait otthon hagyta. Az érdemrend mindenért kárpótolta.
                            Piszkos Fred a “Radzeer” legénységével ott volt az esküvőn, és
                            mindnyájuk nevében egy csokrot nyújtott át, amelyhez szép beszédet
                            eszelt ki, de végre is a meghatottság és a sok nagyúr jelenlététől
                            fellépő elfogódottság miatt, a csokor átnyújtásának pillanatában
                            állandóan csak ezt ismételgette:</p>
					<p>- Micsoda marhaság... micsoda marhaság...</p>
					<p>A francia Riviérára induló házasokat a “Radzeer” szállította Calais-ig,
                            és ez alkalommal a legénység kapitányostul együtt úgy berúgott, hogy
                            midőn az ifjú pár már Párizs felé járt a vonattal, Calais külvárosában
                            egymás után vonultak fel a mentők, a tűzoltók és a rendőrségi készültség
                            riadóautói.</p>
					<p>...És Tom Leven? Fényesen rehabilitálták, előléptették és kitüntették. De
                            soha nem tért vissza Angliába. Mint alezredes, kormányzója lett az
                            általa pacifikált területnek.</p>
				</div>
				<div type="chapter">
					<head>5</head>
					<p>...Ha nagy köd van az óceánon, és lesötétített hajó tűnik fel valamerre,
                            amelyik nem felel rádióhívásra, ma már nem csempészeket gyanítnak rajta,
                            akik titokban közlekednek. Mindenki tudja, hogy a “Balmoral” ez, amelyet
                            valamikor a levegőbe ragadott, és hétszer megforgatott a ciklon. Azóta
                            mint kísértethajó közlekedik, rádiója néma, de ha megjelenik elmosódott,
                            lámpátlan árnya, az általában nagy vihart jelent.</p>
					<p>Ezt ma már minden felvilágosodott matróz tudja.</p>
				</div>
			</div>
		</body>
	</text>
</TEI>