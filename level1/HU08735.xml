<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU08735" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>A Nílus rózsája</title>
            <author>
               <persName>
                  <surname>Lázár</surname>
                  <forename>István</forename>
               </persName>
               <date from="1881" to="1936">1881-1936</date>
               <idno type="VIAF">121396826</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">46203</measure>
            <measure unit="pages">134</measure>
            <measure unit="vols">3</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A Nílus rózsájában</title>
               <date>2010-10-08</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/08700/08735/"/>
               <respStmt>
                  <resp>Original Electronic Edition</resp>
                  <name>Varjú Mária</name>
               </respStmt>
            </bibl>
            <bibl type="printSource">
               <title>A Nílus rózsája</title>
               <author>Lázár István</author>
               <pubPlace>Budapest</pubPlace>
               <publisher>Singer és Wolfner</publisher>
               <date>1927</date>
               <ref target="https://mek.oszk.hu/08700/08735/"/>
            </bibl>
            <bibl type="firstEdition">
               <title>A Nílus rózsája</title>
               <author>Lázár István</author>
               <date>1927</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-05-11"/>
     </revisionDesc>
  </teiHeader>
  <text>
    <body>
         <div type="chapter">
            <head>ELSŐ KÖNYV</head>
            <div type="chapter">
               <head>I. A thiniszi lány.</head>
               <p>A pálmák álmosan kókadoztak a Nilus völgyében. A szent folyó lassan hömpölygött
                  északnak a tenger felé. Megrebbenő tükrén lótuszvirág álmodozott, dus papirusz-sás
                  hajlott rá, mintha csókot küldene a távoli tenger tündéreinek. Százszinü
                  vizinövény, csodaliliom és rózsa, virágos káka, aprólevelü folyondár s különös
                  iszalag lepte el a partot és a viz közepét. Szép, karcsu, feketenyaku szárnyasok,
                  ibiszek, ludak, kék, halványpiros és ezüstös szárnyu madarak, szinpompás lepkék,
                  föl-fölvillanó aranyhalak tünedeztek elő a sáserdők alatt, fénypászták, tört
                  szivárványok ringtak a viz tükrén s fent a ragyogó napsütésben, a papirusz-sáson
                  aranyfátyolnak tünt a pókhálófonál.</p>
               <p>Megpihentette szamarát Néfer-Kara a pálmák árnyékában. Nagy darab ember volt, lába
                  majdnem földig ért az erős szamárról. Oroszlánfejét most fölemelte, ugy hallgatta
                  a vizek mormogását, mely olyanformán hangzott, mint amikor Anhur templomában a
                  tebuni hárfa legmélyebb húrja szól. Egy darabig gyönyörködve nézte a hullámok
                  játékát és a buján viruló ősvilágot, aztán nagyot sóhajtott: a kedvesére
                  gondolt...</p>
               <p>Acélszürke szemével az aranypárás távolba meredt s kemény arcvonásai mosolyba
                  lágyultak. Füszerszámos szellők cirógatták, apró vadak pattantak föl előtte s
                  amott egy szép csikos zebra rugtat el... Fölrezzent, fáradt szamarát utnak
                  riogatta s Thinisz irányában tovabandukolt.</p>
               <p>Ciprusligethez ért. Vágy és álom rajzott a lelkében. Eszébe jutottak a régi
                  szerelmes énekek, miket otthon, Abut városában énekelnek... Dudolni is kezdte
                  csöndesen:</p>
               <p>«1. Kedvesem szerelmét keresem a viz partján, krokodil leskelődik benne, de én
                  leszállok a vizbe, belemegyek a hullámok közé.</p>
               <p>2. Bátor vagyok, az áradás biztos utja lábaimnak. Az ő szerelme ad erőt nekem.</p>
               <p>3. Ha látom, hogy a kedves közeleg, ujjong a szivem. Karom ölelésre nyilik; boldog
                  vagyok, mióta az én urnőm hozzám jött...</p>
               <p>4. Ha megölelem, kitárul a karja. Mintha Tömjénországban volnék! Mintha
                  illatszerrel szagositanának! Ha megcsókolom, megnyilnak ajkai és én ital nélkül
                  ittasulok. Mi sem boldogitóbb az ő fekvőhelyénél!</p>
               <p>5. Szolga, azt mondom neked, rakj bisszust a tagjai közé, gondozd a fehérnemüjét s
                  ékesitsd haját olyan vendéghajjal, mely a legdrágább olajtól illatos...»</p>
               <p>Szeszélyesen szakadoztak a strófák; most már teljes hangon, szivéből énekelt:</p>
               <p>«6. Óh, ha szerecsen szolgálója lehetnék a kiséretében! Akkor szabadon
                  gyönyörködhetném a teste szépségében...</p>
               <p>7. Óh, ha én volnék a mosónéja! Aki havonként gondozza. Aki fejkendője olajos
                  foltjait tisztogatja. Akkor illatától üdvözülnék!</p>
               <p>8. Vajha gyürü lehetnék a kisujján! Akkor sohasem hagynám el őt...»</p>
               <p>Bozontos fejét hátraeresztette s félig lehunyt szemmel kiáltotta ki az ő
                  boldogságát. Mondott vagy ötven dicséretet s egyszer csak azt vette észre, hogy
                  közel van Thinisz városához. Szamarát a dárdanyéllel futásra szoritotta s
                  csakhamar elhaladt a kikötő mellett, hol az idegen kalmárok füstölőszert
                  csereberéltek obszidián és üvegárukért.</p>
               <p>Jó-ügetve ment, két futamodásra már a városban volt s csakhamar bezörgetett
                  Chafra-Szahura kapuján.</p>
               <p>- Ki az? - nézett ki a szolgálóleány.</p>
               <p>- Én, Néfer-Kara...</p>
               <p>Szamarát az udvarra vezette.</p>
               <p>- Itthon van-e urnőd?</p>
               <p>- Itthon.</p>
               <p>- Hát Chafra-Szahura?</p>
               <p>- Imádkozik a kertben...</p>
               <p>Ugy látta, hogy a szolgáló nem örül jöttének.</p>
               <p>- Menj be, uram, - mondotta hidegen és a szamarat elvezette a barmok
                  jászolához.</p>
               <p>Tükör a cseléd arca, a vendég megláthatja benne önmagát. Összevont szemöldökkel
                  nézett a szolgáló után, aztán fejét megcsóválta és bement a házba.</p>
               <p>- Üdvözlégy, Sesz! - köszöntötte kedvesét.</p>
               <p>Ott ült Chafra-Szahura lánya a virágos szőnyegen. Lassan fölemelkedett. Szép volt.
                  Gyönyörü volt. Karcsu. Fekete. Arcán gyönge-pirosan és harmatosan tündöklött az
                  ifjuság. Sürü szemöldök, szemérmes szempilla s mandulavágásu, mélytüzü szemek.
                  Máskor elébe szaladt és megcsókolta, de most csak kezet nyujtott Néfer-Karának
                  szótlanul.</p>
               <p>Nézték egymást a nagy csöndben.</p>
               <p>- Az istenek tartsák meg szépségedet... - szólalt meg Néfer-Kara zavartan. - Hál
                  nem is kérdezed meg a vőlegényedet?</p>
               <p>- Látom, hogy erős és hatalmas vagy.</p>
               <p>Nem jó, ha a leány egykedvüen beszél s utána hirtelen mosolyog. Néfer-Kara képe
                  elsötétedett.</p>
               <p>- Mi bajod? - nézett rá merően. - Szerelmet hozok szivemben és igy fogadsz? A
                  hangod is más, a nézésed is más, a mosolyod is más... Mi történt veled?</p>
               <p>Sesz összerezzent.</p>
               <p>- Semmi, - mentegetőzött. - Nincs az embernek egyforma kedve minden napokon...</p>
               <p>Néfer-Kara felsóhajtott s megfogta Sesz kezét.</p>
               <p>- Menjünk ki atyádhoz!</p>
               <p>- Fáj a fejem...</p>
               <p>Az erős ember elhalványodott, de a kerekedő fergeteget elnyomta lelkében.</p>
               <p>- Bocsáss meg... Én megnézem tiszteletreméltó Chafra-Szahurát.</p>
               <p>Chafra-Szahura «horszeszu» volt: azoknak a régi, jámbor öregeknek a rendjébe
                  tartozott, kik Hórusz isten parancsa szerint folytonos ima közt töltötték
                  napjaikat. Most is ott gunnyasztott a masztabán, az alacsony kőpadon és imát
                  mormogott a Napistenhez.</p>
               <p>- Anhur éltessen! - köszöntötte Néfer-Kara.</p>
               <p>- Hórusz oltalmazzon, - viszonozta Chafra-Szahura, de nem kinálta meg hellyel,
                  mert ez a pad az ő oltára volt...</p>
               <p>- Bocsáss meg, hogy háborgatlak szent imáidban. Tudom, hogy aki imádkozik, annak
                  az ideje drága, de nagy dologban vagyok most előtted...</p>
               <p>A horszeszu ránézett barátságosan.</p>
               <p>- Légy kegyes hozzám és mondd meg nekem, mi van a lányoddal? Sesz már nem örvend,
                  ha lát.</p>
               <p>Az öreg bólintott.</p>
               <p>- Nem, mert itt járt Ména, - felelte csöndesen.</p>
               <p>Az abutbeli óriás elsápadt.</p>
               <p>- A kerületi főnök?</p>
               <p>- Igen. És arra kért, hogy a leányomat adjam hozzá feleségül. Nem mondta Sesz?</p>
               <p>- Nem szólt...</p>
               <p>A kerekedő szellő a pálmaleveleket összelebbentette. Néfer-Kara megreszketett.</p>
               <p>- S mit feleltél Ménának, kegyes atyám?</p>
               <p>- Én azt, hogy nem adhatom, mert másnak igértem. Kinek? Néfer-Karának. Ő lesz az
                  én vejem...</p>
               <p>Néfer-Kara előtt táncolt a homok.</p>
               <p>- Nem lát szivesen, - szólt rekedten. - Ugy gondolom, hogy Ména tetszik neki...
                  Megölöm!</p>
               <p>A horszeszu nyugodtan pillogott.</p>
               <p>- Az hal meg, aki öl. Jobban teszed, fiam, ha bemész leányomhoz s beszélsz vele.
                  Én most nem szólok hozzá, mert neheztelek rá. Mondom neked: viasztábla a nő szive
                  s az ügyes irnok maradandó betüt vet rá. Én megmondottam, hogy Sesz a tiéd, s
                  Hórusz erőt ad nekem, hogy igéretemet beválthassam. A többit végezzétek el magatok
                  közt...</p>
               <p>Néfer-Kara megcsókolta a horszeszu kezét.</p>
               <p>- Hálát mondok jóságodért s bemegyek hozzá. Most pedig el is bucsuzom tőled,
                  tiszteletreméltó Chafra-Szahura, mert hamar vissza kell, hogy menjek Abut
                  városába.</p>
               <p>- Miért? - kérdezte az öreg.</p>
               <p>- Nem tudod? A saszuk már a déli határ közelében vannak. Az a hire, hogy
                  rettenetes sereggel jönnek a «Szent szem birodalma» ellen. Seregeik alatt beszakad
                  a föld...</p>
               <p>A horszeszu hószakálla megrezzent, de nyugodtan hallgatta Néfer-Kara
                  jelentését.</p>
               <p>- Esküt fogadtak a sivatag bálványaira, hogy a Szikomórfák országát porig dúlják,
                  népét megölik, csak annak kegyelmeznek, aki jó lesz rabszolgának. Ide költöznek
                  minden törzseikkel...</p>
               <p>- Hogy-hogy? - villámlott meg az öreg szeme.</p>
               <p>- Ugy, hogy az ő országuk homokpusztaság, nem terem, vizök sem igen van, nyájaik
                  sem férnek a homokligetekben, a Szent szem birodalmát pedig minden jóval
                  megáldották a kegyes istenek...</p>
               <p>A horszeszu bólogatott.</p>
               <p>- A sivatagbeliek rablók, - folytatta Néfer-Kara hevesen, - s ha itt
                  megtelepedhetnek, akkor könnyen át tudnak csapni zsákmányért Punt (Arábia) és
                  Kharu (Sziria) vidékeire. Ezért szeretnék a Szent szem birodalmát...</p>
               <p>Chafra-Szahura szemében ragyogás támadt.</p>
               <p>- Ha Kemet saját fiai, a rometuk, nem tudnák megvédelmezni, akkor megvédik a jó
                  istenek, mert azoknak is érdeke, hogy a rometuk fentmaradjanak. Ha elveszünk, ki
                  dicséri őket?</p>
               <p>- Sokan vannak a saszuk! De Kem minden fia teljesiteni fogja kötelességét...</p>
               <p>- Mi pedig, papok és horszeszuk, kérjük itthon az isteneket, hogy hengeritsenek
                  hegyeket a saszuk utjába s adjanak nektek győzedelmet! - emelkedett fel a
                  masztabáról. - Menjünk be, fiam.</p>
               <p>- Beszédem volna veled, óh atyám...</p>
               <p>Chafra-Szahura visszaült.</p>
               <p>- Holnap reggel, amikor Atum isten szemesugara végigszáll az égen, indulnom kell a
                  sereggel a Folyamszoroshoz. Jó neter-atef, egy kérésem volna...</p>
               <p>- Beszélj.</p>
               <p>- Szeretném, hogy Sesz ugy maradjon itthon, mint feleségem. Tartsuk meg a
                  lakodalmi ünnepeket... Nyugodtabban mennék a harcba és ugy küzdenék feleségemért,
                  mint az oroszlán. Ime, elhoztam a menyasszonyi ajándékot is...</p>
               <p>Széles övébe nyult s háromsoros gyöngynyakéket mutatott. Chafra-Szahura megütközve
                  nézett rá.</p>
               <p>- Hogy gondolhatsz ilyet, Néfer-Kara? Szólhat-e nabla (gitárlant) és kes (hárfa),
                  mikor hazánk, országunk veszedelemben van? Gyászt kell öltenünk, nem lakodalmat
                  ülnünk, imádkoznunk, nem pedig vigadoznunk!</p>
               <p>Rosszalóan rázta fejét, aztán meg ezt mondotta:</p>
               <p>- Sesz a tied. Ha visszatérsz, akkor szólhatnak a nablák... Most menj be,
                  egyél-igyál, végy bucsut, aztán menj és cselekedd, ami a kötelességed...</p>
               <p>Bement Néfer-Kara, de a szolgálóleány az ajtóban elébe állt.</p>
               <p>- Ne zavard, uram. Aluszik már az oroszlánbőrön...</p>
               <p>Néfer-Kara arcából lefutott a vér, a bőre megfakult, mint a hamu. Ugy állott az
                  udvaron, mint valami kőből vágott ember. A szeme szárazon fénylett, hörrent egyet,
                  aztán az ezüstveretes kantárt szamara fejébe huzta és nagynémán kiment
                  Chafra-Szahura háza kapuján.</p>
               
            </div>
            <div type="chapter">
               <head>II. A Ka.</head>
               <p>Halványrózsaszinü sáv hajlott föl az égre. A Nap tüze leroskadt Etiopia felé.
                  Narancssárga fény reszketett a földön s a hegyek és dombok felé ibolyakék fátyol
                  takarta el az ősvilágot. Arany, kék és tüzvörös szinfoltok váltakoztak az ég
                  határain. Hétszinü ködmadarak szálldostak föl a Nilusból. A ciprusok lágy mesét
                  susogtak. Alkonyodott Egyiptom fölött.</p>
               <p>Összesimulva sétált Sesz és Ména a ciprusligetben. Az elválás fájdalmát érezték
                  mind a ketten.</p>
               <p>- Mit csinál Chafra-Szahura?</p>
               <p>- Elaludt.</p>
               <p>A szinfoltok barnultak. A homokszemek homályosan csillogtak a földön. A Nilus
                  sötétlila fátyolba borult és szent vize mélyen zugott. Ugy hallatszott a távolból,
                  mintha Chafra-Szahura mormogta volna a Ra-imát...</p>
               <p>Ména a holdfényen szerelmese arcába tekintett.</p>
               <p>- Miért sirsz?</p>
               <p>- Arra gondolok, hogy elmész a seregek élén s ki tudja, látlak-e többet? Ki tudja,
                  járok-e veled még egyszer ebben a ligetben?</p>
               <p>- Elmegyek a seregek élén s ha az istenek ugy akarják, vissza is jövök. És akkor
                  boldogok leszünk...</p>
               <p>A csillagok ugy ragyogtak, mint egy-egy aranybuzogányfej.</p>
               <p>- Ugy fogok harcolni, mint Menthu isten, ki nagyapám nagyapjának a nagyapja volt.
                  Megforditom az ellenséget s halomba döntöm minden szekerét, ha tudom, hogy velem
                  van a lelked!</p>
               <p>- Szeretlek... - susogta Sesz.</p>
               <p>- Én édesem... - vonta magához Ména. - Esküdjem-e? Az embernek minden szava igaz
                  vagy hamis eskü és önmagának áldást vagy átkot szerez vele. Nemcsak a szavunkról,
                  hanem még a sóhajtásunkról is tudomása van a nagy isteneknek. Ők mindent látnak és
                  hallanak. És látják a szivemet is...</p>
               <p>Megcsókolta és a szent szikomórfák alatt üdvözülten jártak, mint a holdvilágos
                  éjnek és a szerelemnek két szép szelleme.</p>
               <p>- Álmot láttam... - kezdte Sesz. - Egy Ka, ki édesanyám hasonmása volt, megjelent
                  előttem... Menjünk!</p>
               <p>- Hová?</p>
               <p>- A csillagászhoz. A Ka meghagyta, hogy menjünk hozzá...</p>
               <p>- Ugyis beszédem volna Petamunef mesterrel. Megüzentem neki, hogy vizsgálja meg az
                  ég állását s a háboru felől kérjen jóslatot Pláh-tól, kit tisztelek...</p>
               <p>A homok reszketett előttük a csillagfényben, mint a porrá tört ónix. Hepehupás
                  mellékutakra tértek és elindultak a torony felé.</p>
               <p>- Ugy fáj, hogy csak titokban lehetünk együtt...</p>
               <p>- Majd eljön az idő, mikor büszkén mutatlak az egész világnak.</p>
               <p>Nagy fekete állat üldögélt az út szélén és a holdtányérra bámult.</p>
               <p>- Mekkora kutya!</p>
               <p>- Pszt... - suttogta Sesz. - Nem kutya, hanem Anubisz isten maga, kit tisztelnek
                  Ha-szuten városában.</p>
               <p>Zörgetni akartak a toronyajtón, de az magától kinyilt. Elfogódva léptek a homályos
                  lépcsőkre, valami zavaros fény hullott a magasból.</p>
               <p>- Félek...</p>
               <p>A kapu becsapódott mögöttük. Sesz Ménába karolt. Megfogta Ména szerelmes karját és
                  gyorsan vezette fölfelé. A lépcsők komoran döngtek, a denevérek fölriadtak és
                  suhogva cikáztak fölöttük. Hórusz madarai, a vércsék élesen visitoztak a torony
                  tetején.</p>
               <p>A magasból jövő fény erősbödött, a szine kékeslilába hajlott. Zuzmorgó, fekete
                  lepkék röpdöstek alatta.</p>
               <p>- Gonosz szellemek pillangóalakban... - suttogta Sesz.</p>
               <p>- Ne félj!</p>
               <p>Hideg, dohos levegő vette körül őket, mint valami mély sóhajtás. Komor, penészes
                  folyosóba jutottak. Fekete vasajtó zárta el útjukat.</p>
               <p>- Petamunef mester mühelye, - mutatott rá Ména.</p>
               <p>Egy láthatatlan kéz a vasajtót is kinyitotta. Hideg, mély hang hallatszott.</p>
               <p>- Lépjetek be!</p>
               <p>Nyolcszögletes szobába kerültek, melynek nyolc sarkában nyolc lámpa égett, mégis
                  homály volt benne. Nehéz tömjénfüst terjengett szerteszét. A szoba mennyezetéről
                  egy nagy gömb lógott, alatta kis asztalon különböző mérőeszközök, jelirásos
                  vonalzók, körrajzok és papirusztekercsek, nádtollak, két tégelyben piros és
                  fekete festék, varázskönyvek és szentfüvek, a szoba sarkában szent edények,
                  orvosságosüvegek, bambusznádak, száradt lótusz és miegymás, a torony szoba egyik
                  ablakán pedig egy nagy, fekete cső az egeknek irányitva...</p>
               <p>- Lépjetek közelebb!</p>
               <p>Senkit sem láttak és megrettentek.</p>
               <p>Szürkés felhő gomolygott feléjük lassan a toronyszoba hátteréből és a
                  felhőgomolyagból egyszerre csak kilépett Petamunef, az “ég titkainak feje”.</p>
               <p>Magas, szikár ember volt, rajta fekete talár, talárján ökölnyi himzett csillagok.
                  Sovány arcán az örökös virrasztás mély barázdákat szántott. Szeme a lángész és az
                  őrület különös fényében ragyogott. Fején fehér paróka s kezében kis görbe bot,
                  rajta érthetetlen varázsigék. Hangja rideg és tompa, mint a mélységé. Erős,
                  hajlott orra idegesen rángatódzott és pilláival hunyorgatott, amint beszélt:</p>
               <p>- Megnéztem Héru (Jupiter) csillagot, megfigyeltem Harmahisz-t is, a messzejárót
                  (Szaturnusz), s kiolvastam a Vörös Heru-ból (Mars), amire kértél. Ezenkivül
                  belenéztem a Szebek-be (Merkur) s titkot leltem a Bennu (Vénusz) csillagban is.
                  Megnéztem az összes ahimu urdu (sohasem pihenő) és az összes ahimu szeku (sohasem
                  mozduló) csillagokat is... Kérdezz!</p>
               <p>Ména arca izgalmat tükrözött.</p>
               <p>- Azt mondd meg nekem, ég titkainak feje, hogy a saszuk fognak e győzni vagy az
                  egyiptomiak?</p>
               <p>- Amikor megkérdeztem a csillagoktól, igen zavaros feleletet kaptam, de hirtelen
                  megjelent az égen Szoti (Sziriusz), a főcsillag s lángoló fényével mindent
                  elhomályositott. Szoti Kem hadi csillaga, s aminthogy fényével ellepte az eget,
                  éppen ugy elboritják az egyiptomi hadak is a saszu sereget. Valamivel később Vörös
                  Heru és Szebek fényében is határozott feleletet nyertem. Egyiptom dicsősége
                  örökkévaló!</p>
               <p>Megfogta Ména kezét és az ablakhoz vezette.</p>
               <p>- Mit látsz az égen?</p>
               <p>- Csillagot.</p>
               <p>- Látod-e ott Délen azt a nagy fényt?</p>
               <p>- Látom.</p>
               <p>- Az egy uj csillag. Ma jelent meg az égen. És az a te szerencsecsillagod...</p>
               <p>Ména elhalványodott.</p>
               <p>- Jöjj ide te is, leány!... Láttok-e alatta egy kisebb csillagot, a Szahu (Orion)
                  kék csillagán tul? Látjátok-e? Az a csillag ahhoz az uj csillaghoz tartozik.
                  Követi az ismeretlenségből. Annak a két csillagnak a végzete közös. Ptáh isten
                  eltéphetetlen szállal kötötte össze létüket...</p>
               <p>Petamunef mester szeme élesen feküdt a második csillagon, mely Szahu kék csillagán
                  tul olyan szépen ragyogott.</p>
               <p>- És kié az a csillag? - kérdezte Ména.</p>
               <p>- Nem tudom.</p>
               <p>- Tudd meg!</p>
               <p>- Valami ismeretlen hatalom homályt vet elém, - szólt a csillagjós. - Azt tudom,
                  hogy a nagyobbik csillag a Ménáé.</p>
               <p>- Megjelent előttem anyám szelleme és azt mondta, hogy ma éjjel jöjjek hozzád
                  Ménával együtt.</p>
               <p>- Tudom.</p>
               <p>Nagyot néztek.</p>
               <p>- Mikor Dudu (a hajnali Vénusz) megfordult az égen, megjelent nálam a Ka és
                  megparancsolta, hogy hivjam elő, ha idejöttök. Ő, akinek tiszta szeme van,
                  bizonyára azt is meg tudja mondani, hogy kié az a kisebbik csillag, mely azt az új
                  csillagot nyomon követi... Üljetek le!</p>
               <p>A csillagász megállt a szoba közepén és tapsolt. E pillanatban kialudt a nyolc
                  lámpa, csak a kiki-olaj égett a mennyezeten. A csendben egymás szive dobogását is
                  hallották. A csillagász-pap szeme vörös-sárgán villogott a homályban, mélyen
                  hajladozott, karjait hol az ég felé, hogy a föld felé tartva, közben varázsigéket
                  mormolt halk és rettenetes hangon, hogy Ménában és Seszben dermedezett a vér.
                  Görbe botjával jeleket rajzolt a földre, majd háromszor, egymásután, dobbantott
                  lábával, aztán megszólalt parancsolón:</p>
               <p>- Ptáh isten örökkévalóságára hivatkozom és felszólitalak, Ka, hogy kelj fel és
                  emelkedj ki Nout anyánk levegő-kebeléből és jelenj meg.</p>
               <p>Akkora szélzugás támadt, hogy a tornyot majd elvitte. Ég, föld nyögött. A kék
                  homály alatt, a szoba sarkában megjelent valami fehér köd s belőle kibontakozott
                  lassan egy emberi alak.</p>
               <p>- Üdvözlégy, örökkévaló szellemtest! - szólitotta meg a csillagász. - Köszöntlek
                  téged azok nevében is, akiket ideküldöttél. Előhivtalak örök álmodból, hogy
                  teljesitsem, amit parancsoltál nekem, Istentől való Ka!</p>
               <p>A zavaros ködkép határozottabb alakot öltött, arcáról lassan levált a ködálca s
                  előrejött nesztelenül. Sesz felsikoltott és Ménába kapaszkodott. A fehér látomány
                  igéző-szépen mosolygott és megszólalt:</p>
               <p>- Miért félsz tőlem, hiszen én vagyok az, akitől az életedet nyerted! Én vagyok a
                  te édesanyád, csak földi testem nincsen. Én ringattalak térdemen, én altattalak
                  dajkadallal és én virrasztottam fölötted, hogy szeretetemmel és imáimmal elüzzem
                  álmaidról Szekhet árnyait... Én csókoltalak és ápoltalak, becéztelek és védtelek,
                  mig Ozirisz parancsára el kellett, hogy hagyjalak... Leányom, sokkal tisztább és
                  nemesebb vagyok, mint akkor, mikor a földön éltem veletek!</p>
               <p>Csodálatos fény tündöklött arcán és szellemkarját áldóan fölemelte.</p>
               <p>- Az istenek kegyesek hozzátok és nagy jövőt igérnek nektek, Hathor
                  pártfogoltjai!</p>
               <p>- Mi az a jövendő? - kérdezte a csillagász halkan. - Mondd meg, ó Ka, hogy kié az
                  a csillag Ména csillaga alatt?</p>
               <p>A Ka sóhajtott.</p>
               <p>- A jövendőről, amit e két tisztalelkü sorsaként az istenek istene elrendelt, nem
                  szabad szólanom. Volna-e a szerencsének, az örömnek és a boldogságnak akkora
                  értéke, ha előre tudnátok? És az én szemem is csak sejti az istenek istenének a
                  titkát. Annyit látok, hogy vér, dicsőség, boldogság, hosszantartó boldogság és
                  könny lesz a sorsotok...</p>
               <p>A Ka kitekintett az ablakon, föl a nagy és a kisebbik csillagra, mely Szahu kék
                  csillagán tul olyan szépen ragyogott.</p>
               <p>- Az a csillag a tied, ó, lányom! Követed Ména csillagát elválaszthatatlanul, azt
                  látom Tuau (a csillagvilág) végtelen könyvében. Nem halványodik el a fényetek
                  soha, nem tüntök el az égről soha, uralkodni fogtok az idő fölött is, pedig az idő
                  az istenek országa.</p>
               <p>Rózsás ajkán lágy mosoly játszadozott, halk hangjában szeretet reszketett.</p>
               <p>- Elmegyek pihenni. Amikor éltem, megviselt az élet. Elmegyek pihenni, gyermekeim,
                  de majd eljövök, amikor szükség lesz rám...</p>
               <p>Alakja homályosodni kezdett, de még hallatszott a hangja tisztán és édesen:</p>
               <p>- Ména, istenek kegyeltje, a te védszellemed egy hatalmas isten, aki azért
                  küldötte a saszukat Egyiptomra, hogy a világ ura légy!</p>
               <p>A csillagász is megdöbbent. Ména és Sesz lenyügözve ült a helyén. A Ka fényessége
                  elszürkült, szózata már csak úgy hallatszott mint a nagyon halk húrpengés:</p>
               <p>- Az istenek szeretete és irgalma legyen veletek, Hathor kedvencei!
                  Chafra-Szahurát kiméljétek és szeressétek...</p>
               <p>Eltünt.</p>
               <p>- Anyám! - zokogott föl Sesz.</p>
               <p>Szétfoszlott, mint a köd. Holdvirágok hulltak be az ablakon. A csillagász várt egy
                  kicsit, tömjént vetett az öröklángra, aztán tapsolt és a nyolc lámpa kigyult.</p>
               <p>- Ime, az istenek határozata. Boldogságot igérnek nektek kiválasztott és
                  szerencsés lelkek! Az ég sürün teleirt könyv, az emberi végzet könyve, minden
                  csillag egy betüje. És boldogok azok a halandók, akiknek a végzetében kezdőbetük a
                  Heru, a Vörös Heru, a Bennu és a kék Szahu!...</p>
               
            </div>
            <div type="chapter">
               <head>III. Indul a sereg...</head>
               <p>Messze, a láthatár mélyén hirtelen felbukkant a napkorong. A sereg már fegyverben
                  állott a Pálmák mezején. A főpap a Nap felé fordult és hosszasan imádkozott.
                  Áldást kért Ména seregére. Reszkető karját az ég felé tárta s elmondotta utolsó
                  strófáját is az isteni zsoltárnak:</p>
               <p>«Dicsőség neked, az Isten fiának, az ég elsőszülöttjének, az idő teremtőjének, a
                  ragyogó szemü mindenség fényének! Dicsőség neked, a mennyei vizek
                  megvilágositójának, az élet teremtőjének, az Urnak, ki teremtette az eget és az ő
                  ablakait és az ő oszlopait...»</p>
               <p>Még hüvös volt. Friss reggeli szél lengette a nagy ureuszkigyós hadizászlót. Ména
                  még egyszer Thinisz városára pillantott a dombról, aztán megharsogtatta
                  haditülkeit. A sereghadnagyok parancsa fölhangzott, a fegyverek megcsillantak a
                  kelő Nap fényén és a sereg elindult, hogy a Kapuk városában, Ni-Amonban, azaz
                  Thébében egyesüljön Egyiptom főhadaival.</p>
               <p>A város előkelő aggastyánai között ott maradt Dudufhor is, Ména irnoka. Szomoruan
                  nézett a távozó sereg után. Hosszu alakja megroskadt, a feje lekókadt és
                  keservesen sóhajtozott, hogy nem mehet el harcba-hadba, mint a többiek.</p>
               <p>- Öt fiamat vitték el! - mondta egy aggastyán.</p>
               <p>- Boldog apa vagy, ó Uazuesz!</p>
               <p>- Nekem csak egy volt... - sóhajtotta a másik. - Az is gyermek...</p>
               <p>- Hiszen a te fiad alig mult tiz esztendős! - csodálkoztak.</p>
               <p>- A “nagy égés ünnepe” után való holdtöltekor lesz tiz esztendős. Sirt: Engedj el,
                  apám! Mondom: Nem lehet, kicsiny vagy. Könyörög megint: Engedj el, mert ha nem,
                  meghalok... Mondom neki: Gyenge vagy, fiam, s ha el is engednélek, ugysem mehetnél
                  el... Nem szólt többet. Ménához ment és addig könyörgött: Vigy el, uram, vigy el,
                  uram, - mig vértecskét, kis kardot és dárdát adatott neki és elvitte magával
                  kardtisztogatónak...</p>
               <p>- Szegény gyermek, megöli a félelem, mikor a seregek összecsapnak! - mondotta
                  valaki.</p>
               <p>- Ha visszajön és megtudom, hogy gyáva volt, enkezemmel ölöm meg...</p>
               <p>Sirtak Thinisz városában, az anyák csókolgatták gyermekeiket, uruk kicsi
                  hasonmásait. Még azok is busultak, akik nem szerették az urukat, mert Dudufhoron
                  kivül egyetlen számottevő férfi sem maradt Thinisz városában.</p>
               <p>A templomban zsoltárokat énekeltek a papok: «Har-ka-Heru... Magasságbeli
                  éltető...» Az egész Thinisz sirt és imádkozott, csak Sesz volt erősszivü és
                  boldog.</p>
               <p>Naponta jöttek a hirek, a nilusi tutajosok hozták, hogy Ména átment seregével Abt
                  kerületen; onnan gyorsitott menetben vonult Szehem kerületbe és Ha városát
                  érintette. A nép mindenütt nagy rivalgással fogadta, mert Ména vitézségének és
                  igazságosságának a hire már régen elterjedt Kem földjén, mint a drágakenet illata.
                  A város vénei kijöttek elébe és megnyitották előtte a város kapuit, behivták a
                  falak közé s fényes lakomával vendégelték.</p>
               <p>Félnapi pihenő után sietve ment át Aa-ti kerületbe, rövid pihenőt tartott Taintair
                  város előtt és erős hadával elindult Herui kerületbe, azután megszállott Kebti
                  (Koptosz) városában. Itt igen riasztó hireket hallott a saszuk felől. Hogy annyian
                  vannak, mint a puszta fövénye, s rettenetes seregüket erős törzsfőnökök vezetik.
                  Ugy hirlett, hogy fiatal, idomitott oroszlánokat tartanak láncon s amikor a harc
                  megkezdődik, eleresztik azokat és a fenevadak orditva, földet hasogatva rohannak
                  küzdelemre...</p>
               <p>Koptoszban sem pihent sokáig, fölszedte táborát és átlépte Uaszt kerület határát.
                  Gyors menetben indult az Aur (Nilus) folyó mentén a Kapuk városának, mely Kem
                  leghatalmasabb bástyavára volt.</p>
               <p>Sütött a nap hevesen, a homok szinte lángolt a seregek utján. Ahol pihenő volt,
                  ott megfürdette Ména egész seregét a Nilus vizében. Ahogy leszállt a nap, nagy
                  hüvösség támadt s ezért leginkább éjszakánként haladt a sereg. Oroszlánok és
                  tigrisek settenkedtek a bozótokban, krokodilusok és más fenevadak leskelődtek a
                  vizek mentén, de az előörsök elriogatták. Éhes sakálok üvöltöztek a seregek
                  mögött, holdvilágos éjszakán...</p>
               <p>Nehéz és fáradságos menetelések után egyszer csak föltünt előttük Thébe városa.
                  Óriási falai és bástyái fehéren ragyogtak a hajnal biborában. Nagy és lélekemelő
                  volt a hatalmas város; maga Ména is megilletődve nézte. A sereg lelkes kiáltásba
                  tört:</p>
               <p>- T-ape! (Thébe) T-ape!</p>
               <p>Tülköt fuvatott Ména, a várfalak megélénkültek és megnyiltak a város hatalmas
                  kapui.</p>
               <p>- Thinisz! Ména! Ména! - hangzott a bástyákról lelkesen.</p>
               <p>Mélán nézte Ména az égretörő oszlopok és obeliszkek rézzel bevont csúcsait, ahogy
                  bevonult a rengeteg városba. Hárfások és siposok jártak előtte, erősszavu
                  kikiáltók hirdették a nevét, az ablakokból virágeső pergett s mosolygó szép
                  asszonyok integettek. Mérhetetlen gazdagság és hatalom mindenütt! Vajjon van-e
                  olyan ereje a sivatagbelieknek, hogy Kemnek csak ezt az egyetlen városát is meg
                  tudnák dönteni?</p>
               <p>Elszállásolták Ména seregét, őt magát a kerületi főnök gyönyörü márványpalotájába
                  vezették, ahol a többi kerületi főnök is lakott. Maga, Szebekhotep, Thébe hercege,
                  kisérte Ménát a szobájába, melynek minden butorát drága-fából faragták és
                  arannyal pántolták remekbe a leghiresebb mesterek.</p>
               <p>- Pihenj, testvérem, aztán jöjj lakomára és tanácskozásra!</p>
               <p>Nagy lelkesedéssel fogadták Ménát a lakomán. Aranytálakon hordták be az ételt,
                  kristályedényekben szolgálták föl a bort. És a potrohos Szebekhotep felesége, a
                  liliomarcu Bosmáta is kedveskedett neki. Rengeteget ittak. Alant a városban, a
                  hercegi palota bronzkapuján kivül is ugyancsak mulatott a nép. A nagy kőkorsók
                  drága borával még a homok is jóllakott.</p>
               <p>Másnap uj seregek érkeztek az alsóbb ptósz-okból. Atef hent, Um, Meh-Mahet,
                  Szapet, Ual stb. kerületek fejei válogatott néppel, és hire jött, hogy a
                  deltavidéki Alsó-Egyiptom husz ptósza is elinditotta seregét a khári herceg
                  vezérlete alatt, hogy egyesüljön Szebekhotep hadaival a Folyamszorosnál.</p>
               <p>Más oldalról meg érkezett a hir, hogy a saszuk gyorsan közelednek. Szebekhotep
                  abban állapodott meg a vezérkarral, hogy nem várják be a deltavidéki sereg
                  érkezését, hanem sietve délre vonulnak, megszállják a Folyamszorost, megvédik
                  Elefantin városát és megerősitik Egyiptom legdélibb végvárát: Takenzit-et is.</p>
               <p>Sebekhotepet, mint a leghatalmasabb város urát, kiáltották ki fővezérnek az
                  egybegyült ptósz-főnökök. Sok párthive volt Ménának is: Szebekhotep első tábornoka
                  lett. Még tartottak egy nagy áldomást Thébe városában, aztán utnak inditotta
                  Szebekhotep a hatalmas sereget.</p>
               
            </div>
            <div type="chapter">
               <head>IV. Az oroszlán.</head>
               <p>Ombosz város környékén járhattak, amikor Szebekhotep pihenőt rendelt a seregének.
                  Rettentő meleg volt és mozdulatlanul feküdt Ména földrevetett szőnyegén, szeme
                  fent révedezett a mosolygó égen. Seszre gondolt.</p>
               <p>Áthullámzott lelkén a sok édes emlék, megjelent előtte a titokzatos toronyszoba s
                  visszazengett fülébe a Ka édes hangja, mint valami halk citeraszó: «Ména, istenek
                  kegyeltje, a te védszellemed egy hatalmas isten, aki azért küldötte a szaszukat
                  Egyiptomra, hogy a világ ura légy!» Legyen ugy, ahogy az istenek akarják. Csak azt
                  engedjék meg, hogy Seszt még egyszer láthassa! Szerette. Nem volt lelkében egy
                  rejtett érzés, egy titkos gondolat, ami nem az ő alakja köré fonódott volna, mint
                  valamely sugárkorona.</p>
               <p>A napvilág borulni kezdett, a levegőtenger elszürkült. Gondolt egyet Ména és
                  fölkelt a szőnyegről.</p>
               <p>- Piku!</p>
               <p>Ott kuporgott kicsi fegyvernöke a közelében. Ugy őrizte gazdája fegyverzetét,
                  mintha Ptáh isten kincsei lettek volna. Rajongó tekintetével simogatta a nagy
                  vértet, a rengeteg-nagy dárdát és a kétszer hajlitott nagy íjat. Fölugrott.</p>
               <p>- Mit parancsol a főtábornok?</p>
               <p>- A fegyvereimet...</p>
               <p>Gyönge kezéből majd kihullt a vért. Erőlködött, mint a szorgalmas hangya, mikor
                  erején felül való terhét cipeli.</p>
               <p>- Nehéz? - mosolygott rá Ména és megcirógatta kedves arcát. - Majd én...</p>
               <p>Fölcsatolta vértjét, fölvette fegyvereit és elindult a bozót felé. A gyermek
                  utánasompolygott.</p>
               <p>- Te maradj itt, Piku!</p>
               <p>Látta a gyerek szemén, hogy szeretne velemenni. Megállt és visszaszólt:</p>
               <p>- Bemegyek a bozótba. Ott pedig oroszlánok is lehetnek...</p>
               <p>- Nem félek! - ragyogott fel a gyermek szeme.</p>
               <p>- Pedig félhetnél, mert azok nagy és félelmes vadak. Láttál-e oroszlánt?</p>
               <p>- Csak kőből...</p>
               <p>Kedvteléssel nézte kis fegyvernökét. Micsoda férfi lesz belőle! Rámosolygott.</p>
               <p>- No gyere, hadd mutatok egy elevent!</p>
               <p>Piku képe kigömbölyödött.</p>
               <p>- De ha bődül egyet, meg ne ijedj...</p>
               <p>- Nem én, uram!</p>
               <p>- Mert az oroszlán nem fut el, - beszélgettek utközben.</p>
               <p>- Pedig te erősebb vagy!</p>
               <p>- Csak bátrabb... - mosolygott Ména.</p>
               <p>A nagy bozót szélébe értek. Piku gyereken is fegyverzet volt. Sohasem vetette le
                  kicsi vértjét, annyira szerette. Vállán pirinyó kard lógott, kezében akkora
                  dárdácska, mint egy jókora nyárs...</p>
               <p>- Lassan, Piku!</p>
               <p>Óvatosan bújtak át a sürü bozóton. Kerek tisztásra jutottak.</p>
               <p>- Beljebb húzódtak az oroszlánok, közel van a tábor...</p>
               <p>Ismét sürübe kerültek, onnan meg lápszerü, gizgazos helyre. Átbújtak a különös
                  alakú bokrok közt és most erős, átható szagot éreztek. Ména megállt és
                  figyelt.</p>
               <p>- Pszt...</p>
               <p>Bődülés hangzott, hogy a föld is belereszketett. A gyermek elhalványodott.</p>
               <p>- No, Piku? Itt a vad...</p>
               <p>Dárdáját a földbe döfte s íját kézbe kapta. Reccsent a bozót, hatalmas himoroszlán
                  ugrott ki eléjük.</p>
               <p>Sühögve pattant el a húrról a nehéz, vashegyü nyilvessző. Utána iszonyu orditás
                  hangzott, az oroszlán felugrott a levegőbe, aztán földrebukott s talpával
                  szaggatta a pázsitot.</p>
               <p>- Talált! - ujjongott a gyermek.</p>
               <p>A fenevad szügyéből patakzott a vér, de fölkelt és rohamra feszült. Csakhogy az
                  íjhúr ismét megpendült és a második nyilvessző a torkába furódott.</p>
               <p>- Mi az?</p>
               <p>Valahonnan egy harmadik nyilvessző is a hátába csapott...</p>
               <p>Orditott a fenevad. Halálhörgése vihart vert a bozótban. Ména előrefutott.</p>
               <p>- Vigyázz, Piku!</p>
               <p>Dárdáját a bömbölő fenevad torkába taszitotta. Rugott egyet az oroszlán és
                  kiszenvedett.</p>
               <p>A gyermek sápadtan nézte. Ugy állott hátul, mintha földbe ragadt volna, aztán
                  odament és a «sárgasörényes nagykutyá»-ra bámult. Ugrálni kezdett örömében.</p>
               <p>- Ména!</p>
               <p>Észre sem vették, hogy valaki ott áll tulfelől...</p>
               <p>- Szép zsákmány, - szólalt meg és az oroszlánra tette a lábát.</p>
               <p>Nagy görbe kését előhuzta és az oroszlán fölé hajolt.</p>
               <p>- Mit akarsz? - kérdezte Ména meglepetve.</p>
               <p>- Megnyúzom...</p>
               <p>- Ne fáradj, abutbeli testvér, majd én megnyúzatom.</p>
               <p>- Én húzom le a bőrét, - mondotta Néfer-Kara határozottan.</p>
               <p>- Három nyil van benne! - kiáltott föl a gyerek meglepetve.</p>
               <p>- Az én nyilam egymagában is elég lett volna! - szólt Néfer-Kara kevélyen.</p>
               <p>- Hogy-hogy? - ütközött meg Ména. - Hiszen én ejtettem el!</p>
               <p>Néfer-Kara kiegyenesedett.</p>
               <p>- Tévedsz, seregvezérlő! Az oroszlánt én ejtettem el!</p>
               <p>Ména elképedt.</p>
               <p>- Ott a nyilam, - mutatta Néfer-Kara.</p>
               <p>- Vigyázz! - villámlott meg a főtábornok szeme. - Hát ez mi? - mutatott a másik
                  két nyilra.</p>
               <p>- Megelőztelek, - mosolygott Néfer-Kara.</p>
               <p>De olyan tekintet vetett rá Ména, hogy belesápadt.</p>
               <p>- Ezt az oroszlánt én ejtettem el, - mondta csöndesen. - Egyik nyilamat a szügyébe
                  lőttem, a másikat meg a torkába. Dárdát vertem bele. A te nyilad a hátába
                  furódott... Hát ki ölte meg az oroszlánt, Néfer-Kara?</p>
               <p>- Én!</p>
               <p>Megharagudott Ména, de leviaskodta indulatát. Keserü mosoly játszadozott a szája
                  szögletén.</p>
               <p>- Akkor a tiéd, - nézett Néfer-Karára ridegen.</p>
               <p>- A miénk! - kiáltott Piku fölháborodva. - Mi öltük meg...</p>
               <p>Megmozdult, mintha az abutbeli óriásra akarna rohanni. Ména hideg méltósággal
                  intett.</p>
               <p>- A tiéd, - szólt tompán. - Átengedem ezt... - mutatott az oroszlánra. - Csak arra
                  vigyázz, - csapott ki hangjából az érc, - nehogy még egyszer egy vadra
                  vadásszunk...</p>
               <p>Sarkonfordult és Pikuval a táborba ment.</p>
               
            </div>
            <div type="chapter">
               <head>V. A vadbivaly.</head>
               <p>A saszuk Takenzitet ostrom alá fogták. Nyilaik felhője a Napra is árnyékot vetett.
                  Tevéik és szamaraik sokasága országutat taposott Egyiptom mezein...</p>
               <p>Banan, a saszu törzsek fejedelme, rohamot roham után vezetett az erős bástyák
                  ellen, annyi nyilat vettetett rá, hogy bent az utcákon térdig jártak benne, de
                  Takenzit ellenállt keményen, mert tudta, hogy közel van a felmentő sereg.</p>
               <p>Takenzit vára megszabadult hát a végpusztulástól. Banan fölszedte táborát s hadait
                  Abu (Elefantin) városa ellen vezette, mely az első folyamszoros fölött feküdt,
                  Filé-sziget átellenében. Megfogadta, hogy nem könyörül azokon a városokon,
                  melyeknek kapui bedőlnek hadai előtt, a csecsemőknek sem fog irgalmazni,
                  fölgyujttat és leronttat mindent, hogy Egyiptom hatalmából csak puszta kő
                  maradjon. Mert Egyiptom föl, egészen addig, ahol az Aur-folyó a tengerbe szakad, a
                  saszuké volt valaha. Sok ezer évvel ezelőtt a földszoroson betörtek a rometuk
                  Ázsiából és elfoglalták az ő apáik földjét, visszaszoritották a saszukat a
                  sivatagba, elvették gyönyörü oázisaikat és urai lettek a minden saszuk örökének.
                  De most eljött a leszámolás ideje: Egyiptom földjét élet-halál árán is
                  visszaveszi tőlük!</p>
               <p>Ki tudna ellenállni a saszuk hadainak? Száz esztendők óta készülnek a harcra!
                  Seregük ellepi Egyiptom földjét, nyilaik fergetege a Napot is elhomályositja.
                  Csoda, hogy nem szakad be a föld a seregek alatt, amelyek végre kiözönlöttek a
                  nyomoruságos sárga sivatagból, hogy visszaszerezzék ősapáik örökét! Ki tudna
                  ellenállni az ő erejének, mikor Afrika vérszomju oroszlánjait is láncra füzve
                  viszi a csatába! Amikor tele van a saszuk lelke haraggal és gyülölettel s a nyomor
                  tigriseket nevelt belőlük... Amikor velük van a jog és igazság ereje! Van-e isteni
                  vagy emberi hatalom, mely többé vissza tudná nyomni őket a fojtószelü, gyilkos
                  sivatagba?</p>
               <p>Most ismét övék lesz Egyiptom virágos földje! És nem fog itt megpihenni a saszuk
                  fegyvere: elözönli az idegen országokat is, hogy visszaadja a világnak azt a
                  sok-sok keserüséget és fájdalmat, mit ezer esztendőkön át a népe szenvedett a
                  sárga szél poklában!</p>
               <p>Ült Banan rettenetes bivaly-bikáján s levágott emberfejekkel ékesitett nyergében
                  ugy érezte, hogy világhóditó urnak született. Serege ujjongva tört utána.
                  Éjjel-nappal nyargaltak Abu városa felé. Erdők égtek mögöttük és egy
                  napvirradatkor egyszerre csak szemben álltak Szebekhotep seregeivel.</p>
               <p>Összecsaptak. Szebekhotep a derékhadat a saszuknak vitte. Ména és Héruemheb pedig
                  kétoldalt elindult, hogy bekeritse Banan seregét.</p>
               <p>Vad bődülés hangzott. A saszuk elengedlek láncaikról az éhes oroszlánokat. A
                  fenevadak bőgve csaptak az egyiptomiakra, de csakhamar lenyilazták Szebekhotep
                  gyors íjászai.</p>
               <p>Csata indult. A Nap elhomályosodott a kerekedő porfelhőben, mint a fátyolba takart
                  aranyrózsa. Rengett a föld, ömlött a vér, haláljaj töltötte meg a folyamszorost.
                  Nem is emberek harcoltak, hanem sivatagbeli tigrisek. Nem is emberek harcoltak,
                  hanem Egyiptom istenei hadifegyverzetben!</p>
               <p>Banan vadbivalya iszonyu rohammal gázolt az ellenség sorai közé. Tele volt az már
                  sebbel. Banan páncéljáról visszapattantak a vashegyü nyilak és szálfa-dárdájával
                  orditva öldökölt. Szebekhotepet kereste, de nem tudott a közelébe jutni, olyan
                  keseredett dühhel küzdöttek az egyiptomi hadoszlopok a vezér körül.</p>
               <p>- Téged kereslek! Ide csak potrohos kutya! Tudd meg, hogy én vagyok Banan, kinek
                  őseit a pusztába üztétek!</p>
               <p>A hadsorok szétváltak. A vezérek összecsaptak s köröttük egy pillanatig szünetelt
                  a harc. Egyiptom egyik legjobb bajvivója volt Szebekhotep, ám Banan is értette a
                  maga mesterségét. Csengett a kard, szikrát szórt bele, de egyik sem tudta a
                  másikat megsuhintani.</p>
               <p>A bivaly nagyot bődült. Szebekhotep kardja kicsapta szemét. Hátrahuzódott, mokány
                  fejét fölvágta, aztán meg lehúzott szarvval megrohanta a szamarat. Végzett vele
                  egy pillanat alatt.</p>
               <p>Banan kardjának dolga sem akadt. Szebekhotepre tört a rettenetes állat és
                  agyontaposta.</p>
               <p>- A fővezér elesett! - harsant föl a rémület és az egyiptomi hadakon
                  végigborzongott a halálfélelem...</p>
               <p>Merre meneküljenek? Merre fussanak a halál elől? Vége Egyiptomnak - - !</p>
               <p>Odaért Héruemheb és az első embert, aki meghátrált, egy csapással megölte. A
                  menekülő egyiptomiak elé állt villámló tekintettel:</p>
               <p>- Vissza!</p>
               <p>A megrettent harcosok magukkal sodorták. Az egész derékhad megingott és hátrált. A
                  saszuk ugy törtek az egyiptomiak után, mint a pusztitó vihar.</p>
               <p>- Állj! - harsogta tul Ména érchangja a diadalorditást. - Megálljatok!</p>
               <p>Keresztbe fektette dárdáját és visszanyomta a menekülőket.</p>
               <p>- Gyávák! Vissza! Egyiptomért! Vissza!</p>
               <p>Előnyomuló serege visszavetette a derékhadat a saszu fegyverek elé.</p>
               <p>- Ména! Ména!</p>
               <p>Átvette Szebekhotep örökét és belerohant a harc közepébe. Uj erő, uj bátorság
                  ömlött el a harcvonalon. Egyiptom sorsa: Ména fegyvere!</p>
               <p>A küzdelem tetőpontra hágott. Dúlt a harc, mégis ugy tünt, mintha állana. Az
                  egyforma erők szembefeszültek egymással. Ha most itt volna a khári herceg az
                  északi sereggel!</p>
               <p>Gyönyörü ködalak jelent meg az egyiptomi seregek fölött. Senki sem látta, csak
                  Ména. A Ka volt... A Ka, aki megjelent a toronyszobában. Akinek földi szivéből
                  Sesz fogantatott - - Mosolygott s rámutatott valami fekete tömegre, mely ugy
                  mozgott az orditó hadsorok közt, mint a guruló kőszikla.</p>
               <p>- A bivaly! A vadbivaly!... - orditották ezren.</p>
               <p>Ugy jött, mint a förgeteg. De gazdátlanul rohant vissza. Ména dárdája
                  szempillantás alatt megölte Banant!</p>
               <p>A nomád óriás lezuhant, eldőlt, mint valami fekete bálvány. Páncélos teste
                  kinyult, meg sem moccant.</p>
               <p>- Banan! - üvöltöttek a sivataglakók kétségbeesetten. - Elesett Banan!...</p>
               <p>Zavar és fejetlenség támadt. Eldobták a nyilaikat és megfutamodtak. Ména fegyvere
                  nem ismert könyörületet.</p>
               <p>A Nap-isten lehajolt Egyiptom határaira, mintha végig akarna nézni a földön, hogy
                  számba vegye az elesetteket.</p>
               <p>- Tra-ti-ti-ti-ta - - fuvatta le Ména a csatát.</p>
               <p>A saszuk elvonultak. Nem ment utánuk a nagy éjszakába. Tábort veretett, őrséget
                  rendelt és Szebekhotep holttestét odaadta a múmiakészitőknek...</p>
               
            </div>
            <div type="chapter">
               <head>VI. A szerencsesisak.</head>
               <p>Napkeltekor kijött a sátrából. Ötven lépésnyire kerek halom állt. Előlépett egy
                  főtiszt és jelentette:</p>
               <p>- Uram, seregek vezére, az elesetteket megszámláltattam. Nyolcszáz emberen felül
                  vesztettünk. Négyszázhuszonöttel több saszu maradt a harcmezőn...</p>
               <p>A halomra mutatott.</p>
               <p>- Az elesett saszuk jobbkezét levágattam és összehordattam. Ha parancsolod,
                  besózatom, hogy magunkkal vihessük, mint diadalmi jelt...</p>
               <p>Az ezer kezek halmára pillantott Ména és a homloka elborult.</p>
               <p>- Temettesd el!</p>
               <p>- Parancsod szerint. A mi halottainkat is halomba hordattam. A tiszteket
                  külön.</p>
               <p>- Ásass egy mély gödröt. A tisztek tetemét a katonákéval együtt temessétek el,
                  közös sirba, hiszen együtt haltak meg Egyiptomért...</p>
               <p>Nagy gödröt ástak, belehordták a jó vitézeket s Ména beszédet mondott a sir
                  fölött; a tábor pedig lelkes szavakkal magasztalta a seregek vezérét, hogy ember
                  és ember között nem tesz különbséget.</p>
               <p>Szent szikomórfát ültetett a hősök sirjára, aztán a saszuknak is sirvermet ásatott
                  és eltemettette.</p>
               <p>Kiadta parancsát, hogy a tábor keljen föl a saszuk ellen, mikor az előörsök
                  tisztje elébe állt és jelentette:</p>
               <p>- Saszu-küldöttség érkezett!</p>
               <p>- Vezessétek elém!</p>
               <p>Heten voltak. A hetedik egy fekete óriás. Akkora volt, mint valami obeliszk. Karja
                  emberderék vastag. A lándzsája szálfa.</p>
               <p>- Mit akartok?</p>
               <p>Olyan nyugodt és fenséges volt arca, hogy a saszuk alig tudtak szóhoz jutni.</p>
               <p>- A halottainkat akarjuk kikérni, emberjog szerint...</p>
               <p>- Emberjog szerint eltemettettem, - felelte részvétteljesen.</p>
               <p>- Ha igy van, köszönettel vagyunk, - szólt a küldöttség feje. - De nemcsak azért
                  jöttünk, hanem azért is, hogy...</p>
               <p>- Meghallgatlak.</p>
               <p>- Azt üzeni Umbó, a saszuk vezére, ki egy oroszlánnak és egy tigris-anyának a
                  szülöttje, hogy állitsd ki sereged leghatalmasabb és legvitézebb emberét az ő
                  embere ellen; ha a saszu győz, kétszáz aranyrúdat fizetsz, ha pedig az egyiptomi
                  öli meg a saszut, akkor a mi hadaink visszamennek a sivatagba és ötven esztendeig
                  nem jönnek elő!</p>
               <p>Ména szeme villámot vetett.</p>
               <p>- Mit s mit nem gondoltok, ti saszuk: vajjon én, Kem fővezére, alkudozhatom-e
                  veletek? Ha a ti vezéretek oroszlán és tigris szülöttje, én Menthu istentől
                  származom s bizonyosan össze fogom törni a ti seregeteket és szétszórom mint vihar
                  a pelyvát. Hirmondó sem marad közületek, ezt mondom én, Ména, a seregek
                  vezére!</p>
               <p>A küldöttség feje felelni akart, de intett a seregek ura és tovább beszélt:</p>
               <p>- Nem akarom azonban, hogy valaha azt mondhassátok: nem akadt egyiptomi, aki egy
                  saszuval kiálljon; a kihivást tehát elfogadom. Ha a ti emberetek győz, megadom a
                  kétszáz aranyrúdat, de semmiképpen sem engedem meg, hogy visszavonuljatok, mert
                  ki akarlak irtani titeket a föld szinéről is!</p>
               <p>Örült azonban titkon, hogy a háboru ilyen fordulatot nyer, mert még mindig nem
                  érkeztek meg az északi hadak és a saszuk serege nagy erőben volt.</p>
               <p>- Szabad-e beszélnem, ó nagyur? - kérdezte a küldöttség feje. - Az én főnököm
                  üzenete a népek szokásjogán alapul. A mi hadaink és a te sereged körülbelül
                  egyforma erőben vannak: minek folyjon hát fölösleges vér? Arra kérlek hát, fogadd
                  el főnökünk ajánlatát. Vivja meg a harcot két ember, a két seregben a két
                  legerősebb és ezeknek a küzdelme döntse el az egész háborut. Ha a mienket megöli a
                  ti katonátok, akkor mi elvonulunk, amint a haditörvény kivánja és
                  parancsolja...</p>
               <p>Ména gondolkozott.</p>
               <p>- Elfogadom.</p>
               <p>- Foglaljuk irásba, - véleményezte a saszu küldöttség feje. - Vegyük irásba az
                  egyezséget...</p>
               <p>Ména merően nézett a küldöttségre.</p>
               <p>- Ména mindig megtartja szavát, de ha ugy akarod, hát foglaljuk irásba.</p>
               <p>A főtisztjéhez fordult:</p>
               <p>- Csináltasd meg az irnokkal két példányban. És vendégeld meg e nemes
                  küldöttséget, mig elkészül az irás. Ti pedig, - fordult a saszukhoz - holnap jókor
                  legyetek ott hősötökkel a kijelölt helyen!</p>
               <p>- Eljövök, - vigyorgott a fekete óriás.</p>
               <p>Ména ránézett és elmosolyodott.</p>
               <p>- Jódarab ember vagy!</p>
               <p>Az irás elkészült. A saszuk ettek, ittak és távoztak. Ména pedig a táborban a
                  bajvivást kihirdette. Megparancsolta főtisztjének, hogy a jelentkezők közül
                  szemelje ki a kilenc legerősebbel. Sorshuzás utján dől el, hogy ki verekszik a
                  saszuóriással.</p>
               <p>Ezren is jelentkeztek. A főtiszt a kilenc legerősebb és legügyesebb embert
                  kiválasztotta és Ména sátorához vezette. A seregek vezére meghordozta tekintetét a
                  kilenc hatalmas emberen.</p>
               <p>- Tedd a nevüket sisakba!</p>
               <p>A kilencek jelirásos nevét a sisakba tették. Ő maga is beállt tizediknek.</p>
               <p>- Ó, uram, neked nem szabad! - kiáltott föl Héruemheb. - Neked nem szabad!</p>
               <p>- Egyiptom első katonája vagyok, - felelte Ména. - Piku!</p>
               <p>A gyermek előugrott.</p>
               <p>- Nyulj be a sisakba és huzz ki egy nevet...</p>
               <p>A sisak köré sereglettek. Nemes vetekedés izgalma ült arcukon. A gyermek a sisakba
                  nyult.</p>
               <p>- Kinek a névirása? - kérdezte Ména.</p>
               <p>Héruemheb kiolvasta a hierogliphet:</p>
               <p>- Né-fer-Ka-ra...</p>
               
            </div>
            <div type="chapter">
               <head>VII. A párbaj.</head>
               <p>Napszálladatkor megerősitette Ména a tábori őrséget, mert cseltől tartott; a sereg
                  fegyveresen tért nyugovóra, de a saszuk nem támadtak. Tábortüzeik szeliden
                  pislogtak az éjben.</p>
               <p>A puszta távolán hirtelen fölbukkant a Nap. Felséges korongja olyan volt, mint
                  valami aranyból vert nagy, kerek paizs. A tábortüzek kialudtak és megmozdult a
                  Nilus mente, mint a hangyaboly.</p>
               <p>Ména is ébren volt már. Egész éjjel alig hunyta le a szemét. Azt forgatta fejében,
                  hogyha Néfer-Kara megöli a sivatagbeli óriást, kikiáltott hőse lesz Egyiptomnak és
                  Sesz szivében fölébredhet a régi szerelem...</p>
               <p>Boldogtalan volt, hogy a szerencse nem őt jelölte ki a párviadalra. Ő a fekete
                  óriást bizonyosan megölte volna! Egy pillanatig arra gondolt: nem engedi
                  Néfer-Karát küzdelemre; még azt hihetné Chafra-Szahura, hogy szántszándékkal
                  állitotta ki...</p>
               <p>Ha Néfer-Kara győz, megszünik az öldöklő harc, de ez a győzelem boldogságuk ujabb
                  akadálya lesz. Ha Néfer-Kara elesik, az is baj: halála miatt Chafra-Szahura
                  sohasem fog kiengesztelődni és emellett még meg kell, hogy fizesse a kapzsi
                  saszuknak a kétszáz aranyrúdat is...</p>
               <p>Sátrába hallatszott a lelkes kiáltozás: Néfer-Kara... Néfer-Kara! A lelke nemes
                  volt, nem érzett irigységet, csak szomorkodott, de lassanként ura lett érzéseinek.
                  Megnyugodott és fölkelt. Seregvezéri diszbe öltözött és kilépett Piku gyerekkel a
                  sátor elé. Áldozatot rendelt az isteneknek, kettős áldozatot a szamárfülü Szetnek,
                  hogy kegyelme és pártfogása legyen az egyiptomi seregen! Az oltár körül erőteljes
                  ifjak járták a dárda-táncot és a sereg főpapja jóslatot mondott Néfer-Kara
                  győzelme felől...</p>
               <p>Valamivel később nagy zeneszó hallatszott a saszu-tábor irányából. Alaktalan
                  kiáltozás vegyült a nyers zenébe: hozták a fekete óriást!</p>
               <p>- Néfer-Kara! Néfer-Kara!</p>
               <p>Az abutbeli óriás fegyverzete csillogott az aranynapon.</p>
               <p>- Dungersán! - kiáltozták a saszuk.</p>
               <p>A fekete óriás a porondra lépett és kivetette boltozatos mellét.</p>
               <p>- Vagyok Dungersán, a vadbivalyok testvére, legerősebb harcosa a sivatag népének,
                  melyet ti saszuknak neveztek. Itt vagyok most és olyan dühös vagyok, mint a
                  vadbika! Van-e hős köztetek, aki kiáll velem kardra vagy dárdára, ahogy
                  tetszik!</p>
               <p>- Van! - kiáltozták az egyiptomiak. - Néfer-Kara!</p>
               <p>Dungersán tovább szónokolt:</p>
               <p>- Majd megmutatom én annak a vakmerő fickónak és megmutatom egész Egyiptomnak,
                  hogy a sivatag népe a világ első nemzete! Majd megmutatom, hogy illik-e nyitott
                  szájjal kacagni, mikor a Sivatag hatalmas urának a követét fogadjátok!</p>
               <p>Néfer-Kara is kilépett és foghegyről odaszólt:</p>
               <p>- Jaj, de szép fekete vagy! Ihol vagyok én: Néfer-Kara. Vannak még különbek is az
                  egyiptomi seregben, de elég vagyok egy ilyen hencegő fickónak magam is. Tudd meg,
                  ugy megeszlek, mint a vad kigyó a szerencsétlen békát!</p>
               <p>Dungersán visszaadta a vitézi szót:</p>
               <p>- Tudom, hogy megennél, de nem lehet! Mert én sziklából vagyok. Én öllek meg, azt
                  bizonnyal mondom! Ugy eltörlek, mint a Chamzin-szél a pálmacsemetét...</p>
               <p>Néfer-Kara megrázta fegyverét.</p>
               <p>- Csodálom, hogy láttomra nem futsz vissza a sivatagba. Magasabb vagy egy fejjel,
                  mint én, de hiába vagy vadbivaly, mert az oroszlán nem fél a kormos állattól.</p>
               <p>Csufondárosan fenyegette egymást a két nagy darab ember, erős mondásokat
                  rikoltoztak egymásnak. A saszuk erős bizalommal várták a viadal kezdetét, az
                  egyiptomiakat pedig kétség fogta el, olyan nagynak, olyan hatalmas erejünek és
                  dühödtnek látták a fekete sivataglakót.</p>
               <p>Ména jelt adott. A tülkök megszólaltak. A két hős felállt.</p>
               <p>- Tra-ti-ta-ti!</p>
               <p>Dungersán támadt, olyan erővel támadt, mint a Chamzin-szél a pálmacsemetének. De
                  Néfer-Kara is szépen és vitézül forgatta kardját s kitért a saszu óriás vad
                  csapásai elől egyenesen és fürgén, mint a párduc; csak az alkalomra várt, hogy
                  sebet szurjon Dungersán szivén.</p>
               <p>Kivédte ismét a saszu borzasztó csapását s hirtelen előreugrott és a torka felé
                  vágott, de csak karcolást ejthetett. Most kezdődött el a harc. Nagy, tagolatlan
                  kiáltással rohanta meg Dungersán az ellenfelét. Düh habzott a száján. A saszuk
                  folytonos kiáltozással bátoritották, az egyiptomiak szive pedig elszorult, mert
                  látták, hogy elérkezett a döntő pillanat.</p>
               <p>Megest félresiklott Néfer-Kara Dungersán elől, aztán előrepattant, mint a labda,
                  és villámgyors, sulyos vágásával átcsapta Dungersán bivalybőrös, pikkelyes
                  páncélját. Az egyiptomiak felujjongtak, aztán ismét csend lett, csak a kardok
                  nyiszorgása és a vértek döngése hallatszott egyre hevesebben.</p>
               <p>Dungersán lecsapott. Néfer-Kara kardja lehajlott és megingott a borzasztó ütés
                  alatt. Karjában fájdalmas zsibbadást érzett és egy pillanatig ködbe veszett előtte
                  az ég.</p>
               <p>- Dungersán! Dungersán!</p>
               <p>- Né-fer-Ka-ra - -</p>
               <p>Térdre esett. Dungersán a halálos csapásra készült. A saszuk és az egyiptomiak
                  kiabáltak, de semmi mást sem hallott Néfer-Kara, csak egy lágy, édes
                  leánynevetést... a Sesz hangját... és megtelt a szive forrósággal és
                  bátorsággal... Megrázkódott és fölfogta a rázuhanó halálos kardcsapást.</p>
               <p>Fölpattant. Szúrt - -</p>
               <p>Üvöltés tört ki a fekete óriás torkán. A szétvágott bivalybőrpáncélon beszaladt
                  Néfer-Kara kardja és keresztülment a szivén.</p>
               <p>- Te vaddisznó... - hörögte.</p>
               <p>Orrán-száján-szivén nagy sugárban omlott a vére. Szétnézett a saszukon, aztán
                  megroskadt és elterült a földön, mint valami leomlott fekete szobor...</p>
               <p>- Dungersán! - jajdultak fel a saszuk.</p>
               <p>Az ujjongó egyiptomiak pedig Néfer-Karát Ména elé vitték.</p>
               <p>- Ime, Egyiptom megszabaditója!</p>
               <p>Ména fölemelkedett és öröm sugárzott halovány arcáról.</p>
               <p>- Üdvözlégy, Egyiptom hőse! Amit cselekedtél, Kem dicsőségére válik. Köszönöm a
                  negyvenkét nemzetség nevében...</p>
               <p>Kezet nyujtott neki.</p>
               <p>- Hallják meg mindenek, hogy te vagy az én harmadik vezérem! - hirdette ki
                  azután.</p>
               <p>Erős kiáltás dörgött végig a Nilus völgyében. Élesen, ridegen nézett Néfer-Kara
                  Ména arcába, de annyi erő és fenség volt ennek a szeme sugarában, hogy az abutbeli
                  óriás a fejét lehajtotta önkénytelenül...</p>
               
            </div>
            <div type="chapter">
               <head>VIII. A kedves vendég</head>
               <p>Jelentették, hogy a saszuk elvonultak a sivatag felé. Olyan volt a
                  visszavonulásuk, mint valami orditó gyászmenet. Ména pihenőt rendelt a tábornak. A
                  háboru szerencsés befejezése alkalmából himnuszt rendelt az ég istennőjének. És a
                  tülkök halkitott hangja, a hárfák lágy zengése mellett a főpap igy imádkozott:</p>
               <p>- “Nut! Neked lelked volt és te már hatalmas voltál Tejnut anyád testében, mielőtt
                  még születtél volna. A te szived erős volt és te már anyád testében Nut lettél.
                  Te vagy az a leány, aki már anyjában hatalmas volt és aki királyként jelent meg.
                  Nagy, aki mennyországgá változtál, mert erős voltál és mindent betöltöttél
                  szépségeddel...”</p>
               <p>A tülkök bugása fölemelkedett. A hárfapengés megerősödött. A neterhent ég felé
                  tárt karral kiáltotta:</p>
               <p>- “Az egész világ alattad fekszik, meghóditottad. Te az egész földet és mindent
                  karjaidba foglaltál. Nevedben van az ég. Keb az egész világot egyesitette
                  számodra. Messze vagy a földtől, Su atyád fölött, akin uralkodol. Ő szeretett
                  téged, alattvalód lett és minden uralmad alá került. Te minden istent magaddal
                  vittél az ő hajóján, világitókká tetted őket, hogy mint csillagok, el ne hagyjanak
                  téged. Nut, két szemed van. Te elvetted Herut és büvésznőjét, elvetted Szet-et és
                  az ő büvésznőjét. Nut, te megolvastad gyermekeidet a te nevedben; Nut, te
                  megjelensz, mint király, mert diadalmaskodtál az isteneken, az ő örökségükön, az ő
                  jószágukon...”</p>
               <p>A világ legrégibb zsoltárának egyhangu dallama elhalt az aranykék levegőben. Ména
                  sátrába ment és gondolkozott. Tutajt veret a Niluson és a dagadó vizen viszi haza
                  seregét, melyet a háboru fáradalmai megviseltek. Szive hevesen dobogott örömében.
                  Hazamegy Thiniszbe. Seszt feleségül veszi, hogy együtt járják az életet, mint az
                  eget a kettős csillag, melyet láttak a thiniszi fekete toronyból...</p>
               <p>A sereghadnagy a sátorba lépett. Mögötte egy futár porosan.</p>
               <p>- Uram, a khári herceg közeledik az északi hadakkal.</p>
               <p>Ména megörült.</p>
               <p>- Messze van-e?</p>
               <p>- Félnapi járóföldre.</p>
               <p>A háborunak vége van. Meg akarta hát kimélni a további fáradságtól. De hátha
                  megneheztel a khári herceg? Nos, hadd jöjjön, hogy elmondhassa: Én is voltam a
                  csatatéren...</p>
               <p>- Vendégeljétek meg a futárt!</p>
               <p>Héruemhebet magához hivatta és tanácskozott vele.</p>
               <p>- Milyen ember a khári herceg?</p>
               <p>- Hm...</p>
               <p>- Valamit hallottam felőle...</p>
               <p>Heruemheb megmondotta nyiltan:</p>
               <p>- Én ösmerem. Vad és erőszakos ember. Nem tür magánál nagyobb urat. Könyörtelen és
                  vérszomjas, mint a tigris...</p>
               <p>- Azt mondják, hogy befolyása van az északi földön.</p>
               <p>- Nagy palotája van Pabanebtet városában, innét uralkodik Alsó-Egyiptom husz
                  kerületén. A kisebb törzsfőnökök reszketnek tőle, de még a tengerszoroson tul lakó
                  idegen népek is félelemmel emlegetik a nevét...</p>
               <p>Ména megörvendett:</p>
               <p>- Tekintélyt és tiszteletet szerez Egyiptomnak Szati földje (Ázsia) felé!</p>
               <p>Héruemheb fanyarul mosolygott.</p>
               <p>- Ne nagyon örvendj, Ména! A khári herceg most téged is, engem is szivesen
                  megöletne, amiért nála nélkül vivtuk meg a harcot... Hiú és féltékeny,
                  igazságtalan és hirtelen bőszülő ember. Azt mondom: óvakodjunk tőle, mert igen
                  veszélyes barát!</p>
               <p>Ména elgondolkozott.</p>
               <p>- Én nem félek tőle, Héruemheb. Nem is hiszem, hogy ne örülne a déli seregek
                  sikereinek. Utóvégre is megmentettük Egyiptomot s csak hálával tartozik
                  nekünk!</p>
               <p>- Igaz. Hálát kéne, hogy érezzen, de bármibe fogadnék, hogy nincs most nagyobb
                  ellenségünk, mint ő. Óvakodj tőle, Ména, különösen akkor tarts tőle, ha nyájas és
                  vidám...</p>
               <p>Kora délután meg is érkezett már a khári herceg az északi hadakkal. Girrel-garral,
                  nagy kürtszóval vonult a pihenő táborba.</p>
               <p>Valamivel később Héruemheb Ména sátorába sietett.</p>
               <p>- Uram, Szerbáneb a tábor közepén nagy sátrat veretett és fölvonatta rá Alsó- és
                  Felső-Egyiptom összes jelvényeit...</p>
               <p>- Tudom.</p>
               <p>- Most pedig azt üzeni, hogy járuljak elébe.</p>
               <p>Ména gondolkozott.</p>
               <p>- Eredj el. Vendégünk. Hadd lám... Ne aggódj.</p>
               <p>Bement Héruemheb a khári herceghez.</p>
               <p>- Üdvözöllek! - köszöntötte barátságosan.</p>
               <p>Szerbáneb kevélyen bólintott.</p>
               <p>- Miért nem jelentél meg előttem, mikor megérkeztem? - szólt aztán az öreg főnökre
                  szigoruan.</p>
               <p>Héruemheb elképedt.</p>
               <p>- Nem értelek, herceg...</p>
               <p>- Jelentést kellett volna tenned!</p>
               <p>- Kinek? - nézett szembe vele merően.</p>
               <p>Szerbáneb a mellére csapott.</p>
               <p>- Nekem!</p>
               <p>- És miről? - kérdezte nyugodtan.</p>
               <p>- Miről? Hát a déli sereg helyzetéről és az eddig lefolyt harcok történetéről!</p>
               <p>Héruemheb összefonta karját a mellén.</p>
               <p>- Nem tudom, mit beszélsz! Vajjon miért jöttem volna hozzád, mikor neked kellett
                  volna engem meglátogatnod?</p>
               <p>- Nekem? Téged?</p>
               <p>- Mert vendég vagy...</p>
               <p>Szerbáneb elsápadt.</p>
               <p>- Én? Vendég? - düllesztette ki a mellét. - Én, az egyiptomi hadak fővezére?!</p>
               <p>Héruemheb nagyot nézett.</p>
               <p>- Mit mondasz? Te? A fővezér?</p>
               <p>- Hát kicsoda?</p>
               <p>- Ména, - felelte Héruemheb komoran. - Felső-Egyiptom huszonkét kerülete
                  Szebekhotep eleste után fővezérnek választotta és azt mondom neked, Szerbáneb,
                  vigyázz, mert Ména ilyenekben nem ismeri a tréfát!</p>
               <p>Elkezdett nevetni Szerbáneb gunyosan.</p>
               <p>- Ména? Ki az?</p>
               <p>- Ösmered te jól...</p>
               <p>- Talán csak nem az, aki Thinisz városában valami hivatalnok?</p>
               <p>Héruemheb az arcába nézett.</p>
               <p>- De ő az. Akit Egyiptomban éles eszéről és igazságosságáról még a gyermek is
                  ismer, és akiről mindenki tudja, hogy Kemben a legbátrabb ember... Egyébként
                  beszélj ővele!</p>
               <p>Távozni akart.</p>
               <p>- Állj! - kiáltott rá a khári herceg.</p>
               <p>Héruemheb elhalványodott.</p>
               <p>- Mit akarsz?</p>
               <p>- Jelentsd, hogy mi történt!</p>
               <p>Ta-Kemsz főnökének a szeme megvillámlott.</p>
               <p>- Ki vagy te, hogy nekem parancsolni mersz?!</p>
               <p>Szerbáneb fölemelte vezéri pálcáját és kopogtatott. Sereghadnagyai a sátorba
                  rohantak.</p>
               <p>- Fogjátok el! - mutatott Héruemhebre.</p>
               <p>A sereghadnagyok meghökkentek.</p>
               <p>- Fogjátok el!</p>
               <p>Nem merték bántani, csak megfogták gyöngéden, kivezették és a tisztek nagy
                  sátrában Szerbáneb további parancsáig őrizetbe vették.</p>
               
            </div>
            <div type="chapter">
               <head>IX. A tizenharmadik kockalap.</head>
               <p>- Üdvözöllek, Tizenkettők, kik Egyiptom legidősebb főnökei vagytok.
                  Összehivattalak titeket, hogy itéljetek Szerbáneb fölött.</p>
               <p>A khári herceget behozták; megjelent Héruemheb is. A birák szeme hidegen pihent a
                  hercegen.</p>
               <p>- Biráid előtt állasz, Szerbáneb! Én is, mint a Tanács feje, arra kérlek, ne
                  sulyosbitsd a helyzetedet. Csak akkor szólj, ha kérdést intézünk tehozzád!</p>
               <p>Akkora erély és hatalom volt a tekintetében, hogy Szerbáneb nem mert többet
                  szólani.</p>
               <p>Ména a birákhoz fordult:</p>
               <p>- Szerbáneb szándéka nyilván kiviláglik cselekedetéből. A déli seregek hősiessége
                  és az a siker, melyet a seregek élén Egyiptom dicsőségére kivivtunk, mélyen
                  bántotta az ő hiuságát. Ugy okoskodott, hogy Héruemheb után én következem, azután
                  a többiek, kik az ő hiuságának nem tömjénezünk. De én éltem a joggal és
                  hatalommal, melyet a hadsereg elismerése juttatott nekem és Szerbánebet, Khár
                  hercegét, Héruemheb főtábornok megsértése miatt nyomban elfogattam.</p>
               <p>A vének bólongattak. Kipirult arccal folytatta a sereg főbirója:</p>
               <p>- Vakmerő hibát követett el a khári herceg, mikor Egyiptom második főtisztjét
                  tekintélyében megsértette és sereghadnagyaival elfogatta. Héruemhebben, ki vérét
                  hullatta Egyiptom földjeért, magát Egyiptomot sértette meg, a hadsereget, mely
                  Héruemhebet vezérének ismeri s hősként tiszteli és Ta-Kemsz kerület főnökének a
                  személyében megbántotta Egyiptom összes ptosz-fejedelmeit. Ideállitottam hát
                  elétek, kik Egyiptom nevében szabtok igazságot, hogy itéljetek fölötte érdeme
                  szerint.</p>
               <p>A hangja fölemelkedett:</p>
               <p>- Mi lenne Egyiptomból, ha földjén zsarnokok fojtogatnák az emberi jogokat? A
                  züllésnek és az erkölcsi veszedelemnek milyen gyászos ingoványába süllyedne a
                  hadsereg szelleme, ha főtisztjeit megtorolatlanul bántani lehetne? Bizhatnék-e a
                  harcos az ő vezérében és a vezér az ő harcosában, ha ilyenek büntetlenül
                  megtörténhetnének? Hová lenne az erénynek, a becsületnek és a törvénynek a
                  tisztelete, ha az ilyen Szerbánebek gőgjének, határtalan vakmerőségének és
                  hatalmi őrületének nem lehetne gátat vetni, ó nemes birák!</p>
               <p>Elhallgatott. Szerbáneb reszketett dühében és félelmében. Kákém fejedelme vette át
                  a szót:</p>
               <p>- Mit hozol föl védelmedre, herceg úr?</p>
               <p>- Mit? - kiáltott föl Szerbáneb rekedten. - Azt, hogy itt csupán tévedésről lehet
                  szó, melynek - ugy látom - áldozata lettem...</p>
               <p>Meghunyászkodva nézett biráira és mentegetőzve folytatta:</p>
               <p>- Amint meghallottam, hogy a saszuk betörtek az Aur-folyó szentelt földjére,
                  azonnal fegyverkeztem és nagy anyagi áldozatok árán készültem a harcra, hogy
                  Egyiptom becsületét megmentsem. Sereget szerveztem, aranyrúdjaimon kovácsolt
                  fegyvereket vettem és erős seregemmel megindultam Dél felé, amerről Egyiptom
                  jajszava hallatszott. Utközben mind hozzám csatlakoztak a nemes főnökök és
                  hadaikkal az én seregembe olvadtak. A sereg utját, pihenőjét, élelmezését,
                  egyszóval mindent én irányitottam, senki sem szólt ellene és igy joggal hihettem,
                  hogy Alsó-Egyiptom fejei hallgatólagosan elösmernek hadifőnöküknek...</p>
               <p>Senki sem szólt közbe, hadd védekezzék. Figyelmesen hallgatták beszédét, noha
                  tudták, hogy egy árva szava sem igaz.</p>
               <p>- Az Egyiptom sorsa fölött való aggodalmamtól és a folytonos izgalmaktól hajtva,
                  érkeztem meg s hát jelenti a futárom, hogy milyen különös arckifejezéssel fogadta
                  Ména jövetelem hirét! Elvártam volna, hogy ugy fogadjanak, mint igaz bajtársat,
                  vagy mivel nem vehettem részt a harcban, hát legalább, mint vendéget... és e
                  helyett teljes mellőzés ért, senki sem jött hozzám, hogy sátrába meghivott volna
                  vendégbarátsággal. Hetekig tartó útat tettem, fáradt és ingerült voltam és ugy
                  gondolván, hogy én vagyok Alsó-Egyiptom seregeinek a vezére, s jogom van megtudni,
                  hogy mit végzett a déli hadsereg, hát magamhoz hivattam Héruemhebet, ki a saszuk
                  betörésekor Ta-Kemsz kerületből elküldötte nekünk a hadba hivó levelet...</p>
               <p>Szétnézett. Ravaszul pislogott, aztán Kákém fejedelméhez fordult:</p>
               <p>- Arra kérlek titeket, főnöktársaim, tekintsetek el ettől az esettől! Ez annyiban
                  is kivánatos, mert az északi és déli sereg éppen miattam szembenéz egymással.
                  Belátom, hogy hibáztam és itt előttetek megkövetem Héruemheb főtábornok urat és
                  megbocsátok én is a főtábornok urnak...</p>
               <p>- Nincs szükségem rá, - felelte Héruemheb ridegen és elfordult Szerbánebtől.</p>
               <p>Ména vette át a szót:</p>
               <p>- Néfer-Kara!</p>
               <p>- Mit parancsol a fővezér?</p>
               <p>- Vezesd ki a khári herceget, mig szavazással itélünk fölötte!</p>
               <p>Egy sereghadnagy a szavazókockákat kiosztotta, mindenkinek egy fehéret és egy
                  feketét. A fehér az élet. A fekete a halál. A kettő közül mindenki csak egyet
                  vethet az itélet üstjébe...</p>
               <p>Ména megszólalt a nagy csendességben:</p>
               <p>- Mielőtt az üstbe hullana az élet, vagy a halál jele, fontoljuk meg jól, hogy mit
                  cselekszünk. A khári herceg Egyiptom egyik főnöke és igy testvérünk. Bűnös-e, vagy
                  nem, döntsétek el magatokban. Tegyétek félre az ellenséges érzést, amennyire csak
                  lehet. Ki-ki itéljen a szive szerint!</p>
               <p>A birák lehajtott fejjel gondolkoztak. Legelőbb Kákém fejedelme dobta szavazatát
                  az itélet üstjébe. Utána belehullt mind a tizenkettő.</p>
               <p>A döntő szavazat Ménáé. Megparancsolta a sereghadnagynak, hogy számlálja meg a
                  szavazatokat.</p>
               <p>- Hat fehér!</p>
               <p>A fejedelmek szive elszorult.</p>
               <p>- Hat fekete!</p>
               <p>Ménára néztek. Az ő kezében van az élet, vagy a halál itélőjegye.</p>
               <p>- Hozzátok be a khári herceget!</p>
               <p>Behozták. Ména fölállt. És fölálltak mind a tizenketten.</p>
               <p>- Khár hercege, itélt a tanács. Odanézz! Az itélet asztalán hat fehér és hat
                  fekete lap van...</p>
               <p>Szerbáneb ajkára nem jött szó. Szeme kétségbeesetten tapadt Ménára. Tudta, hogy az
                  élete tőle függ.</p>
               <p>- Én vagyok a tizenharmadik biró. Kettős szavazatommal én döntöm el, hogy tovább
                  élsz-e Rasu ragyogó országában, vagy pedig leszállsz Ozirisz sötét birodalmába,
                  hol Amán, a mindent elnyelő viziló, ülvén Ozirisz lábánál, megvádolja álnok
                  lelkedet a negyvenkét birák előtt...</p>
               <p>Még Néfer-Kara kemény szive is megreszketett. Ména most fölemelte összehajtott
                  tenyerét.</p>
               <p>A kockalap az üstbe hullt.</p>
               <p>- Fehér!</p>
               <p>Moraj futott végig a gyülekezeten. Ména szava megcsendült:</p>
               <p>- Bűnös vagy, de kegyelmet adok neked, hogy megigazulj és megösmerd az élet
                  becsét; hogy megtudd, amit eddig nem tudtál: az élet legnagyobb igazsága nem a
                  fegyver, hanem a szeretet...</p>
               
            </div>
            <div type="chapter">
               <head>X. Az ezerfejü sziklák</head>
               <p>- Vezessük a sereget a folyamszoroshoz. Elefantin városa alatt tábort ütünk és
                  tutajokat készitünk. Feleidő alatt hazajuthatunk a Nilus vizén...</p>
               <p>És másnap reggel a sereg utrakelt Elefantin városa felé, hogy Filé szigetével
                  szemközt, az első folyamszorosnál tutajokat verjen.</p>
               <p>Távolból a vizesés tompa dörgése hallatszott. A vizek zsoltárt énekeltek. Fehér
                  ködfelhők, tajtékos habkárpitok lebegtek a mosolygó égen, hogy eltakarják a
                  katarakta örvényeiben fürdőző vizilányokat. A nádasokban, a sürü dzsungelekben
                  millió vizi szárnyas sipitozott. Világ panorámája nyilt meg a seregek előtt.</p>
               <p>- Egyiptom a világ szive! - kiáltotta Ména elragadtatásában.</p>
               <p>Ő sem vette észre, senki sem vette észre, a pálmák koronájától meg sem láthatták
                  volna a csodát, hogy a szent viz partjai fölött a hallgatag szikláknak ezer feje
                  van...</p>
               <p>Egyszerre csak sühögő nyilfelhő zudult az egyiptomi hadak elejére, amint a sziklák
                  alatt elterülő virágos lapályra bekanyarodott. Kövek görgetege tört le a
                  sziklákról. És fent, a napsütésben megjelent Umbó zord alakja.</p>
               <p>- A saszuk!</p>
               <p>Az előhad keskeny sorait a nyilak és a kövek fergetege elsodorta. Nagy felfordulás
                  és fejvesztettség keletkezett a gyanutlan táborban. Maga Ména is megdöbbent, de
                  rögtön felfogta halálos veszedelmüket és visszavonulót fuvatott.</p>
               <p>A tülkök hangja riadozva búgott a Folyamszorosban. A visszhang megnagyitotta
                  harsogásukat. Az előhad élvemaradt oszlopai visszarohantak a nyilak és sziklák
                  csattogó viharából s meghuzódtak a terebélyes fák védelme alatt.</p>
               <p>A nyilak és a kövek zuhataga megállt. Csak a szent viz harsogott. És ez a csend
                  még inkább megrémitette az egyiptomiak kelepcébe jutott seregét.</p>
               <p>Ména rövid haditanácsot tartott vezéreivel.</p>
               <p>- A saszukat be kell keriteni!</p>
               <p>A khári herceg tombolt örömében, hogy az északi hadak sem térnek haza ijvonás
                  nélkül! Magából kikelve kiáltozta, hogy ő egyenest rohamot intéz alulról a sziklák
                  ellen, ha odavesz is az egész serege.</p>
               <p>- Halálba rohansz! - mondotta Ména.</p>
               <p>A khári herceg betört a Folyamszorosba. A haditerv: Néfer-Kara jobboldalt a
                  sziklák hátához kerül, hadával fölkapaszkodik észrevétlenül és a saszuk
                  jobbszárnyát a Nilus-völgybe üzi.</p>
               <p>Kákém fejedelme baloldalt kanyarodik és a saszuk balszárnyával ugyanazt cselekszi,
                  mit Néfer-Kara.</p>
               <p>A khári herceg rohama leköti a saszukat és ezalatt Héruemheb a sziklák tövében
                  elhúz a ta-kemszi hadakkal, a vizesés alatt levő barlangútakon átmegy, adott jelre
                  visszafordul és megtámadja a völgybe hajtott saszusereget.</p>
               <p>Ména pedig délről szoritja meg. Egyszerre négy oldalról elnyomják és összetörik,
                  hogy hirmondójuk sem marad...</p>
               <p>Ahogy a khári herceg a véráztatott lapályra rohant, ismét lecsapott a nyilak
                  felhője, megdöndült a sziklaoldal és csattogva, zugva gurultak a hatalmas kövek.
                  Seregét hirtelen az évszázados fák oltalma alá vonta vissza s néhány szóval
                  bátoritotta, hogy ne legyenek hirben és dicsőségben utolsóbbak, mint a déli
                  seregek, aztán tülköt fuvatott és rohamot vezényelt az ezerfejü sziklatömbök
                  ellen.</p>
               <p>Vad irammal mentek neki az egyiptomiak, de első soraik a meredek sziklafalról
                  visszaomlottak véresen. A saszuk a második rohamot is csakhamar visszavetették.
                  Vér és holttest hullt a sziklákról, a drága egyiptomi vér vörös zápora...</p>
               <p>A khári herceg nyilat kapott a ballábába. Ugy jött a kő, mintha poklok ontották
                  volna. A saszuk a negyedik rohamot is visszaverték. A sziklák bevehetetlenek!</p>
               <p>Visszavonta seregét Szerbáneb a nagy fák oltalmába s innen nyilfelhőt vettetett a
                  sziklatetőkre. Huszonöt-harminc saszu bukott le kétoldalt és evvel jobbfelől
                  hirtelen megszünt a kőgörgeteg...</p>
               <p>Annyi idő mulva, mig az ember szive tizet dobban, a szemközti oldalon is elállt a
                  nyilzápor. Néfer-Kara és Kákém fejedelme már fent voltak a saszuk mögött és
                  szikladübögtető rohammal rontottak meglepett tömegeikre.</p>
               <p>Kétségbeesett küzdelem támadt.</p>
               <p>Ugy ömlött a vér, mintha valami nagykezü isten bibor narancslével locsolta volna a
                  barna tömböket. Jajszó verte föl a szent viz partjait; az éhes krokodilusok a
                  habokba menekültek s falánk, szikrázó szemmel figyelték a seregek küzdelmét. A
                  saszuk balszárnya megingott. A kákémi fejedelem rohama a völgybe sodorta. És
                  ugyanakkor Néfer-Kara is leszoritotta a jobbszárnyat heves dárdaharc után.
                  Szerbáneb pedig szemben fogadta a tört hadsorokat. Borzasztó mészárlás
                  kerekedett. Rajtuk ütött Ména is az erős derékhaddal, ugy tört rájuk, hogy a föld
                  beleremegett.</p>
               <p>És jött Heruemheb is a nagy tülökszóra. Körülzárták a saszukat rettentő gyürüvel
                  és az ilyen embergyürü mindig erősebb és halálosabb, mint a vasból csinált, kemény
                  karika. Megpirosodott a föld, mint a biborposztó. Emberhalmok pupozódtak és a
                  hörgő emberhalmokon egyre kétségbeesettebben viharzott a harc. Lángot és halált
                  lihegtek a harcosok. Ember ember ellen küzdött. A krokodilusok jóllakva
                  bukdácsoltak a vér-vizen. Kikapaszkodtak a szent folyó tulsó partjára, ugy nézték
                  állati szemükkel az emberek egyre hevesebb, egyre keseredettebb, percről-percre
                  borzasztóbb küzdelmét. A földön vergődő harcosok még haldokolva is marcangolták
                  egymást. Hörgés, szitok, jajszó mindenütt. Hátul az egyiptomi papok egy szent
                  szikomórfa tövében az istenekhez térdrehulva esdekeltek segedelemért...</p>
               <p>Mert ugy harcoltak a saszuk, mint a démonok! Ména vezérei szükebbre vonták a
                  csatakört. Szoritásuk alatt még a sziklák is összeroppantak volna, de Umbó hadai
                  nem... A saszu-fővezér már elesett. A nagy, fekete Umbó vezette a harcot. Két
                  kézzel küzdött, embersorokat megölt, de tán még a Sivatag istenei sem birtak volna
                  Ména erejével.</p>
               <p>A saszukat még összébb szoritották. Présbe kerültek, de most végső erejüket
                  összeszedték, hogy áttörjék Ména hadigyürüjét.</p>
               <p>A vaslánc szétszakad, mert vas, de az ember nem enged, mert ember! Megroppantak a
                  halálszoritás alatt. Hadsoraik ledőltek. Küzdöttek még, de Ména keresztülgázolt
                  rajtuk; sokan a folyóba menekültek, de a vizilovak, a nagy unikornisok és a
                  krokodilusok szétszaggatták ezeket. Iszonyu temető lett a táj, de jobbfelől a
                  sziklák alatt még egyre dult a harc: Umbó még élt, körötte óriási saszuk, nem
                  adják olcsón életüket, ha már veszni kell!</p>
               <p>- Fogjátok el élve!</p>
               <p>Szétnézett Umbó. Éppen akkor roskadt le mellette az utolsó zászlóhordozó. Gondolt
                  egyet, a haldokló saszu kezéből kitépte a fekete oroszlános zászlót és futni
                  kezdett fölfelé. Néhány pillanat alatt fent volt a tetőn.</p>
               <p>Megállott.</p>
               <p>Hörgött, mint az üldözött vad. Szemében lángolt a harag. És ismét megfutamodott.
                  Előtte széditő szakadék. Átugrott rajta olyan lendülettel, hogy az alant állókban
                  megdermedt a vér.</p>
               <p>Üldözői visszahökkentek. Csak a madár vagy a zerge tud átjutni azon a szakadékon!
                  Sorakoztak a sziklapárkányon és lekiabáltak, hogy mit csináljanak? E pillanatban
                  kiegyenesedett Umbó a vizesés fölött. Jobbjával a fekete-oroszlános zászlót
                  megmarkolta és megállitotta Egyiptom földjén, hogy a kerekedő déli szél lengesse
                  dicsőségesen...</p>
               <p>Mert övék ez a föld! Az volt, az és az lesz! Ősapáik lakták e gyönyörü világot és
                  a Pálmák országához még akkor is jogot tartana, ha már csak ő lenne az utolsó
                  saszu!</p>
               <p>Vannak még bent a sárga sivatagban sanyargatott, elgyötrött gyermekek, akik
                  megnőnek, mert nevelőapjuk a forró Kámzin, nevelőanyjuk a nyomor; megnőnek, hadba
                  szállanak a vörös zászlókkal, hogy visszavegyék élettel, halállal ősapáik
                  elrablott örökét!</p>
               <p>Piros mezőben fekete oroszlán...</p>
               <p>Lobogj zászló! Lengesd déli szél! Eljön a bosszu napja! Szent folyó, a te
                  vidékeden saszu dal fog zengeni, pálmáid alatt boldog gyermekek fognak játszadozni
                  s hűs medretekben szerelmes saszu lányok fognak fürdeni, ó isteni habok!</p>
               <p>Lássa meg az ég, lássa meg a föld, hogy leng, leng az oroszlános zászló az
                  egyiptomi bérceken!</p>
               <p>Ugy állt az ormon, mint egy isten-szobor. Aranycsatos párduckacagányán vér,
                  ragyogó, meghatott szemében könny, sápadt remegő ajkán eltördelt ima.</p>
               <p>Maga Ména is elbüvölten nézte. Csönd... Valahol megpattant egy húr... Ména
                  nyiláról elszállt a suhogó nyilvessző és a párduckacagány közepén megállt.</p>
               <p>A zászló megremegett és oldalt fordult. Umbó is megingott és eltünt a vizesés
                  tajtékzó örvényeiben...</p>
               
            </div>
            <div type="chapter">
               <head>XI. Észak és Dél ura</head>
               <p>- Hol van Piku?</p>
               <p>Nincsen Piku...</p>
               <p>Ott feküdt a halottak között.</p>
               <p>Kicsi pajzsa megrepedezve. Kicsi szivét átütötték. Ragyogó szeme örökre lezárult.
                  De fájdalomra görbült ajkán is ott van az a kedves, ártatlan mosoly...</p>
               <p>Hős volt...</p>
               <p>Fegyverhordozója a harcok istenének!</p>
               <p>Gyermek volt...</p>
               <p>És meghalt mosolyogva Egyiptom földjeért!</p>
               <p>Ti, istenek, kik szivet adtok az embereknek, ó jaj, siratjátok-e Piku gyermeket?
                  Izisz Anya, ki vetted életét a saját testedből, megszakad-e a szived legkisebb
                  gyermeked miatt?</p>
               <p>Siratták sokan néma könnyel. De a legfájóbban Ména siratta, pedig még könny se
                  perrent szomoru szeméből. Ravatalt állittatott. Lándzsákat ütöttek a földbe,
                  dárdákat fektettek át rajtuk, egyiptomi és saszu lobogókat vetettek a véröntözte
                  fákra és készen volt a ravatal...</p>
               <p>Nem tudott szólni Ména, csak intett, hogy tegyék rá Pikut. Ráfektették. A papok
                  előjöttek. A vezérek s a fejedelmek körülállták és fölsorakoztak a
                  hadoszlopok.</p>
               <p>Pajzsát, lándzsáját, kardját, sisakját is a ravatalra helyezték. A főpap a
                  gyermekre mutatva kihirdette a sereg előtt:</p>
               <p>- Ő volt a legkisebb közöttünk. Ő volt a legnagyobb hős közöttünk. Az ő
                  személyében gyászoljuk az elesetteket...</p>
               <p>Valami lágy, méla danába kezdtek a tülkök. A hárfák halkan pengtek. A réztányér
                  alig zizzent. Dal Oziriszhez. Jöttek a könnyesszemü katonák lábujjhegyen és
                  teleszórták Piku ravatalát lótusszal és liliomrózsával...</p>
               <p>A dal elhalt a nagy gránitsziklák közt, mint valami panaszos sóhaj. És olvasni
                  kezdték a papok a per em heru-t, a halottaskönyvet, igy kezdvén:</p>
               <p>«Ha em rou,</p>
               <p> nu per em heru...»</p>
               <p>Halkan kezdődött a szent könyv olvasása, aztán erőt nyert a gyász szava...</p>
               <p>- Ai lenu, ai lenu...!</p>
               <p>A tábor utána mormogta: ai lenu, jaj nekünk... Hangosabb lett a kesergés,
                  hangosabb lett az ima és a sirás: ai lenu, ai lenu. Oziris!...</p>
               <p>Tartott a gyász. A Nilus mély morgása kisérte. Könyörögtek Piku lelki
                  üdvösségeért, hogy az Alvilágban a negyvenkét biró legyen kegyelmes hozzá és kicsi
                  szivét vegye védelmébe az ibiszfejü Thot...</p>
               <p>Rövid csönd. Csak a tábor halk zokogása hallatszott. Csak a dumpálmák levelét
                  hajlitgatta a meleg déli szél. A pálmalevelek az istenek fülei, hallgatják a papok
                  énekét...</p>
               <p>Zsoltár Oziriszhez:</p>
               <p>«Akik a millióktól a milliókhoz érkeztek, nálad kötöttek ki...</p>
               <p>Akik még édesanyjuk testében vannak, már reád függesztik a szemüket...</p>
               <p>Nincs örökös maradás az országban, mindenkinek hozzád kell jutnia!</p>
               <p>A nagy és a kicsiny, mind a tiéd.</p>
               <p>Akik a földön élnek, megtérnek hozzád, te vagy az ő urok és senki más!</p>
               <p>Beszélnek az utazásról és a visszatérésről és az idő azalatt elpusztul, csak a te
                  fölséged jelenik meg hajnalban, mint a Nap!</p>
               <p>És ami van és ami lesz, az a te munkád...»</p>
               <p>A papok elhallgattak és a feltámadás jelképét, a szent skarabeus-bogarat Piku
                  mellére helyezték. És most ismét megszólaltak a kürtök, a hárfapengés emelkedett,
                  az érccsörgő is megcsörrent, a gyászdal szárnyat bontott és tüz áradt el a
                  melódián, tüz áradt el a szemeken, pir szökkent a halovány arcokba s fölzugott a
                  vizesés dörejében, a tülökhangok diadalmas szárnyán a gyászos, lelkes,
                  könnyben-vérben fogant győzedelmi dal!</p>
               <p>...És fellépett most Ména a ravatal mellé. Arcán erő és fenség ült... Szeme olyan
                  volt, mint a kicsinyitett napkorong. Seregverő kezét magasra emelte s még a
                  vizesés morgása is lehalkult, a pálmalevelek sem zizegtek. Mert Ména szól!</p>
               <p>- Gyászolj, Egyiptom! Véred omlott. Elesett sok fiad. Itt feküsznek szent folyód
                  partján, kik szivvel és szeretettel védték a te földedet!</p>
               <p>Hangja fölcsapott, mint a kürtrivalgás:</p>
               <p>- Örvendj, Egyiptom! Véred omlott, de megdicsőültél. Ureusz-kigyóid és szent
                  kányáid megölték a fekete oroszlánt, mely a sivatagból fölemelkedett, hogy
                  elnyeljen minket, kik születtünk a szikomórfák országában...</p>
               <p>Szétmutatott a harcmezőn.</p>
               <p>- Itt fekszik a saszuk hatalma összetörve! Volt. Megöltem haragom napján, megöltem
                  és nem kedveztem!</p>
               <p>Csatadöntő karját fölemelte a seregek fölött és kiáltott, hogy ég és föld hallja
                  meg:</p>
               <p>- Dicsőség nektek, Egyiptom harcosai! Dicsőség nektek, Izisz fiai! S dicsőség
                  neked, te szegény gyermek, ki átütött sziveddel itt fekszel előttünk a dárdaágyon,
                  noha még játszadoznod kéne édesanyád szerelmes kebelén...</p>
               <p>Kiperrent a könnye, aztán láng boritotta el arcát.</p>
               <p>- Elveszhet-e ez a föld, amelynek ilyen gyermekei vannak? Elpusztulhat-e ez a nép,
                  melynek kis gyermekei játék helyett fegyvert öltenek s hősökként esnek el a
                  csatamezőn? Hallgassátok meg, ti homokkal játszó gyermekek: a ti pajtásotoknak
                  Piku a neve... és halljátok meg, ti zord harcosok, mert az ő dicsérete a ti
                  dicséretetek!</p>
               <p>Lehajolt és megcsókolta a halott gyermek homlokát.</p>
               <p>A seregek szive megreszketett. A büszkeség pirba vonta a bus arcokat. A fővezér
                  csókja őket illeti: kit-kit egyenként csókolt meg, amikor Piku gyermeket ajkával
                  érintette...</p>
               <p>Lelkesedés harsant:</p>
               <p>- Ména! Ména!</p>
               <p>Sirva kiáltotta egy öreg harcos:</p>
               <p>- Üdvözlégy, seregek ura!</p>
               <p>És ahogy elhalt a lelkes éljen, folytatta Ména szivekbe szálló hangon:</p>
               <p>- Győztünk! Győzelmünk Egyiptom jövendője. Egyesült erővel összetörtük évezredes
                  ellenségeinket. Az istenek oltalma alatt zavartalanul dolgozhatunk Egyiptom
                  naggyátételén - -</p>
               <p>- Ména! Ména! - dörgött a Folyamszoros.</p>
               <p>- Egyesült erővel megsemmisitettük az ellenséget; egyesült erővel naggyá és
                  hatalmassá tudjuk tenni nemzetünket. Apáink évezredekig éltek szétszórtan az Aur
                  partján. Egyesülnünk kell békében, háboruban, hogy megvédhessük országunkat a
                  támadások ellen s hogy hatalmassá és dicsővé tehessük önmagunk és a nagyvilág
                  előtt!</p>
               <p>- Te vagy a mi erőnk és hatalmunk! - kiáltozták a seregek. - Ména!</p>
               <p>Dárdát ráztak, zászlót lengettek.</p>
               <p>- Egyiptom földje ma is negyvenkét tartomány, negyvenkét külön fejedelemség.
                  Vezérek, fejedelmek, harcosok! Egyiptom legyen egy! Egy volt, egy sziv, egy erő
                  volt a harcban; legyen egy sziv és egy erő a békében is!</p>
               <p>A ptosz-főnökök meghökkentek.</p>
               <p>- A negyvenkét kerület negyvenkét hatalma egyesüljön egy ember kezében. Csak ugy
                  válhatik Egyiptom elmúlhatatlan hatalommá, ha egy öntudat, egy akarat és egy
                  lelkiismereti felelősség irányitja fejlődésében. Testvérek vagyunk, ne alkossunk
                  külön kis hatalmakat, hanem legyünk eggyé a munkában, a törvényben és a
                  hazaszeretetben!</p>
               <p>A tábor éljenzett. A főnökök sugtak-bugtak, a khári herceg sápadtan harapdálta
                  vastag ajkát.</p>
               <p>- A homokot elfujja a Khamzin, de ha összeverődik s halommá, heggyé válik, akkor a
                  legnagyobb fergetegnek is ellenáll diadalmasan. Egyiptom negyvenkét kerülete
                  negyvenkét kicsi homokbucka, amelyet szétvethet egy nagy vihar; hordjuk hát egybe
                  és alkossunk belőle hatalmas hegyet, hogy dacolhasson minden viharokkal, idővel,
                  halállal egyaránt!</p>
               <p>- Ména! Ména!</p>
               <p>- Egyiptom negyvenkét fejedelme közül válasszunk magunknak egy közös fejedelmet,
                  aki ur az urak fölött, ki parancsol azoknak is, kik maguk ezreknek parancsolnak.
                  Egy hatalom! A nemzet nevében!</p>
               <p>A Folyamszorost rengette a lelkesedés. A szent viz dörgött. Fehér ködök emelkedtek
                  föl a vizörvényekből és bólogattak a pálmalevelek...</p>
               <p>- A negyvenkét ptosz fejedelmei között a khári herceg, Szerbáneb, akit mindnyájan
                  ismertek, a leghatalmasabb. Válasszunk magunknak egy főt, egy fejedelmet, egy
                  urat. Én magam részéről a khári herceget ajánlom!</p>
               <p>A herceg ur föllélegzett, meghajolt és sápadozott, piruldozott a
                  megtiszteltetéstől; karvaly szemében öröm ragyogott és büszke, gőgös mosoly ömlött
                  el sötét arcvonásain.</p>
               <p>De a sereg hallgatott. Most hallgatott, mintha nyelve sem volna. Szerbáneb dühös
                  megütközéssel nézett szét: hol az éljen? Kákém fejedelme hirtelen előlépett és a
                  sereg előtt Ménához fordult:</p>
               <p>- Dicsőség neked, Ména, ki megmentetted Egyiptomot az elpusztulástól; hozzád és a
                  seregekhez szólok!</p>
               <p>Mély csönd ereszkedett.</p>
               <p>- Szavaid igazságát mindnyájan belátjuk. Évezredek óta széttagolva élünk. Munkáink
                  eredménye negyvenkét felé folyik, erőnk szétesik, mint a forgács, nem fejlődünk,
                  nem haladhatunk az idővel, nem teremthetünk nagyot és nemeset a nemzet javára,
                  mert Egyiptomnak negyvenkét gazdája van...</p>
               <p>- Ugy van! - helyeselte a khári herceg.</p>
               <p>- Ime az idő, amiről Ména szólt. Szati földje felől nagy ellenség agyarog mireánk,
                  erős várat kell hát, hogy emeljünk enmagunkban. Nincs elég hatalmunk, nincsen jó
                  törvényünk, de nyomoruságunk napjai nehezek. Jó, hatalmas ember kéne, ki rendet
                  teremtsen s erőt, hatalmat, dicsőséget, jövendőt és áldást adjon Kemnek.
                  Válasszunk tehát egy közös fejedelmet, de semmikép se mondom én, hogy éppen a
                  khári herceg legyen a mi urunk!</p>
               <p>Csöndes, gunyos nevetés támadt a harcosok soraiban. A khári herceg kivörösödött,
                  aztán meg elhalványodott:</p>
               <p>- Ki mondhatná rólam, hogy nem vagyok méltó a főfejedelemségre? - nézett szét
                  villámló tekintettel.</p>
               <p>Kitört:</p>
               <p>- S vajjon találtatik-e ember fia Egyiptom pálmái alatt, aki nem tudná magában:
                  Lám csakugyan a khári herceg a főbástyája Kemek, a Sós-tenger felől!</p>
               <p>Mielőtt Kákém fejedelme megfelelhetett volna, Héruemheb kilépett a sorból és
                  Szerbánebhez fordult:</p>
               <p>- Itt most a nemzet van jelen s ne perlekedjünk, nagyur!</p>
               <p>A khári herceg képe megsötétedett. Halántékán kidagadt az ér. Hebegni kezdett
                  dühében, de Héruemheb elfordult tőle s messze csengő hangon szólt a
                  katonákhoz:</p>
               <p>- Fiaim, idehallgassatok! Most a nemzet előtt állok és szólok tisztelettel.
                  Akarjátok-e, amiről Ména szólt?</p>
               <p>- Ugy legyen! - dörgött a Folyamszoros.</p>
               <p>Héruemheb kiegyenesedett. Öreges alakja egy fejjel magasabbnak tünt.</p>
               <p>- Van köztünk egy ember, egy igazi ember, aki észre s vitézségre nézvést
                  mindnyájunknál sokszorta különb...</p>
               <p>Szava elveszett a rengő kiáltásban.</p>
               <p>- Ména!</p>
               <p>- Menthu Isten!</p>
               <p>- Ména! Ména! Ména!</p>
               <p>A Folyamszoros gránitszikláit örömkiáltás rengette.</p>
               <p>- Észak és Dél fejedelme!</p>
               <p>- Szutem-net! - ujjongtak a katonák.</p>
               <p>És Héruemheb nevet adott a főfejedelemnek:</p>
               <p>- Perao!</p>
               <p>Azaz: Magasházbeli.</p>
               <p>Hegyek, völgyek, egek, földek ezt a szót visszhangozták:</p>
               <p>- Pérao! Pharaoh! Pharaoh!...</p>
               <p>Összefont karral állott Ména a ravatal fölött és könnyezett. A khári herceg
                  tiltakozó hangja elveszett az óriási zajban.</p>
               <p>- Pharaoh! Pharaoh!</p>
               <p>Leborult előtte Héruemheb.</p>
               <p>- Üdvözlégy szentséges ur!</p>
               <p>És megcsókolta hadverő kezét.</p>
               <p>- Ména Pharaoh! - tombolt a sereg.</p>
               <p>És jött Kákém fejedelme, jött az északi és déli ország minden fejedelme. Elébe
                  járultak, térdet hajtottak és csókkal illették cimergyürüjét.</p>
               <p>- Üdvözlégy, Pharaoh!</p>
               <p>A sereg is letérdelt. Az első sorok homlokra bujtak előtte, ugy rebegték a
                  nevét.</p>
               <p>- Pharaoh - - -</p>
               <p>Csak a khári herceg állt sötét, izzó szemmel, sápadt arccal, hörgő dühhel,
                  gonosz-irigyen.</p>
               <p>- Térdre! - kiáltott rá valaki remegő haragjában.</p>
               <p>Néfer-Kara volt...</p>
               <p>- Térdre, Szerbáneb!</p>
               <p>Dárda rengett a kezében és a szeme villámlott.</p>
               <p>- Térdre! - üvöltötte ezer és ezer hang s dárda-erdő fordult ellene. - Öld
                  meg!...</p>
               <p>És megindult Szerbáneb. Lehúzott nyakkal sántikált Ména elé, térdet hajtott s
                  csendes fogcsikorgatással megcsókolta Észak és Dél urának cimergyürüjét.</p>
               <p>- Üdvözlégy...</p>
               <p>A kürtök felrivalgtak.</p>
               <p>- Éljen a Pharaoh!</p>
               <p>És most a világ legelső királya a ravatalhoz lépett és a gyermek tört mellére
                  tette a kezét...</p>
               <p>- Egyiptom!</p>
               <p>Szava lelket gyújtott, mint az égből leszálló villám. A gránitsziklák tömören
                  verték vissza esküjét.</p>
               <p>- Az örökkévaló istenekre és ennek a gyermeknek a szivére esküszöm...</p>
               <p> (Vége az első könyvnek.)</p>
               
            </div>
         </div>
         <div type="chapter">
            <head>MÁSODIK KÖNYV</head>
            <div type="chapter">
               <head>I. Linosz.</head>
               <p>1. Térj vissza, kerülj vissza, én szerelmesem...</p>
               <p>2. Sesz vagyok. És mégsem közelitesz hozzám!</p>
               <p>3. Ó szép ifjam, térj vissza, kerülj vissza! Nagy bánat gyötri a szivemet
                  temiattad.</p>
               <p>4. Olyan rég nem láttalak. És az én szerelmem hiába keres téged. Eltüntél, mint
                  Panu isten, kit Izisz jajszóval keresett az ázsiai partokon...</p>
               <p>5. Ó, jaj nekem!</p>
               <p>6. Izisz megtalálta szerelmesét egy tamariszk-fa tövében, holtan. Jaj nekem! Én
                  még a holttestedet sem láthatom, thiniszbeli Ména...</p>
               <p>7. Mert nagy csata volt, megjött a hire, megölték Egyiptom harcosait orozva,
                  nyilakkal, nagy kövekkel, és te is köztük voltál!</p>
               <p>8. Minek születtem? Minek láttalak meg? Ma nem mondanám, hogy fáj a szivem! Minek
                  szerettelek meg, ha nem láthatlak, ha nem gyönyörködhetem szépségedben és
                  ragyogásodban.</p>
               <p>9. Jó szerelmesed voltam. Jó feleséged lettem volna. Jó háziasszonyod akartam
                  lenni. Lettem a bánat felesége és az én uram sohasem hal meg!</p>
               <p>10. Sirnak Egyiptom leányai. Nekik is voltak választott ifjaik. Mind elvesztek.
                  Mind sirunk. Én kétszeresen sirok, mert nekem volt legszebb szerelmesem az Olajfák
                  országában!</p>
               <p>11. Üzend meg a déli széltől, hogy hol vagy! Ha élsz, busulok, hogy elhagysz;
                  busulok, de mégis örvendek, ha élsz...</p>
               <p>12. Nem jön a déli szél. Csak az tud üzenni, akinek ajka van. Neked nincs ajkad,
                  fekszel a gödörben, saszuk temettek oda.</p>
               <p>13. Százszor is felmásztam a pálmák tetejére s addig vártalak, mig a lelkem is
                  elbágyadt. Gondoltam, hogy hozol nekem egy lótuszvirágot, gondoltam, hogy hozol
                  nekem egy szivbeli csókot...</p>
               <p>14. Az istenek is megsiratnak téged. És megsiratnak engem is a keserveimért.
                  Szánjatok is meg, minden istenek, mert ugy busulok, hogy könnyem sincsen...</p>
               <p>15. Szerelemre születik a leány s lám, mekkora fájdalmat szenvedek! Hol találok én
                  vigasztalást, ki mondja meg nekem?</p>
               <p>16. Nem találok én vigasztalást, ételben sem, italban sem. Vannak szép köntöseim,
                  de nem öltöm magamra s hiába adnának drágagyöngyöt, az sem kellene.</p>
               <p>17. Rám mosolyoghatnak, én nem örvendek. Jó emberek barátsága sem tud felviditani,
                  szép barátnőim sem kellenek már!</p>
               <p>18. Ha tudnám, levenném a Napot az égről, hogy a lámpásom legyen; levenném a
                  Holdat is második lámpásnak, ugy keresnélek.</p>
               <p>19. Ha annyi lámpásom volna, ahány csillag van, akkor sem tudnék rád akadni, mert
                  a te drága szivedet eddig bizonyosan megették az orditó oroszlánok s ha ezek nem,
                  akkor a gonosz sakálok...</p>
               <p>20. Ha tudnád, hogy busulok!</p>
               <p>21. Ha tudnád, hogy szeretlek!</p>
               <p>22. Ha tudnád, hogy ki voltál nekem!</p>
               <p>23. A szivemnek foga támadt és önmagát eszi...</p>
               <p>24. Hallgatom a ciprusok zúgását s ezt az egy szót hallom a zúgásukban: Ména!</p>
               <p>25. Azon gondolkozom, hogy kimegyek a Nilus partjára, belemegyek a vizbe, hogy
                  egyenek meg a krokodilusok...</p>
               <p>26. Kimennék a Nilus partjára, bele is mennék, hogy megegyenek a krokodilusok,
                  mert jó az enyészet és elmulás; szamárfülü Szeth isten azt sugja, hogy menjek, de
                  a fájdalmas szivü Izisz nem ereszt: ha meghalok, ki gyászol téged?</p>
               <p>27. Ha magamra teriteném a sivatagi éjszakát, akkor sem lennék feketébb, mint a
                  bánatom...</p>
               <p>28. Tud-e valaki ugy sóhajtani, mint én? Nem tud. Az sóhajtja a legnagyobbat, aki
                  legjobban tudott szeretni.</p>
               <p>29. Ména!</p>
               <p>30. Olyan voltam, mint az ágon szökdelő madár. Mint a veres rózsa. Mint a nevető
                  patak. Én voltam a napsugár. Én voltam az ének!</p>
               <p>31. De már nem vagyok az, aki voltam...</p>
               
            </div>
            <div type="chapter">
               <head>II. A kincsek kincse.</head>
               <p>A rézkigyós-orru hajó File-sziget öblébe ért, Ména és a ta-kemszi fejedelem
                  kiszállt, utána a sisakos testőrök. Elámultak, olyan szép volt a magányos
                  sziget!</p>
               <p>Termőfák roskadoztak, lombjuk között madárdal csattogott, a pálmák tetején búgó
                  galambok, a pázsiton gazellák. Kék-piros szárnyu pillangók röpdöstek a virágok
                  fölött. A napfény aranyszálakkal szőtte át a buja gyepet.</p>
               <p>Mindjárt szemükbe tünt a nyilt oszlopsorozatu Izisz-csarnok. Szabadon álló, festői
                  oszlopait nem takarta el irigy templomi bástyafal. A falak jelrajzos képei,
                  festett szobrai, szinezett dombormüvei visszatükröződtek a Nilusból, a szent viz a
                  sziget mellett ragyogva hömpölygött tova.</p>
               <p>Végigmentek a sötétzöld dumpálmák és a pompás datolyapálmák ligetén. Virágerdő
                  következett, a virágerdő közepén pedig fehér márványból épült fejedelmi lak.</p>
               <p>- Ez az én kedves tartózkodóhelyem, - szólt Héruemheb. - Idejövök a városból, ha
                  gondom és bánatom van s bizonyosan vigasztalást lelek, mert ez a kicsi sziget az
                  édenek édene...</p>
               <p>Bementek a márványpalotába. Álmélkodtak fényén és pompáján. Virághimes drága
                  szőnyegek boritottak mindent, arany-, ezüstedények, zománcos, szines üvegből és
                  drágakőből készült disztárgyak, a fémipar és a drága brokátszövés remekei,
                  illatos fafaragványok, vagyont érő ötvösmunkák, faragott állatlábban végződő,
                  stilizált állatfejekre támaszkodó butorok, aranyozott bőrrel bevont padok és
                  székek, fény és boldogság mindenütt...</p>
               <p>- Gazdag vagy! - álmélkodott Ména.</p>
               <p>- Jöjj velem...</p>
               <p>A palota hátához kerültek. Héruemheb megérintette a falat, egy kockakő lebillent s
                  ajtócska nyilt a falon.</p>
               <p>Alacsony, szélesboltozatu terembe jutottak. Derengő világosság szürődött be
                  valahonnan. Rézpántos cédrusládák állottak sorjában, tele aranyrúddal, ónix- és
                  uniókövekkel, drágagyöngyökkel szinig tele!</p>
               <p>Aranykarvalyok, ezüstből öntött oroszlánok, szikrázó karbunkulussal kirakott
                  edények, vázák, óriás biborgöngyölegek, ékköves kardok, nyeregtakarók, minden
                  elképzelhető kincs, mit a takarékos évezredek összehordhattak a világ minden
                  tájáról; amit csak kigondolhat emberi agy és emberi izlés, minden ott volt nagy
                  garmadával, hogy nézésükbe a szem is belefájdult.</p>
               <p>- Mérhetetlen gazdag vagy! - mondotta Ména ismét.</p>
               <p>Héruemheb szembefordult Ménával:</p>
               <p>- Ha valaha veszélybe jut Egyiptom és kincsre lesz szükséged, fordulj hozzám,
                  szentséges ur; megnyitom neked a kincstárházamat...</p>
               <p>- Köszönet jóságodért, nemes számer! Ugy illett volna, hogy te légy Egyiptom
                  Pharaója.</p>
               <p>- Mik ezek a kincsek a te lelked kincseihez képest! - mosolygott Héruemheb
                  megindultan. - Vigy el uram, valami emléket innen, válassz valamit!</p>
               <p>- Nem! Oly teljes és nagyszerü a gyüjteményed, hogy fáj valamit elvennem
                  belőle...</p>
               <p>Héruemheb a falhoz lépett. Szikrázó, drágaköves kardot akasztott le az
                  aranyszegről.</p>
               <p>- Uram, fogadd el! Varázsereje van, megvédelmez minden bajtól, amig viseled.
                  Sokezer éves ereklye; az ősöm viselte, ki Dél-Egyiptomot meghóditotta... Viseld
                  szerencsével!</p>
               <p>Milliót ért a kard. Héruemheb szivesen adta. Ména meghatott szivvel fogadta
                  emlékül. Még egy pillantást vetett a rengeteg vagyonra s kilépett a
                  kincstartóházból. Káprázat széditette, jól esett a napfény annyi ragyogás után...
                  Előjöttek a pálmasoron.</p>
               <p>- Sok mindent láttál, uram, de még nem láttad legnagyobb kincsemet. Jöjj,
                  megmutatom neked!</p>
               <p>Bementek a palotába, a virágos folyosókon végigsétáltak s egy aranykilincses ajtó
                  előtt megállt Héruemheb és kopogtatott. A szerecsen rabszolganő ajtót nyitott.</p>
               <p>- Lépj be, uram...</p>
               <p>Hajnalvörös szoba. Falain aranylemez és drágaszőnyeg. Héruemheb előrement s
                  kinyitott egy másik ajtót.</p>
               <p>Aranyszinü szoba volt. Azt hitte Ména, hogy varázslat van a lelkén. Ez volt «a Nap
                  szobája».</p>
               <p>A harmadik terem is kinyilt. Sötétzöld volt benne minden. Azt hitte Ména, hogy az
                  istenek erdejében bolyong. Ez volt «az Élet szobája».</p>
               <p>A negyedik terem ezüstszinben ragyogott. Olyan volt, mint a holdas éjszaka. Ez
                  volt «a Hold szobája».</p>
               <p>Az ötödik kék. Aranycsillagok szikráztak a mennyezetén. Ez volt «az Ég
                  szobája».</p>
               <p>A hatodik halványibolyaszinü. Lenge drapériái bárányfelhőknek tüntek. Ez volt «az
                  Álmok szobája».</p>
               <p>S a hetedik terem fehér, mint a hó a tengeren tul. Ez volt «a Szerelem
                  szobája».</p>
               <p>Fehér szobában gyönyörü leány, kihez hasonlót emberszem nem látott. Haja napfény.
                  Szeme kék tó. Arca kelő hajnal. A foga gyöngy. Melle virágos domb...</p>
               <p>- Aménu, az én egyetlen leányom... - mondotta Héruemheb könnyes szemmel.</p>
               <p>A leány fölemelkedett. Valami istennőhöz hasonlitott. Ména megreszketett előtte,
                  ahogy ránézett a gyönyörü leány.</p>
               <p>- Ez itt Ména, az én uram, a Magasságbeli, Egyiptom legfőbb fejedelme...</p>
               <p>Önkénytelenül lehajolt Ména és megcsókolta Aménu harmatgyönge, kis kezét.</p>
               <p>Átmentek a csillagmennyezetes kék terembe. A nesztelenül surranó rabszolganők
                  finom étkeket és narancsbort hoztak. És udvarolgatott Ména finoman. Kedves,
                  őszinte, szikrázó szellemü és légies finom volt a leány, mint valami álomkép.
                  Amikor beszélt, ezüstcsengetyü szólt. Szép volt, nagyon szép, testben-lélekben
                  szép és gyönyörü.</p>
               <p>A gazdag és finom lakoma után Héruemheb a leányához fordult.</p>
               <p>- Dalolj, Amenu!</p>
               <p>Aranykaru hárfát vett a kezébe, megpenditette és dalolt. Édes gyöngyözéssel
                  hullámzott a lágy, szerelmes ének s az ifjuság szépségét, a szerelem epedését és a
                  csalódás fájdalmait olyan megrázó erővel fejezte ki, hogy Ménának a szeme
                  megnedvesedett.</p>
               <p>- Gyönyörü volt! - mondotta, mikor a dal eltöredezett az ég termében. - Dalolj
                  mégegyszer...</p>
               <p>A húr megpendült. Amenu most egy régi, kedves dalba kezdett:</p>
               <p>(A galamb hangja szól): “Nézd, milyen világos a föld! Miért csalogatsz engem,
                  csalfa madár? Hozzád sietek, kedvesem, de hol talállak? Itt vagyok, bátyám, a te
                  szobádban. Boldog az én szivem, nem bocsátom el többé kedves kezedet. Ha a mezőbe
                  megyünk, milyen szép a világ, mikor melletted lehetek...”</p>
               <p>Hallotta már Ména ezt az ősrégi, egyszerü dalt, de most minden sora megszépült
                  ennek az igénytelen versnek; üdvözölte Amenut:</p>
               <p>- Az ének istennője vagy...</p>
               <p>Héruemheb megcsókolta szépséges leányát.</p>
               <p>- Táncolj, Amenu!</p>
               <p>Hárfás rabszolganők jöttek a kék terembe. És táncolt Amenu, mint a könnyü
                  holdsugár, lágy, reszkető imbolygással.</p>
               <p>A hangszerek zenéje vad szilajságba csapott és fölfelé hágott. Amenu tánca viharrá
                  fokozódott, de ebben is annyi báj és gyöngédség olvadozott, hogy Ména
                  elragadtatásában felkiáltott.</p>
               <p>Vége a dalnak, vége a táncnak, apjától csókot, Ménától bókot kapott. Bucsuztak
                  szépen, a szöszke leány mosolygott s a szeme azt kérdezte: Visszajössz-e még?</p>
               <p>Kimentek a héttermes leányházból. Indultak is már a város felé. Beszálltak az
                  apopi-kigyósorru hajóba és a káprázatok szigete mögöttük maradt.</p>
               <p>Héruemheb titokzatosan mosolygott. Egy darabig hallgatott, aztán ezt kérdezte:</p>
               <p>- Tetszett-e, ó Ména?</p>
               <p>- Gyönyörü volt minden, de a leggyönyörübb Amenu!</p>
               <p>Héruemheb lopva figyelte a Pharaoh arcát. Az evezők a habokat verték s a hajó
                  vigan röpült a part felé. Ména megszólalt:</p>
               <p>- Te nagyon boldog lehetsz, Héruemheb!</p>
               <p>- Boldog vagyok.</p>
               <p>Ragyogott a fejedelem szeme. Őszinte, nyilt, becsületes tekintettel nézett a
                  Pharaohra:</p>
               <p>- Uram!</p>
               <p>- Mit mondasz, Héruemheb?</p>
               <p>- Bocsáss meg, hogy megkérdezem...</p>
               <p>- Szivesen felelek.</p>
               <p>- Azt mondd meg nekem, Magasházbeli, hogy van-e szerelmesed Egyiptom leányai
                  között?</p>
               <p>Ména elhalványodott.</p>
               <p>- Van...</p>
               <p>Többet nem szólt Héruemheb. Szétfoszlott legszebb álma.</p>
               
            </div>
            <div type="chapter">
               <head>III. A Kapuk városánál.</head>
               <p>A reggeli napsugár ugy ragyogott, mint a szétömlő láng. A Nilus tükrén vakitó
                  fénypászták ringatóztak. A tömlős tutajok vigan usztak északnak, orruk sebet
                  hasitott a vizek szivén.</p>
               <p>A tiszta, kék ég alatt egyszerre csak feltünt Thébe, a Kapuk városa. Rengeteg
                  arányaival szinte beláthatatlan területen nyult el, Ména összefont karral állt
                  virágos hajója elején. Meghatva szemlélte a hatalom és gazdagság óriási városát.
                  Most az övé! Most ő az ura azoknak a hatalmas bástyáknak és tornyoknak, melyek
                  alatt száz kapu vezet a város belsejébe.</p>
               <p>A tutajok raja között Ména testőrhajói előreúsztak. Utánuk a virágos hajó. Az
                  evezősök nekifeküdtek s kis idő múlva megálltak a nagy faragott kövekből épitett
                  rakodópart alatt.</p>
               <p>- Mi ez?</p>
               <p>Egy árva lélek sem jött ki Thébéből a Pharaoh elé.</p>
               <p>Fent a barna bástyák tetején embertömeg hullámzott. Ména kiszállott a hajóból.</p>
               <p>- Baj van! - szólalt meg a kákémi fejedelem.</p>
               <p>Keserü mosoly rezzent meg a Pharaoh ajkán. A kákémi fejedelem a falakra
                  mutatott:</p>
               <p>- Hiszen a bástyák tele vannak fegyveres emberrel!</p>
               <p>- Látom, - mondotta Ména csendesen.</p>
               <p>Előrementek a falak felé.</p>
               <p>- Álljunk meg! - aggódott Kákém fejedelme. - Ha közelebb megyünk,
                  lenyilazhatnak.</p>
               <p>Kürt harsant a bástyafalakon és utána kiáltás hallatszott, de nem érthették a
                  távolság miatt. A Pharaoh tülkösei visszafeleltek. Szam-Behutet fejedelme Ménához
                  fordult:</p>
               <p>- Uram, küldd előre a testőrök parancsnokát, hadd tudja meg, mit akarnak a
                  városbeliek.</p>
               <p>A testőrök kapitánya Néfer-Kara volt.</p>
               <p>Előrement tizenkét testőrrel. Megállt a falak alatt és felkürtöltetett.</p>
               <p>- Mit akartok? - kiáltott le valaki.</p>
               <p>Néfer-Kara felszólalt ércesen:</p>
               <p>- A Pharaoh megérkezett!</p>
               <p>Zord alak lépett a bástya szélére. A város főpapja volt.</p>
               <p>- Kicsoda? - szólt le. - Nem ismerem!</p>
               <p>- Majd megismered, csak nyittasd ki a város kapuit!</p>
               <p>- Nem nyittatom ki! E város Szebekhotep aden uré. Idegennek nincs itt
                  keresnivalója...</p>
               <p>- Szebekhotep elesett! Kem földje Ménát a fejedelmek fejedelmévé választotta, ő
                  rendelkezik tehát e város fölött is... Nyisd ki!</p>
               <p>- Nem nyitom ki! A város fejedelme én vagyok. És parancsolom, vonuljatok el a
                  falak alól!...</p>
               <p>Néfer-Kara megharagudott.</p>
               <p>- Utoljára szólitlak föl - -</p>
               <p>Ijászok jelentek meg a falon.</p>
               <p>- Lelövetlek! - kiáltott le a főpap. - Lelövetlek, ha el nem takarodsz...</p>
               <p>Néfer-Kara visszavonult a küldöttséggel, a bivalybőrpajzsok védelme alatt s
                  jelentette Ménának, hogy a főpap nem ismeri el Fáraónak és azt parancsolja,
                  vonuljanak el a falak alól. A fejedelmek fölzúdultak.</p>
               <p>- Meg kell szállni a folyamszorost! - rendelte el Ména.</p>
               <p>Fegyveres hadak ömlöttek a partra.</p>
               <p>- Ostrom! - zugott végig a fölháborodás. - Vesszenek az összeesküvők!...</p>
               <p>A város megrémült a tenger katonától. A tülkök ostromra búgtak. A bástyákon zavar
                  támadt.</p>
               <p>- Engedjetek be! - kiabáltak föl a Ména seregében lévő thébei katonák. - Minket
                  sem engedtek be? Mi dolog ez?</p>
               <p>Ácsolták már a faltörő kosokat a tutajboronákból, de Szebekhotep özvegye, Bosmáta
                  hercegnő megjelent a bástyafokon és üdvözletet intett a seregeknek. Fent is, lent
                  is csend. A főpaphoz fordul s valamit mond neki, a főpap tiltakozik, az asszony
                  fölemelt fővel parancsol, de a főpap nem engedelmeskedik. Az asszony hátralép:
                  Fogjátok el! A bástyaőrök megrohanják s bilincsbe verik a főpapot -</p>
               <p>Az óriási bronzkapu kinyilt s Ména serege ujjongva nyomult a városba. A
                  bástyaparancsnok biborpárnán nyujtotta át a Fáraónak a «Kapuk kapujá»-nak nehéz
                  aranykulcsát.</p>
               <p>- Éljen a Pharaoh! - mennydörgött a nép.</p>
               <p>A város előkelői Szebekhotep palotájába kisérték. Bevonultak az oszlopos
                  fogadóterembe. Felült Ména Szebekhotep székébe s nagy pávatollas legyezőkkel
                  hódoltak előtte.</p>
               <p>- Szutem-net! Észak és Dél ura -</p>
               <p>Szebekhotep özvegye Ména jobbján ült, a trón körül szálas testőrök. A háttérben
                  előkelők, ragyogó asszonyok, egy egész udvar... Ména kezébe vette a
                  kormányzópálcát.</p>
               <p>- Nuk-pu-nuk (vagyok, aki vagyok)... - kezdte a világ első trónbeszédét.</p>
               
            </div>
            <div type="chapter">
               <head>IV. Éjféli látogatás.</head>
               <p>Tompán ragyogott a hold. Ména kilépett a palotaerkélyre s letekintett a Kapuk
                  városára. A paloták kivilágitott ablakai fényben ragyogtak. A ricinus-lámpák a
                  magasból nézve apró csillagoknak tüntek. Hárfaszó zsongott mindenünnen. Micsoda
                  mérhetetlen vagyon, gazdagság, hatalom és erő fekszik odalent! És ennek a nagy
                  városnak minden házát, minden emberét, minden porszemét most már láthatatlan
                  szálak kötik az ő szivéhez! A főpapra gondolt, ki most odalent van, a börtön
                  fenekén. Holnap kivégzik! Kivégeznék, de mikor a vesztőhelyre viszik, megkegyelmez
                  neki. Szabad-e elitélni azt a gyönge embert, hogy megszéditette és magával ragadta
                  ez a rengeteg fény és hatalom!</p>
               <p>Mélázva nézett a holdvilágos egekbe. Magas, erős, nemes alakját körülfolyták a
                  csillagsugarak. Istenszoborhoz hasonlitott. A bástyafalakon föl-fölhangzott az
                  őrség elnyujtott kiáltása. Az idő állását hirdették. Éjfél van. Istenem, mennyi
                  fájdalmat, szenvedést, gondot, bünt és boldogtalanságot takar odalent az a fekete
                  homály! Mennyi álmot! Mennyi vágyat! Mennyi sohasem teljesülő reménységet - - Nagy
                  érzések világositották a lelkét. Millió szem tapad rá esdő sugarával, millió lélek
                  és annak a millió árva léleknek ő az édesapja lesz!</p>
               <p>A meg-megcsillanó kupolák fölött elsuhant még egyszer a tekintete, fölsóhajtott
                  boldogan s mennyezetes-ágyu hálótermébe vonult. Letette csikos fejkendőjét, arany
                  nyakláncát is lecsatolta s levette kigyós karpereceit. Idegen városban van, de
                  nyugodtan lepihenhet: virrasztanak testőrei az ajtaja előtt.</p>
               <p>Lefeküdt, hanyattfeküdt, izmos testére húzta a drága takarót. Lenge, illatos
                  félhomály terjengett a hálószobában; a fény lágyan reszketett a márványfalakon.
                  Összerezzent. A szemét fölnyitotta... Szétnézett. A lámpák vörösen lobogtak.
                  Különös nyugtalanságot érzett. Valaki nézi! De kicsoda?...</p>
               <p>Zörej hallatszott. A falból hallatszott. Ména élesen figyelt. Szépcsendesen
                  hanyattfordult s a kardot maga mellé fektette.</p>
               <p>Ugy tett, mintha aludnék.</p>
               <p>Várt...</p>
               <p>A nesz megujult s csak a légáramlásról vette észre, hogy valahol kinyilt egy ajtó.
                  Fölpillantott. A halvány világitásnál fehér alak lépett a terembe.</p>
               <p>Nő!</p>
               <p>Közelebb jött.</p>
               <p>Szebekhotep felesége volt.</p>
               <p>Liliomarcu Bosmáta megállt az ágy végénél s megszólalt csendesen:</p>
               <p>- Ména!</p>
               <p>A Pharaoh megdöbbent. A kardot a takaró alá rejtette és felült az ágyában.</p>
               <p>- Bocsáss meg, nem tudtam, hogy lefeküdtél, - mosolygott Bosmáta szégyenkezve.</p>
               <p>Olyan szép volt! Fehér köntöse lengén omlott le róla. Meztelen melle és jóhúsu
                  karja szikrázott, mint a hó.</p>
               <p>Ména szive megdobbant, nem tudott szólni, szeme kérdően függött a
                  hercegasszonyon.</p>
               <p>- Fölnéztem ablakodra, világosságot láttam... És igen fontos beszédem volna
                  veled... No, de majd holnap...</p>
               <p>Fejet hajtott, ugy tett, mintha vissza akarna vonulni; Ména megszólalt:</p>
               <p>- Bocsáss meg, hogy akaratlanul igy fogadlak. Nem tudtam, nem is sejtettem...
                  Felkelek és...</p>
               <p>Bocsánatkérően nézett rá, hogy addig vonuljon vissza. Hátat is forditott a
                  szépséges asszony, majd visszanézett.</p>
               <p>- Ne kelj föl ágyadból. Nem vagyok én leány...</p>
               <p>Ména betakaródzott. A szép asszony suhogó köntösében az ágy elé lépett. Bóditó
                  illat áradt ruhájából. Megfogta a fényfogó ernyőt és félrehuzta. Nevetett. Fogsora
                  fehéren villogott, mint a párducé. Egy karikáslábu széket taszitott az ágy mellé s
                  Ména felé fordulva leült.</p>
               <p>- Álmos vagy?</p>
               <p>Eleven parázsként izzott a szeme.</p>
               <p>- Nem.</p>
               <p>Ugyis oly hosszu az éj... Csend. Nézték egymást. Az asszony vette fel a szót:</p>
               <p>- Én sem tudok aludni...</p>
               <p>Gyürüi vakitóan csillogtak, de a szeme szebben ragyogott.</p>
               <p>- Szerelnék valamit megbeszélni veled, - nevetett halkan.</p>
               <p>- Örömmel hallgatlak... - felelte Ména csendesen.</p>
               <p>Bosmáta elkomolyodott. Ugy is szép volt. Igy is szép volt. Vékony bisszusruháján
                  átlátszottak forró testidomai.</p>
               <p>- Mi lesz most velem? Az uram elesett s te Pharaoh lettél... Kié most Thébe?</p>
               <p>- Az enyém, - felelte Ména habozás nélkül.</p>
               <p>Bosmáta összerezzent.</p>
               <p>- És én?</p>
               <p>- Te itt maradsz és kormányzod az én nevemben.</p>
               <p>A lámpabél, melyet a lótusz velejéből csináltak, titokzatosan lobogott a nehéz
                  csendben.</p>
               <p>- Mást reméltem...</p>
               <p>Ména ránézett.</p>
               <p>- Mit?</p>
               <p>- És remélhetem is, mint Egyiptom legelső asszonya...</p>
               <p>- Nem értelek.</p>
               <p>- Végy feleségül, - nevetett édesen.</p>
               <p>Ména megdöbbent. Bosmáta észrevette és a homloka elborult; de nevetett, kacéran
                  nevetett. Az aggodalom és a remény szinei csillogtak mosolyában.</p>
               <p>- Szép és fiatal vagy, de...</p>
               <p>Bosmáta közelebb hajolt hozzá.</p>
               <p>- De?</p>
               <p>- Van nekem szerelmesem...</p>
               <p>A szép asszony elhalványodott. Hosszu szempillája sötéten vert.</p>
               <p>- Hol? - kérdezte tompán. - Hol van?</p>
               <p>Ména kibuvót keresett, talált is egy gondolatban.</p>
               <p>- Itt van...</p>
               <p>A takaró alá nyult, kivette drágaköves kardját és rámutatott.</p>
               <p>Bosmáta fölnevetett élesen.</p>
               <p>- A kard?</p>
               <p>- Az.</p>
               <p>- A kard? Hiszen az nem tud csókolni! Nem tud szeretni! Egy élettelen penge...</p>
               <p>Ména maga mellé fektette a meztelen pengét.</p>
               <p>- Ez az én szerelmesem!</p>
               <p>Kifejezésteljes szemét az asszonyra emelte.</p>
               <p>- Terveim vannak, előbb azokat kell, hogy megvalósitsam...</p>
               <p>Láng villant Bosmáta szemében, a melléhez kapott és megnyitotta köntösét:</p>
               <p>- Ide nézz!</p>
               <p>Melle szabadon maradt. Kerek emlőit vékony aranycsészék födték. A bőre olyan volt,
                  mint a fehér bársony.</p>
               <p>- Szép vagyok-e? Kellek-e? Akarsz-e? Szeretsz-e? Ha nem lehetek a feleséged, - a
                  kedvesed leszek!... - pihegte. - Kivánlak! Szeretlek! Égek! Hiszen láthattad,
                  amikor elmentél az urammal a harcba... Ména!</p>
               <p>Az ágy szélére terült. Arca izzott. Szeme lángolt. És sóvár karját kinyujtotta a
                  férfi után.</p>
               <p>- Bocsáss meg... - mormogta Ména.</p>
               <p>Felugrott Bosmáta s halálsápadtan meredt a férfira, aztán kigyúlt a szeme, láng
                  lett az arca és a szeme tüze alól omlani kezdett a könny.</p>
               <p>Szeme-szája démon-kifejezést nyert. Hátrált. Fehér ujjai meggörbültek, görcs
                  rángatta gyönyörü testét. Haja szétesett s a nyakába omlott, mint valami vonagló
                  fekete kigyó. Ména dermedten nézte.</p>
               <p>A titkos ajtónál mégegyszer megállt és visszafordult. Olyan volt, mint a
                  macskafejü, bosszuálló Szekhet. Orrcimpája remegett, karját fölemelte s kicsi,
                  fehér öklével megfenyegette Egyiptom urát.</p>
               <p>Ména elmosolyodott.</p>
               <p>- Állj! - szólt aztán utána szigorúan.</p>
               <p>Bosmáta megállt. Ména az asszony arcát élesen figyelte.</p>
               <p>- A hüségesküt letetted, hercegasszony! De látom a lelkedet. Tudom, hogy gyülölsz;
                  tudom, hogy ellenségem vagy, de csak annyi vagy nekem, mint a falevél a
                  fergetegnek...</p>
               <p>Bosmáta hallgatott.</p>
               <p>- Nem lenne szabad erről beszélnem veled: a Pharaoh vagyok! És a férfiui érzés is
                  tiltja. De nagy hatalmat hagytam a kezeden s figyelmeztetlek, hercegasszony: Ne
                  asszony légy, kit elragadhat a szenvedélyed, hanem az légy, akinek én akarlak
                  látni!</p>
               <p>Az árnyék eltünt. Csak fölcsukló sirása rezgett vissza valahonnan, a falak
                  mögül...</p>
               
            </div>
            <div type="chapter">
               <head>V. A fehérmohás szikla.</head>
               <p>Leirhatatlan lelkesedés közepette vonultak Thinisz városába. Az utcákat virág
                  boritotta. Örömdalokat zengedeztek, olajágakat szórtak a Pharaoh elé. Aranynyerges
                  szamarát ezren is csókolták.</p>
               <p>- Pharaoh! Pharaoh! Thinisz csillaga!</p>
               <p>A papság és város előkelői térdhajlással hódoltak és kockás kendőket lobogtattak
                  feléje a város szépei.</p>
               <p>De a lelkesedés fergetegében Ména csak Seszt kereste. Sötét szemében isteni fény
                  ült. Nem láthatta meg az ezer mosolygó arc között. Előtte, mellette, körötte
                  minden pillanatban fölviharzott a rekedt, lelkesült öröm:</p>
               <p>- Pharaoh! Thinisz csillaga! Pharaoh!</p>
               <p>A menet a főtérre fordult, amerre Ména palotája állt s a széles pálmasorok alatt
                  egymást taposva hömpölygött végig. A palota kapuja előtt tomboló erővel tört ki az
                  éljen. És Ména itt beszédet mondott a népnek Egyiptom szabadságáról és a szegény,
                  kicsi Piku gyermekről, ki ottmaradt délen, egy virágos domb alatt...</p>
               <p>A tömeg sirt. És sirt a sereg is. Ménának is omlott a könnye, mint a zápor. Piku
                  gyermek anyja pedig egek felé tárt karral nevetett... Szétbomlott hajával,
                  tébolyba borult arcával maga volt az anyai fájdalom.</p>
               <p>- Piku! Piku! Én édes, egyetlen gyönyörü Pikum!...</p>
               <p>Szóltak a harsonák. A nép szerteoszlott s nagy énekszóval járta a város utcáit. A
                  fejedelmi vezéreket elszállásolták Ména házában, a hadsereget pedig a város látta
                  vendégül lelkes szeretettel. A házakban vidám hárfaszó pendült; olyan volt a
                  város, mint egy virágos, dalos kert, de akadtak házak, olyan házak is, hol az anya
                  gyermekeivel összebújva, siratta az ő éltetőjüket, ki odalent maradt a
                  Folyamszorosnál és nem tud szeretteiről a kerek domb alatt...</p>
               <p>Valamivel később a város előkelői, élükön Dudufhorral, Ména elé járultak és
                  jelentették, hogy minden rendben van Thinisz városában. A hosszu irnok odavolt
                  boldogságában, nevetett, könnyezett és csókolta ura kezét. Csak a papság szeme
                  verdesett aggodalomban, mert már hallották, hogy mi történt a főpappal Thébe
                  városában.</p>
               <p>Elbocsátotta őket kegyelemmel. Már esteledett. A fejedelmi vezérek még az út
                  fáradalmait pihenték. Visszavonult ő is hálótermébe, bő lebernyeget öltött,
                  fejkendőjét mélyen az arcába húzta, kiszökött a kapun a fegyveres őrök közt és
                  elindult az emberáradatban Chafra-Szahura háza felé.</p>
               <p>Amerre elhaladt, mindenütt csak az ő neve hangzott, mint egy meg nem szünő
                  dicséret. Sietve kerülte a világos útvonalakat s egyszer csak megállott Sesz
                  virágos ablaka alatt.</p>
               <p>Meg kellett, hogy álljon, ugy vert a szive. Halovány világosság szürődött ki a ház
                  elé s elmosódott árnyékokat vett észre a finomszövésü függönyök mögül.</p>
               <p>- Óh, Izisz-anya... Melyik a Sesz árnyéka?...</p>
               <p>A kapukilincsre tette a kezét. A kapu nyitva volt. Az udvarra lépett s most még
                  jobban elfogódott. Mit fog mondani... mit fog mondani neki?</p>
               <p>Néhány pillanatig szivreszoritott kézzel várakozott, aztán a ház bejárata felé
                  került. Arannyal áttört klaftját elvonta arcáról, vissza a fejére és
                  kopogtatott.</p>
               <p>A szolgáló kinézett.</p>
               <p>- Ki az?</p>
               <p>- Itthon van-e urnőd?</p>
               <p>- Itthon.</p>
               <p>- Ména! Az úr! Ména!...</p>
               <p>Összecsapta kezét s berohant. Ména is belépett. A fáklya vöröses világában ugy
                  állt, mint valami gyönyörü istenszobor.</p>
               <p>Odabent örömkiáltás hallatszott. Sesz megjelent az ajtóban és a karjait
                  szétnyitotta:</p>
               <p>- Ména!...</p>
               <p>Feléje indult. Megtántorodott. És a feje lehanyatlott, mint azé, aki alszik...</p>
               <p>Szive gyengüléséből magához tért. Életre csókolta Ména. És akkor a könnye
                  patakzani kezdett, mint a csermely, mikor kijön a fekete barlangból.</p>
               <p>Szerelmese széles és nagyboltozatu mellére hajtotta zokogó fejét és a szavakat
                  tördelve tördelte:</p>
               <p>- Hallgasd meg... Izisz... és vedd el az én életemet, hogy megláthattam
                  szerelmesemet...</p>
               <p>De Izisz nem vette el az életét, inkább lassanként letörölte arcáról a könnyet
                  isteni kezével.</p>
               <p>- Ó, Ména... Ména... mit szenvedtem én... Szem nem könnyezett jobban, sziv nem
                  fájt jobban, mint az én szemem s mint az én szivem...</p>
               <p>Csókolták egymást.</p>
               <p>- Vártalak... Minden éjjel láttalak álmomban... Szekhet istennő rémeket küldött
                  rám, de Izisz megoltalmazott... Ó, Ména, Ména!...</p>
               <p>Csókolták egymást boldogan.</p>
               <p>- Szeretsz-e? Nem aludt-e el a láng a szivedben? Ó, Ména, Ména...!</p>
               <p>Megdöbbent és elhuzódott tőle tisztelettel.</p>
               <p>- Uram... bocsáss meg!... Te a fejedelmek fejedelme...</p>
               <p>- Ména voltam, Ména vagyok...</p>
               <p>Magához vonta a szegény horszeszu leányát és a szerelem tiszta csókjával
                  illette.</p>
               <p>- Nem lehet... Most már nem szabad... Te vagy a Magasházbeli és én...</p>
               <p>Sirt. És nem tettetésből omlott a könnye, mint sok más leánynak, ki azt mondja:
                  nem vagyok méltó... Tiszta szivével ugy érezte, hogy csak keleti királyleány ülhet
                  menyegzőt a Magasházbelivel!</p>
               <p>- Ména voltam, Ména vagyok... Változatlan szivvel szeretlek. A szivnek nem szabad
                  megváltoznia, ha szerencsénk csillaga előjön a ködből. A sziv a sors...</p>
               <p>- Csak dusgazdag keleti királylány...</p>
               <p>Ména megragadta kezét:</p>
               <p>- Van nekem aranyom, mindenem elég. És hidd el nekem, hogy minden kincsem közt te
                  vagy a legnagyobb!</p>
               <p>Csókolták egymást még boldogabban.</p>
               <p>A szolgáló benézett:</p>
               <p>- Chafra-Szahura hazajött!</p>
               <p>Sesz megijedt, de ijedtségén átragyogott az öröme. És Ména szemében is megvillant
                  egy sugár, hogy Chafra-Szahurát viszontláthatja egészségben.</p>
               <p>- Vajjon mit fog mondani most az én apám? Most te Pharaoh vagy és...</p>
               <p>Chafra-Szahura belépett a házba.</p>
               <p>- Ki van itt? - hallatszott be a hangja.</p>
               <p>- A Pharaoh úr... - felelte a szolgáló.</p>
               <p>- A Pharaoh?!</p>
               <p>- Ména Pharaoh.</p>
               <p>Csodálkozó, mély szavára mosolyogtak odabent. Ekkorra már távol ültek egymástól és
                  beszélgettek csendesen.</p>
               <p>Chafra-Szahura belépett. Ména fölemelkedett és köszöntötte:</p>
               <p>- Üdvözlégy, Chafra-Szahura!</p>
               <p>Az öreg megállt s félig merev, hideg szemét a Pharaohra vetette:</p>
               <p>- Üdvözlégy, Thinisz csillaga!</p>
               <p>És meghajolt mélyen a Pharaoh előtt.</p>
               <p>- Én édesapám... Eljött Ména!...</p>
               <p>- Örvendek és dicsőitem lélekben, mert szóval nem tudom...</p>
               <p>S most rámosolygott a hatalmas urra:</p>
               <p>- Ülj le szegény házamban, Egyiptom dicsősége, hogy áldott legyen az a szék is,
                  amelyen pihensz!</p>
               <p>- Szereteteddel árnyékba boritod az én szeretetemet, melyet irántad érzek... -
                  felelte Ména meghatottan és megszoritotta az öreg horszeszu reszkető kezét.</p>
               <p>Leültek. Sesz Ména mellé.</p>
               <p>- Megértem Kem dicsőségét s most nem bánom, ha szivem dobogását meg is állitják az
                  istenek, - sóhajtott föl a horszeszu.</p>
               <p>- Élj és légy boldog! - felelte Ména szeretetteljesen.</p>
               <p>- Boldog ez a város - folytatta Chafra-Szahura rövid hallgatás után, - hogy a fia
                  vagy, te Magasházbeli! De a legboldogabb én vagyok, hogy szerény kis hajlékomat
                  betöltöd fényeddel.</p>
               <p>Ména felállt és megindultan mondotta:</p>
               <p>- A szeretet hozott ide, tiszteletreméltó atyám. Eljöttem, hogy megkérdezzem
                  tőled: Seszt, akit igazán szeretek s aki igazán szeret engem, nekem adod-e
                  feleségül?</p>
               <p>Chafra-Szahura szemében kialudt a mosoly.</p>
               <p>- Nem, - ingatta meg ősz fejét.</p>
               <p>Megdöbbentek.</p>
               <p>- Tudom, hogy Egyiptomnak s az egész világnak a legelső asszonya lenne, de mégsem
                  adhatom.</p>
               <p>Sesz az apja elé borult.</p>
               <p>- Atyámuram...</p>
               <p>Chafra-Szahura szeme érzéstelenül pislogott.</p>
               <p>- Miért nem? - kérdezte Ména rekedten.</p>
               <p>Az öreg fölállt, szembenézett Egyiptom urával s csak annyit mondott:</p>
               <p>- Néfer-Karának igértem.</p>
               <p>Ména ajka reszketett.</p>
               <p>- Gondolj a leányod sorsára és arra, hogy szeretjük egymást!</p>
               <p>A horszeszu fölsóhajtott.</p>
               <p>- Meghánytam-vetettem mindent s azt mondom: nem adom. Hogyan állhatnék meg Hórusz
                  isten előtt, ha esküvel fogadott igéretemet megszegném?</p>
               <p>Ména arca felderült.</p>
               <p>- Én Hórusznak olyan áldozatot mutatok be, hogy nagy kedve fog telni benne s
                  bizonyosan áldást ad a mi szerelmünkre!</p>
               <p>Chafra-Szahura megrázta fejét:</p>
               <p>- Nem tehetem. Tudom, hogy gazdag ajándék fejében Hórusz feloldana engem, mert
                  történt már ilyen, de nem oldhatom fel magamat én, ki életemben minden igéretemet
                  beváltottam. Nemcsak te szereted Seszt, szereti Néfer-Kara is. Olyan kedves neki,
                  mint neked. Hogyan lennék hát olyan gonosz, hogy a szivét megtörjem annak az
                  embernek, aki nekem sohasem vétett!</p>
               <p>- És a lányod? Őt nem sajnálod? Annak töröd meg a szivét!</p>
               <p>- Az asszonyféle nem olyan, mint a férfi. Hamarább meggyógyul a szive. Mi lenne a
                  világból, ha a leányok választanák férjüket és nem az apák, akik...</p>
               <p>- Mi kifogásod van ellenem? - szakitotta félbe Ména kerekedő indulattal.</p>
               <p>Chafra-Szahura megütközött:</p>
               <p>- Ellened? Ó, uram, mit mondasz? Tégedet egész Egyiptom félistenként tisztel,
                  hogyan lehetne hát szavam ellened, ki Egyiptom dicsősége vagy?</p>
               <p>Ménát elhagyta béketürése.</p>
               <p>- Értsd meg, Chafra-Szahura, hogy a leányod engem szeret! Néfer-Kara igen kiváló
                  hős, kedves emberem, de értsd meg: Sesz engem szeret! Hogyan kivánhatod hát, hogy
                  ahhoz menjen feleségül, akit, ha tisztel is, de nem szeret?</p>
               <p>- Majd megszereti, - felelte a horszeszu csendesen. - Hidd el nekem, Magasházbeli,
                  hamar elég az a tüz, mely nagy lánggal lobban fel...</p>
               <p>- Ne makacskodj, Chafra-Szahura. Én téged tisztellek s nem akarok erőszakhoz
                  nyulni.</p>
               <p>A horszeszu összerezzent:</p>
               <p>- Erőszakhoz?</p>
               <p>Azután hidegen mosolygott:</p>
               <p>- Vajjon elkövethet-e erőszakot a Pharaoh, aki a törvényt elsősorban kell, hogy
                  tisztelje?</p>
               <p>Ména kitört:</p>
               <p>- Ne okoskodj! Megbánod!</p>
               <p>- Mindent megmondottam, - jelentette ki Chafra-Szahura teljes nyugalommal.</p>
               <p>- De én még nem! - kiáltott föl Ména haraggal. - Ideadod-e Seszt?</p>
               <p>- Nem.</p>
               <p>- Elveszem!</p>
               <p>Összenéztek. Láng lobbant a borszeszü szemében, csak pillanatig szikrázott. Olyan
                  lett aztán a szeme, mint a jég.</p>
               <p>- Megvédelmezem!</p>
               
            </div>
            <div type="chapter">
               <head>VI. A kristálygömb.</head>
               <p>Karöltve mentek a fekete torony felé, hogy megtudakolják Petamunef mestertől az
                  istenek határozatát.</p>
               <p>- Atyámuram megcsókolta Néfer-Karát, aztán hátrahivta a kertbe és sokáig
                  beszélgettek. Néfer-Kara iszonyu dühös volt, ugyhogy atyámuramnak kellett
                  csititania. Amikor pedig elment, be sem jött bucsuzni, csak üdvözletét
                  küldötte.</p>
               <p>- Ugy veszem ki, hogy előzőleg megbántott téged!</p>
               <p>- Nem, - felelte Sesz.</p>
               <p>Nem merte megmondani, hogy Néfer-Kara megfenyegette.</p>
               <p>- Amikor elment, atyámuram bejött hozzám, megdorgált és azt mondotta, hogy két hét
                  mulva Néfer-Karával lakodalmat ülünk...</p>
               <p>A torony kapuja kinyilt és a homályos folyosóra léptek. Fent, a magasban
                  felriadtak a denevérek s vihogva röpködtek a kékeslila láng fölött, mely reszkető
                  fényt sugárzott a gránitlépcsőkre. A toronytetőn Hórusz isten madarai, a vércsék,
                  élesen rikoltoztak s az egyre szükülő lépcsőzeten surrogva kergették egymást azok
                  a fekete pillangók... A folyosó végén a fekete vasajtó magától kinyilt.</p>
               <p>- Üdvözlégy, Ména! - hallatszott valahonnan.</p>
               <p>Szétnézett a nyolcszögletü toronyszobában.</p>
               <p>- Petamunef!</p>
               <p>- Itt vagyok.</p>
               <p>A szoba sarkában fehér köd forgott s a közepéből hirtelen kilépett az őrültszemü
                  csillagász.</p>
               <p>- Szolgálatodra vagyok, szentséges ur! - szólt mély alázattal. - A varázstükörben
                  láttam, amikor a Folyamszorosban diadalmaskodtál Umbó és serege fölött... Ugy-e,
                  igazam volt?</p>
               <p>- Igazad volt és köszönöm, hogy megmutattad a jövendőt Most is azért jöttem...</p>
               <p>- Tudom. Üljetek le!</p>
               <p>Láthatatlan kezek két széket varázsoltak a toronyszobába.</p>
               <p>- Köszöntlek téged is, Chafra-Szahura leánya! Tegnap este a te csillagodat néztem.
                  Szahu kék csillaga felől Ména hatalmas csillaga felé gyorsan közeleg...</p>
               <p>Fehér parókáját megigazitotta, szemöldökét fölránditotta, szinte a homloka
                  közepéig huzta föl.</p>
               <p>- Életed csillagát nyomon követi egy kis, haragos csillag, mely nemrégen bujt elő
                  a Szahu ködképéből. Mind a ketten - a csillagaitok - Ména csillaga felé törtök, az
                  a kicsi csillag ellenségesen...</p>
               <p>- Kié? - kérdezte Ména.</p>
               <p>- Nem tudom. A te csillagodat ármányok övezik. Délről és északról cselek jönnek,
                  de megtöri azokat a te csillagod hatalma. Mit akarsz megtudni?</p>
               <p>- Nekem adja-e Chafra-Szahura a lányát feleségül?</p>
               <p>A csillagász varázsigét mormogott s az asztalkáról nyomban fölemelkedett egy
                  nádtoll, valami láthatatlan kéz a fekete festékbe mártotta s hieroglifát irt a
                  falon függő viasztáblára. Petamunef kiolvasta:</p>
               <p>- «Nem».</p>
               <p>Megdöbbentek.</p>
               <p>- Jó szellem, irj! - parancsolta Petamunef.</p>
               <p>A nádtoll különös rajzokat vetett a táblára. Petamunef megütközött, amint
                  kisillabizálta:</p>
               <p>«Ménát nagy veszély fenyegeti».</p>
               <p>Sesz elhalványodott.</p>
               <p>- S micsoda az a veszély? - kérdezte a csillagász.</p>
               <p>A nádtoll feleletül ezt irta föl:</p>
               <p>«Nézd meg a kristálygömbben».</p>
               <p>Azzal visszahullt az asztalra a jelirásos vonalzók és papirtekercsek közé. A
                  csillagász tapsolt, a nyolc lámpa kialudt, csak a gömb világitott ködösen.</p>
               <p>- Jöjjetek közelebb!</p>
               <p>A gömb lángja valami fehéres anyaggá cseppfolyósodott, aztán megsárgult, majd
                  megvörösödött.</p>
               <p>- Varázsbáb! - döbbent meg Petamunef.</p>
               <p>Ména homlokát kiverte a verejték.</p>
               <p>- Valamelyik ellenséged bábot készitett a te megrontásodra...</p>
               <p>- Magikus Ka! - rebegte Sesz.</p>
               <p>- Ösmerem, - mondotta Ména. - Valami varázsló csinálhatta...</p>
               <p>- A régi papiruszokon olvastam, hogy miképpen kell csinálni. Rettenetes bűvereje
                  van... - jegyezte meg a csillagász.</p>
               <p>A báb eltünt. És egy lebernyeges emberi alak jelent meg a kristálygömbben.</p>
               <p>- Viszi a bábot! - kiáltotta Petamunef.</p>
               <p>- Ki az? - kérdezte Ména nyugodtan.</p>
               <p>A lebernyeges ember fejét sürü köd takarta. Sietve ment Thinisz egyik utcájában.
                  Hóna alatt cédrusdobozt tartott.</p>
               <p>- Abban van a báb! - szólt Petamunef.</p>
               <p>- Hová viszi? - suttogta Sesz. - Hová viszi?...</p>
               <p>Tisztán látszottak Thinisz utcái és házai. A ködfejü ember a főutcába fordult,
                  amelyben Ména lakott. Szivszorongva figyelték. A képen feltünt Ména palotája. A
                  ködfejü ember bement a kapun.</p>
               <p>- Nem tudom nézni... - mondotta Sesz.</p>
               <p>Ména megfogta és a székhez vezette. Leültette. Petamunef pedig röviden,
                  szaggatottan jelentette, hogy a ködfejü ember mit csinál:</p>
               <p>- A folyosóra megy... Ott leselkedik a fal mellett... Az őr a tuloldalon
                  beszélget... Szétnéz... hirtelen belopódzkodik... s a hálószobád felé
                  surran...</p>
               <p>A kép eltünt. A vörös folyadék megbarnult a kristályüvegben, aztán megfehéredett
                  és ismét lánggá változott. A torony körül megszünt a szélzúgás és a halk
                  üvöltözés, csak a fekete kutya morgása hangzott föl a szellemek házába.</p>
               <p>Petamunef tapsolt s a nyolc lámpa kigyult. Sesz haloványan ült a székén. Ména a
                  csillagászhoz fordult:</p>
               <p>- A hálószobámba vitte. Mit csináljak?</p>
               <p>- Valószinüleg az ágyadba rejtette, hogy a leheleted érintse, mert addig nincs
                  ereje a varázsbábnak, mig rá nem lehel az, akinek a megrontására készitették.
                  Erre vigyázz! Nézd meg az ágyadban, vedd fel óvatosan, de nehogy elejtsd, mert
                  akkor kiáltozni kezd a benne lakozó gonosz Ka és megátkoz. Tedd óvatosan valami
                  dobozba, hozd ide nekem és én megtöröm a büvös erejét...</p>
               <p>- Tedd meg! - csengett Sesz.</p>
               <p>- Gazdagon megjutalmazlak, - mondotta Ména. - Mikor hozzam el?</p>
               <p>- Amint megtaláltad. Vigyázz, rá ne lehelj, mert ha leheleted érintette, akkor
                  nagyon nehéz lesz a benne lakozó erőt és gonoszságot megsemmisitenem. Az ilyen
                  bábnak, ha letöröd a lábát, a te lábad is lehull, már azé, akinek a képmására
                  csinálták; ha elégeted, az is elég, akit ábrázol, izmai és idegei egy pillanat
                  alatt elsorvadnak és rettentő kinok között hal meg...</p>
               <p>- Vajjon ki csinálhatta? - kérdezte Sesz.</p>
               <p>- Majd megtudjuk. De mi történjék avval az emberrel, ki a bábot készitette, ha
                  varázserejét sikerül megtörnöm?</p>
               <p>- Haljon meg! - kiáltotta Sesz.</p>
               <p>- Mit csináljunk vele? - töprengett Ména.</p>
               <p>- Bünhődjék! - mondotta Petamunef. - Legyen az ő sorsa, amit teneked akart!</p>
               <p>- Vajjon ott van-e a báb? - kérdezte Ména.</p>
               <p>- Lehet, hogy ott s lehet, hogy nincs. Vigyázz! Lehet, hogy ma, holnap, vagy tiz
                  nap mulva lopják az ágyadba, mert amit a kristálygömbben láttunk, annak a
                  beteljesülése nincs időhöz kötve.</p>
               <p>Drágakövet adott Ména a félőrült csillagásznak.</p>
               <p>- Áldjon meg Ptáh! Derült egem lesz az éjjel s megnézem a csillagokban, hogy mi
                  van irva sorsotok felől...</p>
               
            </div>
            <div type="chapter">
               <head>VII. A viaszbáb.</head>
               <p>Éj közepe felé a fejedelmek visszavonultak, csak a kákémi fejedelem, Ména és a
                  hárfások maradtak a hatalmas teremben.</p>
               <p>A kákémi fejedelem szétnézett:</p>
               <p>- Valami nagy dologról szeretnék beszélni veled...</p>
               <p>- Ha ugy óhajtod, menjünk egy másik terembe, melynek nincs szeme és füle.</p>
               <p>Át is mentek a titokfogó szobába s drágaszőnyeges kerevetre ültek. A kákémi
                  fejedelem rövid gondolkozás után belekezdett:</p>
               <p>- A khári hercegről szólok...</p>
               <p>- Beszélhetsz bátran.</p>
               <p>- Veszed-e észre a viselkedését?</p>
               <p>- Látom.</p>
               <p>- Tudod-e, hogy neked halálos ellenséged?</p>
               <p>- Hogyne tudnám!</p>
               <p>- Ha még itt is igy mer viselkedni, mit fog csinálni otthon, a saját városában?
                  Meglátod, uram, hogy nagy tüzet fog szitani ellened Észak-Egyiptomban!</p>
               <p>Ména figyelmesen hallgatta.</p>
               <p>- Északon ő a leghatalmasabb úr és mérhetetlen vagyona van. Olyan forrongást
                  csinálhat a papság segitségével, mely átcsaphat egész Egyiptomra...</p>
               <p>- Egyszer megkegyelmeztem, másodszor nem fogok, - szólt Ména csendesen.</p>
               <p>A kákémi fejedelem maga elé nézett s valamin töprengett, aztán kiegyenesedett a
                  kereveten s Ména arcába tekintett:</p>
               <p>- Uram, egy tanácsot adok!</p>
               <p>- Meghallgatom.</p>
               <p>- Szerbáneb most bent van az oroszlánbarlangban... - mosolygott titokzatosan.</p>
               <p>Ména rávetette mélységes szemét.</p>
               <p>- Fogasd el, uram, a khári herceget s vesd börtönbe, ha azt akarod, hogy nyugodtan
                  uralkodj!</p>
               <p>- Mit beszélsz? - kérdezte megdöbbenve. - A khári herceget?</p>
               <p>- Őt.</p>
               <p>- A vendégemet?</p>
               <p>- Ő nem vendéged, aki szereti és tiszteli a vendéglátó ur házát, hanem halálos
                  ellenséged, akit mindenáron meg kell semmisitened!</p>
               <p>Láng lobbant Ména szemében, de indulata csak egy pillanatig tartott. A kákémi
                  fejedelemnek szomoru mosollyal felelte:</p>
               <p>- Nem. Nem teszem. Szerbáneb vendégem. Mit mondana a lelkiismeretem és mit mondana
                  Egyiptom, ha ilyet cselekedném?</p>
               <p>A kákémi fejedelem kicsit megrestelkedett, de kiérzett szavából a tiszta
                  meggyőződés:</p>
               <p>- Uram, a kigyót el kell taposni.</p>
               <p>Ména felsóhajtott:</p>
               <p>- Tudom, hogy ellenem tör, noha semmiben sem vétettem neki, de mégsem tehetem.
                  Köszönöm az irántam való jóságodat, tanácsodat azonban nem fogadhatom meg.</p>
               <p>Nemes tüz villant meg a tekintetében:</p>
               <p>- Ha ő alattomosan támad, én nyiltan megyek ellene és megsemmisitem haragom
                  napján!</p>
               <p>A kákémi fejedelem arcáról tisztelet és csodálat tükröződött vissza:</p>
               <p>- Uram, Pharaoh, nagy és nemes a te lelked! Óvjanak téged Egyiptom istenei! Én
                  fent, északon a khári herceg minden lépését figyelemmel fogom kisérni s
                  értesitlek, ha szükség lesz erre...</p>
               <p>Ména kezet nyujtott meghatottan. A kákémi fejedelem meg akarta csókolni a
                  cimergyürüjét, de nem engedte meg:</p>
               <p>- Testvéremnek tartalak és én is veled vagyok minden örömben és
                  viszontagságban!</p>
               <p>A kákémi fejedelem is pihenni tért. Ména egyedül maradt. Az illatos fáklya vörös
                  világába nézett és gondolkozott hajnalhasadásig.</p>
               <p>Akkor kilépett a kisteremből és a testőrök sorfala között hálótermébe vonult.</p>
               <p>Véletlenül egy démonfejes szoborra nézett s valami szorongás vett erőt rajta.
                  Eszébe jutott a ködfejü ember, a viaszbáb s Petamunef mester figyelmeztetése.
                  Megállt és szétnézett. Szépivü homlokát megsimitotta. Emberrel, nyilt ellenséggel
                  szembeszáll az ember, de démonok és varázslatok ellen - istenek segitsége nélkül -
                  lehet-e harcot kezdeni?</p>
               <p>Szorongása most megszünt s fürkésző tekintetét meghordozta a hálószobában. Érezte,
                  hogy ott van a viaszbáb, de hol? Sorbavette a butorokat, aztán az ágy előtt hideg
                  homlokkal megállt.</p>
               <p>A drágamivü takarót felhajtotta.</p>
               <p>- Nincs!</p>
               <p>A vörös és kék madarak tollával töltött vánkost is fölemelte.</p>
               <p>Ott volt a varázsszögekkel kivert testü báb...</p>
               <p>Megrettent.</p>
               <p>Az ő tökéletes hüséggel kicsinyitett képe volt...</p>
               <p>Halk recsegés-ropogás és sóhajtozás hallatszott a szobában. Ména sápadtan bámult a
                  magikus Ká-ra, mely némán, komoran és mozdulatlanul pihent a virágos lepedőn.</p>
               <p>Eszébe jutott Petamunef mester szava: rá ne lehelj! Távolabb huzódott a szeges
                  bábtól és szétnézett, hogy hol van az a cédrusskatulya.</p>
               <p>Elvitte a ködfejü ellenség. Mibe tegye bele? Szeme megakadt egy ékszerdobozon. Az
                  aranykarpereceket és gyürüket kivette belőle s a ládikával az ágyhoz lépett.</p>
               <p>Borzongás futott át a testén. Hogyan fogja meg? A ládikát a báb mellé nyomta és a
                  virágos selyemlepedőt fölemelte. Fordult egyet a báb s benne volt az ékszeres
                  ládában. Lezárta födelét, nagy lebernyeget boritott magára s hóna alatt a ládával
                  kiment. Egy pillanatig ugy érezte, mintha ő volna az a ködfejü ember... Odaszólt
                  az egyik katonának:</p>
               <p>- Kövess!</p>
               <p>Kiment a palota kapuján s a csendes utcákon keresztül Petamunef tornya felé
                  tartott. Az őr komor tisztelettel követte.</p>
               <p>- Várj meg! - szólt oda neki.</p>
               <p>Befordult az utcán és fölment a toronyba. Vak csönd ölelte körül. A fekete ajtó
                  megint fölpattant előtte.</p>
               <p>Ott feküdt Petamunef egy jelirásos múmiakoporsóban. Arcán halálos fáradtság és
                  sápadtság ömlött alá, ugy feküdt ott, mintha meghalt volna.</p>
               <p>A Pharaoh letette a dobozt az asztalkára, nem akarta álmában zavarni Petamunef
                  mestert. Éppen azon gondolkozott, hogy leül és megvárja, mig felébred, amikor
                  megszólalt valaki:</p>
               <p>- Üdvözlégy, Ména!</p>
               <p>Ott állt előtte Petamunef a hajnali ragyogásban.</p>
               <p>Ména felkiáltott. A koporsóban is Petamunef feküdt!</p>
               <p>- Ne félj. Én Petamunef Ká-ja vagyok. A testem kimerült és halálosan fáradt. Hadd
                  aludjék. Boldog a Ka, ha test nélkül lehet...</p>
               <p>A szürkés ködalak végiglebbent a toronyszobán, aztán fölvette a dobozt és
                  kinyitotta.</p>
               <p>- A báb!</p>
               <p>- A párnám alatt volt... - didergett Ména.</p>
               <p>- Tudom.</p>
               <p>Megfogta a bábot; egy vérvörös lapra fektette az asztalon s megszólalt mélyen:</p>
               <p>- Hallod-e, gonosz Ká, ki e bábban lakozol? Ébredj fel!</p>
               <p>A szeges báb megmozdult és felemelte kicsiny viaszkarját.</p>
               <p>- Ébren vagyok...</p>
               <p>Ugy hallatszott szava, mintha mérhetetlen messzeségből jönne. Mintha bogár
                  zümmögne emberi nyelven. Ména arca fehéren világitott a hajnali ragyogásban.</p>
               <p>- Ki küldött a bábba?</p>
               <p>- Szekhet istennő...</p>
               <p>- Kinek a parancsára?</p>
               <p>A báb hallgatott.</p>
               <p>- Ki vagy?</p>
               <p>- Őslélek.</p>
               <p>- Mikor éltél?</p>
               <p>- A Teremtés korában, amikor Ptáh ellen föllázadtak a szellemek...</p>
               <p>Ména foga vacogott.</p>
               <p>- ...és én is a lázadók között voltam...</p>
               <p>- Parancsolom neked, hogy engedelmeskedj!</p>
               <p>A báb nyöszörgött.</p>
               <p>- Eredj és öld meg, aki e bábba varázsolt!</p>
               <p>- Nem...</p>
               <p>- Tudod, hogy hatalmam van fölötted. Parancsolom!</p>
               <p>- Nem szabad!</p>
               <p>Petamunef Ká-ja fehéren izzott.</p>
               <p>- Parancsolom Ptáh nevében! Kényszeritlek!</p>
               <p>A báb reszketni kezdett a vörös lapon.</p>
               <p>- Nincs erőm... - susogta esetten.</p>
               <p>- Én adok neked!</p>
               <p>Varázsigéket mormogott és a báb szétrepedt. Sötét, ködszerü anyag süvitett ki
                  belőle s kiszállt a toronyablakon. Egy pillanattal később meghalt -
                  Chafra-Szahura...</p>
               
            </div>
            <div type="chapter">
               <head>VIII. A szép kormányzó.</head>
               <p>Sesz csak akkor nyugodott meg, amikor a Pharaoh valahogy meggyőzte, hogy
                  Chafra-Szahura halálát nem a báb okozta.</p>
               <p>- Egy Ouatuhotep nevü katona csinálta a bábot, akit engedetlensége miatt a
                  harctéren megkorbácsoltattam. Bosszut akart venni rajtam és a bábot az ágyamba
                  lopta, de Ptáh isten velem volt és gonoszságáért megbüntette. A te atyád ártatlan
                  volt ebben a dologban. Azért kellett meghalnia, mert már nagyon öreg volt s az
                  istenek jónak látták, hogy a Ká-ját magukhoz visszahivják. Nyugodj meg, én
                  szerelmesem; még gondolatban sem szabad vétenünk az istenek akarata ellen!</p>
               <p>Fájt a szive, hogy nem mondott igazat, de a veleszületett gyöngédség sugalmazta
                  neki ezt a szent hazugságot. Elég, ha ő tudja. Sesz lelkét örökké gyötörné a
                  bánat, az a tudat, hogy apját éppen ő itélte halálra Petamunef mester
                  toronyszobájában...</p>
               <p>Kihirdettette Ména, hogy Chafra-Szahura szentéletü volt s diszes temetés illeti.
                  Azt is rendezett az öreg horszeszunak; ott volt az egész város és ott voltak az
                  idegen fejedelmek is. Sipszóval és hárfapengetéssel vitték a múmiát a hatalmas
                  sziklasirba és eltemették hangos jajszóval. Ména is könnyezett.</p>
               <p>A temetésre gyült tömeg hullámaiban Néfer-Kara meghuzódott csendesen. Harag,
                  fájdalom és gyülölet fojtogatta s kis hijja, hogy föl nem állott a nép előtt:
                  Emberek, vádat emelek, én tudom, hogy ki a gyilkos!</p>
               <p>Mikor a papok a halottas könyvet fenszóval olvasták, a tekintete találkozott a
                  Ménáéval. Csak egy szempillantást néztek össze és mindketten megrezzentek, mert
                  egymás lelkébe láttak tisztán és élesen.</p>
               <p>A temetés után Néfer-Kara eltünt. Hiába kerestette Ména. Nyerges szamarán
                  elvágtatott a városból, mert tudta, hogy már minden elveszett!</p>
               <p>Amikor bealkonyodott, Ména meglátogatta Seszt.</p>
               <p>- Ne sirj!</p>
               <p>- Hogyne sirnék, mikor nincs atyám...</p>
               <p>- Erősitsd meg szivedet, atyád helyett atyád leszek...</p>
               <p>Sesz nagynehezen megvigasztalódott.</p>
               <p>- Két nap mulva elmegyek városomból az északi fejedelmekkel, hogy Egyiptom
                  hódolatát fogadjam. El kell mennem, noha szeretnék melletted maradni, hogy
                  megvigasztaljalak.</p>
               <p>Meghatottan simogatta édes arcát.</p>
               <p>- Egynéhány hetek multán visszajövök és akkor világgá kiáltom szerelmünket. Az én
                  életem a te életed...</p>
               <p>- Félek...</p>
               <p>- Mitől?</p>
               <p>- Megszeretsz valakit, hiszen északon annyi sok gyönyörü nő van!</p>
               <p>Ména elkomolyodott:</p>
               <p>- Rosszul esik, amit mondottál. A lelked ne legyen gyönge. A Pharaoh szerelmesének
                  erősnek kell lennie Egyiptom minden lányai között.</p>
               <p>Sesz megrestelkedett. Rózsaszinü pir boritotta el arcát.</p>
               <p>- Uram bocsáss meg... Én egy szegény árvalány vagyok... és te a Pharaoh... Csak
                  szépséges álomnak tünik előttem az egész... S nem is ez nyugtalanit, hanem az,
                  hogy mi lesz velem, amig te odalész?</p>
               <p>Ména elmosolyodott.</p>
               <p>- Beköltözöl palotámba. Megteszlek Thinisz város kormányzójának.</p>
               <p>- Engem? Hiszen nő vagyok!</p>
               <p>- Thébében is nő uralkodik. És téged azért teszlek kormányzóvá, hogy fegyveres
                  erőd és hatalmad legyen - Néfer-Kara ellen...</p>
               <p>Sesz csodálkozott.</p>
               <p>- Mert Néfer-Kara nem fog engem elkisérni útamon. A tekintetéből láttam. Ha futárt
                  küldök érette, azt üzeni, hogy beteg...</p>
               <p>És igaza volt Ménának. Csakugyan nem jött el Néfer-Kara. Alázatos és fájdalmas
                  hangu levelet küldött, hogy nem kisérheti el, mert Chafra-Szahura hirtelen halála
                  annyira megviselte, hogy beteg s az ágyból föl sem kelhet.</p>
               <p>Ména Thinisz város népét a főtérre gyüjtötte és kihirdette, hogy e naptól kezdve
                  Sesz uralkodik a város fölött. Ki-ki ugy engedelmeskedjék neki, mint a
                  Pharaohnak. És a város örvendezett, mert tudta, hogy Ménának Sesz lesz a
                  felesége!</p>
               <p>Sesz a kormányzói palotába költözött. Ména erős fegyveres őrséget rendelt melléje.
                  Szerelmes bucsut vett tőle és az egyiptomi hadakkal északnak indult a város
                  örömrivalgása közt.</p>
               <p>A Pharaoh szerelmese könnybelábadt szemmel nézett a fehér hajó után, mig eltünt a
                  lótuszvirágos Niluson.</p>
               
            </div>
            <div type="chapter">
               <head>IX. A Delták felé...</head>
               <p>Száz iródeák sem tudná papiruszra vetni azt a sok mindent, mi azalatt történt, mig
                  Ména végigment Alsó-Egyiptom kerületein. Anebhet, Aa, Ament és Szepirez kerületek
                  népe tomboló lelkesedéssel fogadta. Ptósz-főnökei és papi fejedelmei sorban
                  meghódoltak és dusgazdag ajándékokat hordtak a lába elé.</p>
               <p>Rózsás, dicsőséges diadalút volt az útja Szepiemnet, Kaszet és Ament kerületekben
                  is. A szeretet és a hüség ezer megható példáját láthatta. Az országrészek
                  mindenütt ugy ünnepelték, mint Egyiptom megváltóját.</p>
               <p>Abtet kerületben nagy nyomoruságban találta a népet. Kitünt, hogy a kerület
                  főpapja az oka minden bajnak. Ezer panasz hangzott a fölszabaditott nép ajkáról,
                  hogy még a szegény özvegyeket is megzsarolta, s beigazolódott az a vád is, hogy az
                  istenek kincseinek egy részét is eltékozolta; ennekokáért Ména elfogatta,
                  megfosztotta méltóságától, börtönbe vettette s azt az egyszerü segédpapot tette a
                  kerület főpapjává, ki a volt főpaptól sok üldöztetést szenvedett.</p>
               <p>Innen Ati-kerületbe ment a győztes seregével, bejárta minden városát és a nép
                  panaszát meghallgatta. Itélkezett, rendet teremtett, a városok fejeitől és a
                  papságtól a hüségesküt kivette: meghódolt már egész Egyiptom Ta-Kemsztől
                  Ati-ig!</p>
               <p>Kákém kerület fogadta legforróbb örömmel. A fejedelem óriási ünnepet rendezett a
                  tiszteletére. Tizenkét napig tartott a vendégség. Ména bejárta a kerületet és
                  örült a lelke, mert mindenütt csak szépet és jót hallott Kákém fejedelméről (kit
                  igen szeretett), hogy népének valóságos apja, a szegények védelmezője, a
                  hatalmasok fékentartója és nem tür a kerületében semmiféle bünt.</p>
               <p>- Élj boldogul, Azeszkáf, - mondta Kákém fejedelmének a tizenkettedik napon, - én
                  most elmegyek a többi kerületbe. Köszönöm jóságodat; azon leszek, hogy baráti
                  hüségedet megjutalmazzam...</p>
               <p>- Az az én legnagyobb jutalmam, hogy barátodnak nevezel, - felelte Azeszkáf
                  meghatottan. - Engedd meg, hogy veled mehessek, aggódom Szerbáneb miatt!</p>
               <p>- Ne félj!</p>
               <p>- Szerbáneb nyomorult lelkü, zsarnok és indulatában féktelen, minden gazságra
                  képesnek tartom, engedd meg hát, hogy veled mehessek. Kerületemben teljes rend és
                  jog uralkodik. Azonkivül a feleségem, Szebahnofru is megkért, hogy kisérjelek
                  el...</p>
               <p>A tábor fölkerekedett. Elindulás előtt a fejedelemasszony Ména elé járult:</p>
               <p>- Uram, fogadd szivesen ajándékomat...</p>
               <p>Gyönggyel ékes aranyamulettet nyujtott át Ménának.</p>
               <p>- Varázsereje van. Sok bajtól megvéd. Add annak, akit igazán szeretsz s aki a
                  feleséged lesz; szerelmeteket mindig megóvja és megtartja tiszta ragyogásban.</p>
               <p>- Köszönöm, te kedves Szebahnofru.</p>
               <p>Azeszkáf fejedelem ur hatalmas elefántot adott ajándékul Egyiptom urának.
                  Baldachinos, aranypántos házikó volt a nagy állat hátán. Felült Ména az aranyos
                  házikóba, maga mellé ültette Azeszkáfot és átmentek Kahebesz-kerületbe.</p>
               <p>Ennek a kerületnek a papi fejedelme volt a leglelketlenebb, de olyan óvatosan és
                  agyafurtan viselkedett, hogy nem lehetett számadásra vonni. S egyelőre nem is
                  akart Ména nyiltan fellépni a hatalmasok ellen, mert az volt a célja, hogy magát
                  minden kerületben elismertesse Pharaohnak, ha kell, szépszerével, ha kell, nyilt
                  erővel, azután majd rendbeszedi Egyiptom ügyeit.</p>
               <p>Itt is beiktatták, hüséget fogadtak és a diadalmas sereg átment Kateb-kerületbe.
                  Onnan Hakatba, onnan Khent-Abetbe és ugy vették észre, hogy minél közelebb jutnak
                  a khári herceg országrészéhez, annál lelkesebben fogadják a Magasházbelit, mintha
                  valami nagy teher lenne a népen s Ménától várná, hogy megszabaditsa.</p>
               <p>- Veszed-e észre, uram, - kérdezte Azeszkáf, - hogy Szerbáneb is egyre
                  barátságosabb? Olyan, mint a mézes-mázos hizelgő, ki mosolyból és hazugságból
                  szövi a megejtés hálóját.</p>
               <p>Kent-Abetből Tehuti kerületbe mentek. Ennek egy öreg, beteges ember volt a
                  fejedelme. Mikor a hüségfogadalomra került a sor, Ména elé járult szelid, szomoru
                  mosollyal:</p>
               <p>- Óh, szutem-net, észak és dél ura, bocsáss meg a te öreg szolgádnak. Kétségben
                  vagyok afelől, hogy én az esküszót kimondhatom-e, mert én már a khári herceg urnak
                  hüséget fogadtam.</p>
               <p>Félénken pillantott Szerbánebre, ki sötét arccal ült Ména karvalyfejes nagyszéke
                  közelében.</p>
               <p>- Hogy-hogy? - kérdezte Ména.</p>
               <p>- Külön egyezségünk van, - szólt közbe a khári herceg.</p>
               <p>Az öreg a fejét lehajtotta.</p>
               <p>- Ugy, hogy halálom után Tehuti kerület a khári hercegre száll...</p>
               <p>- Milyen jogon?</p>
               <p>A khári herceg fészkelődni kezdett:</p>
               <p>- Igy állapodtunk meg...</p>
               <p>- Ha jól tudom, - mondta Ména, - neked fiad is van, őt illeti tehát a te
                  széked!</p>
               <p>- Kénytelen voltam lemondani... A nagy adó... Nem tudtam fizetni...</p>
               <p>- Milyen adó?</p>
               <p>- Amit a khári hercegnek kéne, hogy fizessek...</p>
               <p>Ména arca megszigorodott.</p>
               <p>- Adót? A khári hercegnek? Milyen cimen?</p>
               <p>Az öreg tiszteletteljes pillantást vetett Szerbánebre.</p>
               <p>- Erős és hatalmas, mint a fekete bika, én pedig gyenge és erőtlen vagyok. A
                  kerületet ugyis elvette volna tőlem, igy hát abban állapodtunk meg, hogy halálom
                  után az ő kezére száll...</p>
               <p>Bő lebernyegéből papirtekercset húzott elő és Ména felé nyujtotta:</p>
               <p>- Ime, ó szépisten, az egyezség irása.</p>
               <p>Elvette Ména és belenézett, aztán a gyülekezetben fölemelte kemény szavát:</p>
               <p>- Föloldalak, Tehuti fejedelme, az egyezség alól!</p>
               <p>Szólt és a papiruszt kettészakitotta.</p>
               <p>- Ó, Ména, - sirt föl az ősz ember. - Ó, neterhofer... szépisten...
                  higyjem-e?...</p>
               <p>Tehuti előkelői ujjongó kiáltásba törtek:</p>
               <p>- Sze-Ra!... Nap fia!...</p>
               <p>Éltették Ménát lelkesen. Az ősz fejedelem térdre hullt a Pharaoh előtt.</p>
               <p>- Leteszem én a hüségesküt, ó uram... de le kell, hogy mondjak a kormányzóságról,
                  mert már nagyon öreg és beteges vagyok...</p>
               <p>Ména bólintott.</p>
               <p>- Fölmentelek kegyelemmel... Hol a fiad?</p>
               <p>Bátor, meleg hang csendült:</p>
               <p>- Itt vagyok, fejedelmek ura!</p>
               <p>Széptekintetü, karcsu ifju lépett elő.</p>
               <p>- A fiam... Szármanár...</p>
               <p>Ména mosolyogva pillantott a daliás ifjura.</p>
               <p>- Ösmerlek. Te vezetted Tehuti seregét a harcban és derék hősnek bizonyultál a
                  Folyam-szorosban... De hogyan van az, hogy fejedelmi sarj létedre társaságunkat
                  elkerülted? - kérdezte jóindulatuan.</p>
               <p>Szerbáneb az ajkát harapdálta.</p>
               <p>- A khári herceg azt parancsolta, hogy maradjak a tisztek sátrában. És én is ugy
                  gondoltam, hogy nem tarthatok számot a te kivételes figyelmedre, minthogy
                  tiszteletreméltó atyám a fejedelmi jogokról lemondott...</p>
               <p>Ména fölemelte cimergyürüs ujját:</p>
               <p>- E pillanattól kezdve Tehuti fejedelme vagy!</p>
               <p>A khári herceg félig fölemelkedett, hogy szót emeljen, de csendesen
                  visszaereszkedett. Ména nehéz, hideg tekintete alatt a székre lapult, mint a
                  megvert kutya, és föld felé forditott arccal hallgatta az esküt, melyet Szármanár
                  csengő szóval mondott a főpap után.</p>
               <p>- Éljen a Pharaoh!</p>
               <p>Odakint a nép tombolt örömében, mikor a kürtösök kihirdették a történteket.</p>
               <p>- Pharaoh! Ména! Szármanár!</p>
               <p>Szármanár letérdelt. Tudták és látták mindenek, hogy e pillanattól kezdve egy
                  hatalmas párduc őrködik Tehutiban a Pharaoh fölött.</p>
               
            </div>
            <div type="chapter">
               <head>X. A bronzkapu mögött.</head>
               <p>Pahaneb-tet városa feltünt a napsütésben. Hatalmas bástyáival nagy erősségnek
                  látszott. Az is volt, mert innen uralkodott a khárt herceg Alsó-Egyiptom egy
                  részén s kifelé, keletre is, Migdol irányába.</p>
               <p>Falai barnán rajzolódtak a napfényes, tiszta ürbe, de a főkapuja már messziről
                  ragyogott. Ména tágra nyilt szemmel nézte az elefánt hátáról.</p>
               <p>- Ez hát Pahaneb-tet!</p>
               <p>- Hatalmas város, - bólintott Azeszkáf. - Bástyája valóságos hegyrend. Szinte
                  félek, ha arra gondolok, hogy becsapódik mögöttünk az a hatalmas bronzkapu...</p>
               <p>Ména mélán mosolygott.</p>
               <p>- Uram, vigyázz! Vedd körül magadat erős fegyveres őrséggel. Szerbáneb szive tele
                  van fojtott dühhel. Pahaneb-tet az igazi oroszlánbarlang. Aggódom, noha tudom,
                  hogy az oroszlánbarlangba bátran bemehet az erősebb oroszlán...</p>
               <p>Ména sóhajtott. Tán maga sem tudta, hogy miért. Kis idő mulva megszólalt:</p>
               <p>- Az ember élete az istenek kezében van. Az istenek pedig előre határoznak az
                  ember élete fölött. Ugy gondolom, hogy az istenek a lelkünkben élnek, a végzetünk
                  tehát a cselekedeteink összessége. Én nem félek, Azeszkáf. Egy ember van a
                  világon, akitől félnem kell s ez: önmagam!</p>
               <p>A sereg eleje Pahaneb-tet bástyái alá ért. A kürtök felharsantak. A bástyafalakon
                  nagy tömeg hullámzott. Azeszkáf Ménához fordult:</p>
               <p>- Vajjon milyen fogadtatásban részesit Szerbáneb?</p>
               <p>- Minden gondolatát látom...</p>
               <p>- A nép bizonyára ujjong!</p>
               <p>- Azt hiszem, hallgatni fog.</p>
               <p>- Miért? Hiszen rettentő teher alatt szenved és örülnie kell, ha jön a
                  Megszabaditó...</p>
               <p>- Örülne, de nem mer. A félelem elnémitja. A nép, mely fölött zsarnok uralkodik,
                  gyáva. Arra gondol, hogy én nem sokáig maradok a város falai között s akkor ismét
                  Szerbáneb kezébe kerül...</p>
               <p>Azeszkáf Ménához hajolt:</p>
               <p>- Uram, mi a szándékod Szerbánebbel szemben?</p>
               <p>- Semmi.</p>
               <p>- Meghagyod a kormányzói székben?</p>
               <p>- Meg.</p>
               <p>- Kár...</p>
               <p>- Nem tehetek egyebet. Szerbáneb gazdag és hatalmas.</p>
               <p>Szeme megvillámlott:</p>
               <p>- De, ha panaszt hallok, ha valaki nyilt vádat emel ellene, akkor igazságot teszek
                  és elüzöm a kormányzói székből!</p>
               <p>- Nehéz... Szerbáneb ravasz, gonosz, agyafurt. Legyenek veled az összes
                  istenek.</p>
               <p>A nagy bronzkapu kinyilt, mint valami félelmes száj, és elnyelte a sereg
                  elejét.</p>
               <p>- Arra vigyázzunk, nehogy csapdába ejtsen! - folytatta Azeszkáf. - Nézd, ott van!
                  Ni, hogy mosolyog...</p>
               <p>- Az emberek leginkább akkor mosolyognak, amikor félnek.</p>
               <p>- És amikor álarcot akarnak boritani a gondolataikra...</p>
               <p>A sereg közepe is bement a kapun. A bástyákat rengette a kiáltozás:</p>
               <p>- Szerbáneb! A győző! A fekete bika! Éljen!</p>
               <p>Ména és Azeszkáf összenézett.</p>
               <p>- Szerbáneb! Egyiptom csillaga!</p>
               <p>Az elefánt átment a főkapu alatt.</p>
               <p>- Khár dicsősége!</p>
               <p>- Szerbáneb!</p>
               <p>- Hatalmas ur!</p>
               <p>- Büszke kos!</p>
               <p>- Éljen Szerbáneb!</p>
               <p>Ména nevét senki sem ejtette ki.</p>
               <p>- Kem hőse!</p>
               <p>- Pahaneb-tet dicsősége!</p>
               <p>- Szerbáneb!</p>
               <p>- Krokodilusok bátyja!</p>
               <p>- Éljen a khári herceg!</p>
               <p>Rekedtre bömbölte magát a város népe. Szerbáneb büszkén ült aranynyerges öszvérén.
                  Virág és zöld ág omlott föléje. Egyszerre megállt egy tágas téren és a rikoltozó
                  népnek csendet intett:</p>
               <p>- Pahaneb-tet népe!</p>
               <p>A lárma elült.</p>
               <p>- Ne engem ünnepelj, hanem Ménát, Thinisz fiát, kit Alsó- és Felső-Egyiptom
                  legfőbb urának hirdettek ki a csatakürtök! Őt illeti a dicsőség, mert ő
                  szabaditotta meg Egyiptomot a végpusztulástól. Ő a dicső, ő a nagy, ő a hatalmas,
                  ő a fekete bika, ő a büszke kos, ő a krokodilusok bátyja s az egész Kem dicsősége!
                  Dörögjön a szó! Egymásután százszor kiáltsátok: Éljen Ména Pharaoh!</p>
               <p>Halálos csend. Egyetlen-egy száj sem dicsérte a Pharaoh nevét.</p>
               <p>Ména nyugodtan ült az elefánton.</p>
               <p>- Gazember! - mormogta Azeszkáf.</p>
               <p>Szerbáneb tovább gunyolódott:</p>
               <p>- Nála van, a szentséges urnál van az erő és hatalom. Ő az istenek kedves rokona!
                  Ugy nézzetek rá, mint Ptáh-ra, a jótevőre, mert ő csakugyan Egyiptom jótevője s
                  talán Ptáh istennél is hatalmasabb!</p>
               <p>A tömeg hallgatott.</p>
               <p>- Dicséret a nevének! Magas kiáltással ünnepeljük őt! Éljen Ména, a Magasházbeli!
                  Thinisz csillaga! A fekete és vörös föld ura, éljen!!</p>
               <p>A nép hallgatott. És a nagy, kinos csendben egy Kaku nevü bohóc, Szerbáneb elé
                  rugtatott egy törpe szamáron és rámutatott egyenest:</p>
               <p>- Te vaddisznó! Te vadkutyák apja! Te vad szamár! Azt hiszed, nem tudjuk, hogy
                  titkos futárokat küldöttél előre és kioktattad a város népét? Szamarak szamara...
                  iá... iá...</p>
               <p>Olyan torzképet vágott rá, hogy a néma nép és a megdöbbent sereg egyszerre
                  hahotába tört.</p>
               <p>- Te csimpánz! Te lúd! Te kádfejü giliszta! Szállj le az öszvérről, hadd üljek a
                  hátadra, te szamarak nagyapja... iá, iá... nyehehe...</p>
               <p>S ezzel el is tünt a sokaságban.</p>
               <p>Szerbáneb elsápadt s véreses szemével a bohóc után nézett. A nép harsogva kacagott
                  zsarnoka csuffátételén. A sereg pedig lelkes ujjongásba kezdett:</p>
               <p>- Ména!</p>
               <p>- Istenek testvére!</p>
               <p>- Világ hőse!</p>
               <p>- Éljen Ména, Egyiptom megváltója!</p>
               <p>A nép megmozdult s Ména elefántjára virágeső zudult, ezer kiáltás harsant a
                  tömegből:</p>
               <p>- Ména!</p>
               <p>- Éljen a Pharaoh!</p>
               <p>A bástyákat rengette a lelkesedés.</p>
               
            </div>
            <div type="chapter">
               <head>XI. A fekete álca.</head>
               <p>A holdvilág szétfolyt Pahaneb-tet városán, mint az olvasztott ezüst. A sipok és
                  hárfák elnémultak. Szoti csillag erősen lángolt. Akkorának látszott, mint egy
                  vörös ököl. A többi csillag halványan ragyogott. A Göncölszekér valahol az ég
                  alján futott...</p>
               <p>A hercegi palota aranyos-gyöngyös hálótermében rőt világgal égett az illatos
                  fáklya. Meg-megsercent, a lángja lekókadt, majd egyenesre szállt s titokzatos
                  fénypásztákat vetett az ágyra, melyen a Pharaoh nyugodtan aludt.</p>
               <p>Arcán lágy mosoly rezgett. Álma bizonyosan szép volt. Thiniszre gondolt vagy
                  Thiniszben járhatott és csókolta Sesznek a ruhája szegélyét...</p>
               <p>A démonfejes szobrok árnyéka megsötétedett a falakon. A fáklyaláng lehuzódott s
                  világa letompult. A hálóterem éjszakája rejtelmessé vált, a holdsugarak
                  bujósdit játszottak az ágydrapériákon, melyek néha alig észrevehetően
                  meg-meglendültek, mintha szellemkezek érintették volna.</p>
               <p>Csend...</p>
               <p>Itt-ott megpattan egy butordarab... Légiesfinom kocogás az ezüstkeretü
                  horganylemez-tükrön... Valakik jelzik, hogy jelen vannak... de nem hallja, aki
                  álmot alszik.</p>
               <p>Nesz...</p>
               <p>A testőrök sétálnak az oszlopos folyosón és őrzik az életét annak, aki nyugodtan
                  aluszik...</p>
               <p>Csend...</p>
               <p>A holdvilág habos tejszinüre vált. A démonszobrok résnyire tátott szájukkal torzul
                  mosolyogtak és össze-összepillantottak valami rettenetes öntudattal.</p>
               <p>Nesz...</p>
               <p>Nem fegyverzaj. Nem is láb veri. S nem is kivülről hallatszik, hanem valahonnan...
                  a falak közül...</p>
               <p>A fal megnyilt, mint valami néma száj, mely csak az egyik ajkát nyitja szét. Sötét
                  árnyék lebbent ki belőle, megállt a terem sarkában és fülelt. Aztán az ágy felé
                  surrant. Annyi zajt sem ütött, mintha légy szárnya zirren. Arcán fekete palást.
                  Kezében hosszu tőr. - Megállt és hallgatódzott. Jön-e az őr?... Szeme, a fekete
                  álca nyilásán sötét izzással villogott elő. Szetnakt főpap templomában a bálvány
                  szeme izzik ugy...</p>
               <p>Az ágyhoz ért.</p>
               <p>A fáklyaláng fölemelte vérvörös fejét.</p>
               <p>Előrehajolt.</p>
               <p>Ména mosolyogva aludt a vánkoson.</p>
               <p>Lépett még egyet a titokfejü árny...</p>
               <p>Nesz...</p>
               <p>Az ágyfüggöny meglebbent s az árnyék tőrt emelt.</p>
               <p>- Állj!</p>
               <p>A következő pillanatban már a fekete árnyékon csüngött Kaku, a bohóc...</p>
               <p>- Ména!</p>
               <p>A Pharao már felült, ébren volt, de az első pillanatokban riadt csodálkozással
                  nézte a küzdelmet. Fekete árnyék... törpe szörny... démonok verekednek az álma
                  fölött... A kardjához kapott.</p>
               <p>A fekete árnyék kezében megvillant a tőr és a bohócba furódott.</p>
               <p>- Orgyilkos! Ména...</p>
               <p>Elesett Kaku. A fáklya felborult.</p>
               <p>- Gyilkos...</p>
               <p>Az árnyék a fal felé rohant. A bohóc utánakapott s palástját letépte.</p>
               <p>A Pharaoh kiugrott az ágyból. Kaku kiáltására az őrség berohant.</p>
               <p>- Uram, Pharaoh?</p>
               <p>- Orgyilkos...</p>
               <p>Fáklyafény vetődött szerte.</p>
               <p>- Itt maradt a talárja... - nyögte Kaku s nagyvéresen föltápászkodott.</p>
               <p>- Mi történt veled? - kérdezte Ména ijedten.</p>
               <p>- Megszúrt...</p>
               <p>Karja izmába fúródott a tőr.</p>
               <p>A csillagász-orvosért rohantak.</p>
               <p>- Hol jött be?!</p>
               <p>A testőrök parancsnoka halálsápadtan állott a Pharaoh előtt.</p>
               <p>- Öless meg... Nem tudom...</p>
               <p>- A falon keresztül! - nyöszörögte Kaku. - Láttam...</p>
               <p>- S te hogy kerültél ide? - kérdezte Ména.</p>
               <p>- Én? - nevetett a bohóc lágyan. - Engemet az istenek küldöttek. Észrevettem a
                  lakomateremben, hogy a khári herceg titkos jeleket vált egy főpappal, éltem a
                  gyanuperrel, hogy büntényt forralnak ellened, beosontam hát ide, a hálószobádba,
                  meghúzódtam az ágyfüggöny mögött és vártam az orgyilkost...</p>
               <p>- De hogy kerültél a kiséretembe?</p>
               <p>A bohóc a Pharaohra vetette hüséges szemét:</p>
               <p>- Sesz küldött, hogy legyek az árnyékod...</p>
               <p>A palotában riadalom támadt.</p>
               <p>- A Pharaoht megölték!</p>
               <p>- Orgyilkosság!</p>
               <p>- A Pharaoh él!</p>
               <p>- A Pharaoht megölték!</p>
               <p>- Lázadás!</p>
               <p>- Gyilkosok!</p>
               <p>- Ména halott!</p>
               <p>A teremajtón bezúdultak a riadt emberek.</p>
               <p>- Szerbáneb!</p>
               <p>A tömeg kettévált s a khári herceg belépett a fáklyásokkal.</p>
               <p>- Oziriszre! Mi történt?!</p>
               <p>- Nem sikerült, - mosolygott Ména ridegen. - Fogjátok el a khári herceget!</p>
               
            </div>
            <div type="chapter">
               <head>XII. Beszéd a szeretet és hüség fehér galambjairól.</head>
               <p>A város talpraállt. Izgatott tömegek hömpölyögtek a hajnal elömlő fényében.</p>
               <p>- Halál Szerbánebre!</p>
               <p>- Éljen a Pharaoh!</p>
               <p>A tömeg tombolt. Örült, hogy megszabadult a zsarnokától.</p>
               <p>- Jelenj meg, Pharaoh!</p>
               <p>Ména az erkélyre lépett. Éppen akkor tünt fel az égen a felséges Napkorong.</p>
               <p>- Mata-bárka! Hajnali nap! - dörgött a nép. - Ména Pharaoh! Egyiptom hajnala!</p>
               <p>Hatalmas beszédet mondott a Pharaoh; a nép nagy kiáltással üdvözölte és
                  aranyhalmot hordott össze a Magasházbelinek a palota tövébe.</p>
               <p>Valamivel később a fejedelmeket és az előkelőket a nagyterembe hivatta s
                  megparancsolta, hogy a foglyot és Pahaneb-tet főpapját vezessék eléje.</p>
               <p>Komor méltósággal ült az itélet székén. Körülötte hat öreg biró, mind fejedelem.
                  Ott ült Kaku, a bohóc is a hatos birósággal szemközt, de most nem volt bohóc, most
                  komoly volt, akárcsak az “elnyelő” Amán, a halottak vádlója.</p>
               <p>- Ime, a foglyok! - jelentette a sereghadnagy.</p>
               <p>Kisárgult Szerbáneb, a düh és a félelem megviselte. A főpap komoran és
                  méltóságteljesen állott a birái előtt. Magas, hajlott hátu, ferdeszemü ember volt.
                  Hófehér vászonból készült, bokáig érő felsőruhát viselt, melyről finom redők
                  omlottak alá. Derekán rojtos öv diszlett s egész ruháját ezüsttel átszőtt, széles
                  fehér szalag fogta össze; nyakáról drágakövekkel ékitett, széles nyakkötő lógott
                  meztelen mellére, borotvált fején fürtös paróka, vállán párducbőrpalást.</p>
               <p>- Mit akarsz velem, Pharaoh?! - tört ki Szerbáneb, mielőtt még kérdést intéztek
                  volna hozzá. - Elfogattál engem, mint valamely gonosztevőt, és börtönbe vettettél.
                  Mit akarsz velem?</p>
               <p>Ména intett és a hat biró egyike a vádat előadta:</p>
               <p>- Orgyilkos merényletet követtél el a Pharaoh élete ellen s ha az istenek közbe
                  nem lépnek, most a Pharaoh Ozirisz országában lenne. Ezért vetettek rád bilincset,
                  mint valamely gonosztevőre, s ezért állasz most itélő-székünk előtt.</p>
               <p>- Ártatlan és tiszta vagyok, mint a napkorong! - kiáltotta a herceg rekedten. -
                  Minden istenekre esküszöm és követelem, hogy bocsássatok szabadon, mert igaztalan
                  tettetek a fejetekre idézi Egyiptom haragját és az istenek büntetését!</p>
               <p>- Vállalom! - felelte Ména nyugodt tekintettel.</p>
               <p>A khári herceg szétnézett a hatalmas teremben és fölemelt szóval kiáltotta:</p>
               <p>- Ki meri azt állitani, hogy az orgyilkos merényletet én terveztem? Ki meri azt
                  mondani, hogy én a Pharaoh élete ellen törtem?</p>
               <p>- Én, - emelkedett föl a bohóc.</p>
               <p>Szerbáneb megdöbbent.</p>
               <p>- Te? A bohóc?! Hahaha... Hát a Pharaohnak ilyen emberekre van szüksége, ha arról
                  van szó, hogy egyik leghüségesebb emberétől megszabaduljon?! Mióta szokás
                  Egyiptomban, hogy bohócok álljanak elő a hatalmas urak és hercegek ellen?</p>
               <p>Ména arca elsötétedett.</p>
               <p>- Előttem és az istenek előtt minden ember egyforma, legyen az herceg, vagy
                  egyszerü rometu, ki két keze munkájával keresi napi kenyerét...</p>
               <p>A teremben mozgolódás támadt.</p>
               <p>- Mit mondasz? Talán csak nem gondolod, hogy a paraszkhiták, a tetemboncolók s a
                  kolkhyták, kik a halottakat bebalzsamozzák, ezek a tisztátalanok, velem
                  egyenranguak? Még az istenek között is van különbség, Ména! S ha nincs különbség
                  az emberek között, akkor mi jogon mertél engemet bilincsbe veretni?</p>
               <p>- Én az istenek helyettese vagyok, ki itélkezem az ő nevükben, - mondotta Ména
                  csendesen. - Az istenek pedig a herceget is s a szegény, tisztátalan paraszkhitát
                  is megbüntetik, ha az ő törvényeiket megszegik. Ellenem törtél!</p>
               <p>- Ki meri mondani?! - üvöltötte a khári herceg.</p>
               <p>- Én, - ismételte a bohóc határozottan. - Én, Kaku, a Pharaoh igaz szolgája,
                  állitom, hogy bünös vagy! Az istenek nevére esküszöm a választott biróság előtt,
                  hogy az orgyilkos merényletet te követted el és pedig a főpap utján!</p>
               <p>Az itélet széke előtt a főpap változatlan arccal állt.</p>
               <p>- Beszélj, - fordult az első biró Kakuhoz.</p>
               <p>- Ismeretes dolog többszöri álnok viselkedésed a Pharaoh kegyelmével szemben.
                  Olyan ember vagy, kinek Szekhet, a macskafejü, adott lelket, s mint ilyen, nem
                  igen válogatod az eszközt, hogy mivel ölj! Amikor Pahaneb-tet falai közé értünk s
                  te a Pharaoht fölmagasztaltad, már tisztán láttam a szándékodat s azóta nem vettem
                  le rólad a szememet, hogy ha baj lesz, én is ott lehessek...</p>
               <p>A birák és az előkelők figyelmesen hallgatták a bohóc beszédét.</p>
               <p>- Tegnap este a lakoma alatt észrevettem, hogy a főpap valakivel sötét és
                  titokzatos pillantásokat váltogat. Én ismerem az emberi szemet, a szemsugár a
                  gondolat, tiszta irás, mit olvasni lehet. A főpap a herceg urral - szembeszéd
                  utján - a gyilkosságról beszélgetett, aztán összenevettek, mint a démonok, majd
                  a Pharaoh arcán pihentették csúfolódó tekintetöket. Kiosontam a teremből, a
                  Pharaoh hálótermébe surrantam, az ágyfüggönyök mögött meglapultam és vártam, hogy
                  mi következik...</p>
               <p>Bekötözött karja megmozdult, heves fájdalmat érzett, hogy fölszisszent, de a
                  fájdalmát elütötte egy torz mosollyal és tovább beszélt az izgalmas csendben:</p>
               <p>- Pihenni tért a Pharaoh, imádkozott az istenekhez és elaludt. S amikor mélyen
                  aludt, megnyilt a falon egy titkos lappancs s az orgyilkos kisompolygott
                  rejtekéből. Arcát fekete álca födte, kezében hosszu tőr; hallgatódzott, aztán az
                  ágy felé libbent, hogy Egyiptom dicsőségét egy szúrással megölje...</p>
               <p>A terem fölmorajlott, mint a haragos viz.</p>
               <p>- Tőrt emelt, de nem sújthatott az alvó Pharaohra, mert kiugrottam a
                  rejtekhelyemből és megragadtam a kezét. Dulakodni kezdtünk. A Pharaoh fölriadt, az
                  orgyilkos menekült, de a palástja szegélye kezemben maradt...</p>
               <p>- Itt van! - mutatta fel a biró a bünjelt.</p>
               <p>- Evvel el is mondottam, amit el kellett mondanom.</p>
               <p>Leült. Az első biró a főpaphoz fordult:</p>
               <p>- Mit szólsz a vádhoz, főpap?</p>
               <p>- Nem voltam ott a tegnapi lakomán.</p>
               <p>- Hogy-hogy?</p>
               <p>Szerbáneb ajkát gúnymosoly torzitotta el.</p>
               <p>- Én, mint a pahaneb-teti papi iskola feje, minden tiz napból kettőt pihenésnek
                  szentelek s éppen a tegnapi nap volt az én egyik pihenőnapom. Egyébként is
                  megvallom, a herceg urral nem vagyok jó viszonyban és igy meghivást sem kaptam az
                  ünnepélyre.</p>
               <p>Kaku elképedt. Fölemelkedett és a főpapot szemügyre vette.</p>
               <p>- Nem ő!</p>
               <p>- Hát akkor ki volt?</p>
               <p>- A palást papi emberé!</p>
               <p>- Kié a palást, főpap? - kérdezte az első biró.</p>
               <p>- Zokáris valamelyik papjáé.</p>
               <p>- Hány papja van Pahaneb-tetben a Halál és Pokol istenének?</p>
               <p>- Nyolcvankettő.</p>
               <p>Az első biró Szerbánebhez fordult:</p>
               <p>- Hogy hivják azt a papot, akiről Kaku beszél?</p>
               <p>- Volt ott a teremben legalább hatvan pap; honnan tudnám, hogy melyiket
                  gyanusitja?</p>
               <p>Érezte, hogy szorul a hurok. Hirtelen megváltozott a viselkedése s a dühös, kevély
                  ember alázatos szolgává vedlett.</p>
               <p>- Hatalmas Pharaoh, Egyiptom ura, te, ki az igazságot osztod, bizonyosan
                  meghallgatod beszédemet s hallgassátok meg ti is, ó fejedelmi birák! Ártatlan
                  vagyok! Az orgyilkos merényletet nem én terveztem, én lettem volna az első ember,
                  ki megakadályozom, már önmagam iránt való tekintetből is, mert, hiszen ha sikerül,
                  Egyiptom földjén mindenki azt hitte volna, hogy én ölettem meg a Pharaot!</p>
               <p>A hangja megcsuklott, ugy sopánkodott.</p>
               <p>- Borzalmas vád! Rettenetes dolog! De ki merne a Pharaoh hatalma ellen lázadni?
                  Vajjon akadna-e vakmerő, akár nyiltan, akár titokban, aki fegyvert emelne az
                  istenek akarata ellen, hiszen éppen az istenek tették Ménát a fejedelmek és a
                  népek urává...</p>
               <p>A hangja fölemelkedett:</p>
               <p>- Uram, Pharaoh, gondold meg jól s vésd a lelkedbe, amit mondok... Senkit sem
                  vádolok, de ki merem jelenteni, hogy vannak Egyiptomban hatalmasok, akik
                  szeretnék, ha nem élnél. Uram, tégedet nem szeret a papság, mert hatalmát
                  megnyirbáltad. Ime, az a palástdarab is mutatja, hogy az orgyilkosság gondolata
                  kiknek a szivében fogamzott! Vond kérdőre a főpapot...</p>
               <p>Halálos gyülölettel nézett a főpapra. Ména a főpapra vetette léleklátó
                  tekintetét.</p>
               <p>- Arra kérlek, istenek papja, bocsáss meg biráidnak, kik vád elé állitottak.
                  Ártatlan vagy a büntől...</p>
               <p>A főpap meghajolt.</p>
               <p>- Megbocsátok és kérni fogom az Alvilág negyvenkét biráját, hogy amit velem
                  szemben elkövettetek, ne emlitessék s ne vettessék szemetekre az utolsó
                  napon...</p>
               <p>Szerbáneb sötétbarna bőre kisápadt.</p>
               <p>- Uram, Pharaoh, - kiáltotta mély alázattal, - az istenek áldjanak meg s ne
                  engedjék megbánnod, hogy nem hallgatsz rám! Most még csak arra kérlek, engedd
                  meg, hogy hüségemről tanuságot tehessek előtted s a világ előtt...</p>
               <p>Nagy lelki harc tükröződött Ména arcáról. De fölemelte az igazság botját
                  ünnepiesen:</p>
               <p>- Legyen! Adassék kegyelem, noha tudom, hogy álnok a szived... Vegyétek le a
                  bilincsét!</p>
               <p>Zugás indult. Ména szétnézett. Csengő szava betöltötte a termet:</p>
               <p>- Nem zárom el a megtérő elől az élet világosságát és a reménységről se teszek le,
                  hogy lelkedben megigazulsz s a szeretet és a hűség fehér galambjai előtt a
                  szivedet kitárod. Egyébként az istenek tudják, hogy kire milyen végzet vár; a
                  végzetet nem siettetem az ő munkájában, mert ugyis elvégzi, ha lassan is,
                  ugyanazt, amit most én elintézhetnék. Kivánom neked, herceg ur, hogy örömteljes
                  jutalomban legyen részed és ne adják az istenek, hogy még egyszer haragos
                  pillantással tekintsek rád, mert akkor nem kegyelmezek!</p>
               <p>A khári herceg letérdelt előtte s megcsókolta cimergyürüjét.</p>
               <p>Másnap utra kelt a Pharaoh. Hamarvást bejárta Szam-Behutet, Amhent, Ampeh és Szet
                  kerületeket. A nép itt is ugy fogadta, mint istenektől küldött megváltót. Elment
                  egészen «a zúgó tengerig, mely a világot határolja». Keszem városban «a nagy égés
                  ünnepé»-t megülte és onnan Mehir hónap (április) első felében hadiszekereivel
                  hazafelé indult.</p>
               
            </div>
            <div type="chapter">
               <head>XIII. Otthon.</head>
               <p>- Én lelkem, Sesz, megjártam Egyiptomot, itt vagyok! Sok szépet láttam a szent
                  szikomórfák országában, de annyi szépséget együttvéve sem, mint amennyit rajtad
                  egyedül... Hogy vagy? Ugy látom, kedveznek egészségednek és szépségednek a nagy
                  istenek, mert az arcod olyan, mint a hamvas barack, és a szemed ragyog, mint a
                  Bennu-csillag...</p>
               <p>Sesz a Pharaoh melléhez simult.</p>
               <p>- Kedveznek nekem a Hathorok, mert tisztán megőriztelek szivemben, mig Egyiptom
                  földjét jártad. Naponként ezerszer gondoltam rád és buzgó imával kértem a jóságos
                  isteneket, hogy adjanak neked segedelmet. Imé, boldog vagyok, mert látlak; az
                  istenek meghallgatták az én könyörgésemet. És most arra kérlek, Pharaoh, én
                  szerelmesem, ne hagyj el többet ily sokáig...</p>
               <p>- Veled maradok, én galambocskám, hogy gyönyörködhessem szépségedben és lelked
                  fényében. Én is számtalanszor gondoltam rád s fölkeltemben-lefektemben egyre
                  fohászkodtam, vajha lássalak viszont örömben és egészségben!</p>
               <p>Boldogok voltak.</p>
               <p>- Köszönöm a szép ajándékokat, melyeket az északi városokból hoztál nekem! Lelked
                  beszédének tekintem és szerelmed zálogának tartom. Bár én is volnék gazdag, hogy
                  jóságodat hasonló jókkal viszonozhatnám, én drága szerelmem!</p>
               <p>- Ha Egyiptom minden kincsét lábad elé hordanám, az egész sem érne annyit, mint
                  egyetlen mosolygásod! Te gazdag vagy: a lelked kincsesház; én nem szeretem a
                  kincseket, de állandóan ebben a kincsesházban tartózkodom, ébren is, alva is!</p>
               <p>Sok kedves bókot mondtak egymásnak; a bók nyájas füllentés, de az ő beszédük
                  tiszta és igaz volt. Boldog bizalomban ültek egymás mellett; Ména nagyjában
                  elbeszélte élményeit és szeretetteljesen simogatta Sesz haját, amikor annak
                  gyönyörü szeméből az elbeszélés egy-egy részleténél kiperrent a könny.</p>
               <p>- Most pedig te is mondj valamit. Mi történt távollétem idején?</p>
               <p>Sesz kedves komolysággal jelentette:</p>
               <p>- Thiniszben és a kerületben rend és nyugalom, igazság és törvény uralkodik.</p>
               <p>- Derék dolog!</p>
               <p>Megcsókolta.</p>
               <p>Sesz elkomolyodott.</p>
               <p>- Valamit el akartam hallgatni, de nem hallgatom el...</p>
               <p>Ména figyelt.</p>
               <p>- Néfer-Kara itt járt...</p>
               <p>A Pharaoh nyugodtan hallgatta.</p>
               <p>- Haboztam, ám elhatároztam, hogy fogadom s megkérdem, mit akar tőlem?</p>
               <p>Ména bólintott.</p>
               <p>- Avval kezdte, hogy a parancsnok nem akarta beengedni. Azt mondottam: Én
                  utasitottam. Második szava az volt, hogy: nem marad sokáig. Megkérdeztem, hogy
                  miben s mivel lehetek szolgálatára? Azt mondta: Semmivel. Hát akkor miért jöttél?
                  Rámnézett: Hogy lássalak...</p>
               <p>Nyugodtan beszélt. Ména is nyugodtan hallgatta.</p>
               <p>- Mondottam, kár volt eljönnie, mikor te nem vagy itthon. Hümmögetett: A jegyesem
                  vagy! Visszautasitottam: Magam fölött csak magam rendelkezem s tisztelettel
                  figyelmen kivül hagyom az édesatyámmal kötött egyezségét...</p>
               <p>Ména arcába nézett mély szemével.</p>
               <p>- Aztán karját összefonta mellén és ezt kérdezte: tudod-e, ki ölte meg
                  Chafra-Szahurát?</p>
               <p>A Pharaoh nyugodt maradt.</p>
               <p>- Távozz, feleltem neki, de nem ment el. Kijelentette, hogy te ölted meg
                  Chafra-Szahurát!</p>
               <p>A szeme megtelt könnyel.</p>
               <p>- Hazudott! - mosolygott a Fáraó.</p>
               <p>Sesz letörülte könnyeit.</p>
               <p>- Valami bábról beszélt, melyet ő és Chafra-Szahura készitett s amelynek erejét
                  Petamunef mester megtörte volna. Ez volt a válaszom: Az én lelkemet nem tudod
                  összetörni, mert én nem hiszek neked; hitem és bizodalmam: Ména; ő megmondotta,
                  hogy ki csinálta a bábot; őt szeretem, neki hiszek és ha hazajön, megbüntet téged,
                  érdemed szerint, most pedig távozz! De nem akar lemenni...</p>
               <p>A Pharaoh arca elborult.</p>
               <p>- Azt kezdte kiabálni, hogy ő törte meg a saszuk erejét, aztán kérdőrevont, hogy
                  hogy mertem e palotába költözni, mikor az ő menyasszonya vagyok! Szemembe
                  kiáltotta, hogy a fényért és a vagyonért eladtam magamat...</p>
               <p>- Tovább!</p>
               <p>- Fölugrottam s azt kiáltottam: gazember; a testőrök parancsnokát behivtam s
                  megparancsoltam, hogy fogja el és vesse börtönbe. A testőrök berohantak,
                  megbilincselték és börtönbe vetették.</p>
               <p>A Pharaoh szemében harag lángolt. Sesz félénken folytatta:</p>
               <p>- Később meggondoltam a dolgot: Néfer-Karát, aki velem egyenrangu kerületi főnök,
                  Egyiptomban hősként tisztelik s fogvatartása rossz vért szülhet. Ezért szabadon
                  bocsátottam, de napszálladatig mégis fogva tartottam, hogy érezze meg hatalmamat s
                  tudja meg, hogy nem félek tőle!</p>
               <p>A Pharaoh ránézett hosszasan:</p>
               <p>- Kár, hogy elengedted!</p>
               <p>- Nem mertem nélküled...</p>
               <p>- Holnap elfogatom!</p>
               <p>- Ne tedd, uram! Visszásnak tünnék föl Egyiptom előtt, mely nem ismeri a hármunk
                  helyzetét. Én kérlek, ne tedd! Az idő elhoz mindent, büntet vagy jutalmaz, kit-kit
                  érdeme szerint.</p>
               <p>Ména elgondolkozott.</p>
               <p>- Igazad van.</p>
               <p>Sesz rámosolygott.</p>
               <p>- Egyébként is én megbüntettem. Lezárattam: érezte hatalmamat; elbocsátottam:
                  érezte kegyelmemet...</p>
               <p>A Pharaohhoz simult.</p>
               <p>- Hanem más egyéb is történt! - kiáltotta vidáman. - Bateau, a gazdag
                  koporsógyáros meghalt; nagy halottaslakomát rendeztek, ott volt a félváros, sok
                  kákémi vöröset ittak és a végén összeverekedtek. A verekedést a kolkhyták, a
                  balzsamozók kezdték a hullaboncoló paraszkhitákkal, belevegyültek a vargák, a
                  kalácssütők, az asztalosok s más mesteremberek is, amiből akkora vérengzés támadt,
                  hogy a papok nem tudták lecsendesiteni. Valóságos népcsata támadt, mely egyre
                  nagyobb méreteket öltött; mind verekedett, aki csak mozdulni tudott, mintha gonosz
                  istenek szálltak volna a tömeg lelkébe. A zaj a palotába hallatszott, noha elég
                  messze van “az örök hallgatás helye”, fegyveres őröket küldöttem hát, hogy a
                  tömeget válasszák szét és kergessék haza, de a fegyveresek nem birtak a
                  megvadult emberekkel. Meghozták a hirt. Összegyüjtöttem a harcosokat és én magam
                  is öszvérre ülve, elsiettem, hogy a verekedésnek véget vessek. És véget is
                  vetettem...</p>
               <p>- Hogy-hogy? - kérdezte Ména kiváncsian.</p>
               <p>- Fölszólitottam a népet, hogy azonnal oszoljon széjjel, de nem hallgattak rám.
                  Rohamot eresztettem rájuk. Félrehuzódtam, ugy néztem a harcot s egyszer csak
                  látom, hogy harcosaimat visszaverik. Legyen, ami lesz! Nem engedhetem, hogy a
                  kormányzó hatalom vereséget szenvedjen, azért katonáim élére álltam, kardot
                  ragadtam s annyi idő alatt, mig ötszázig számol az ember, már üres volt a tér.</p>
               <p>A Pharaoh meglepetve nézett jegyesére.</p>
               <p>- Nem lett volna szabad a harcba vegyülnöd. Hátha megöltek volna? Ott van a
                  fegyveres erő, annak a kötelessége, hogy harcoljon és érvényt szerezzen a
                  kormányzók akaratának. Mondd, mi lenne, ha most halott volnál?</p>
               <p>Belesápadt. Sesz ránézett:</p>
               <p>- A fegyveres erő meghátrált. Ha nem igy teszek, a megvadult tömeg tán fel is
                  égette volna a kormányzói palotát. Megtettem és ezerszer is megteszem, sőt az
                  életemet is föláldozom, ha rólad van szó, uram és Pharaom!</p>
               <p>Könnyes mosollyal nézett Ménára.</p>
               <p>- Ne neheztelj. Kövess engem. Thinisz Egyiptom képe. Minden lázadást csirájában el
                  kell fojtanod... Sokat gondolkoztam, mig távol voltál. Én uram, Pharaom, mondom
                  neked, megtanultam uralkodni...</p>
               
            </div>
            <div type="chapter">
               <head>XIV. Száz papok.</head>
               <p>A thébei főpapon, ahogy a «hatalmas bika», nyugodt és fenséges arcára nézett,
                  olyan izgalom vett erőt, hogy az első pillanatban szólni sem tudott.</p>
               <p>- Fekete és vörös föld ura - s elsorolt vagy harminc magas megszólitó cimet, - ki
                  az istenek kiválasztottja vagy, fogadd szivesen e küldöttséget, mely az egész
                  egyiptomi papság nevében áll előtted, hogy mély hódolatát kifejezze.</p>
               <p>Ména nyájasan bólintott.</p>
               <p>- Köszöntelek Rasepzesz és köszöntöm az összes papirendek képviselőit!</p>
               <p>Ragyogó szemét meghordozta a gyülekezeten s a papság fejet hajtott. Rasepzesz
                  belefogott a jól betanult mondókába:</p>
               <p>- Ki sem fejezhetem eléggé, hogy milyen hüséggel viseltetik irántad a mindenrendü
                  papság, melynek az istenek jóvoltából a feje én vagyok. A tisztelet és szeretet
                  igaz érzésével járultunk eléd, hogy üdvözöljünk és szerencsét kivánjunk neked a
                  dicsőséghez, melyben az istenek részesitettek téged, ó hatalmas Pharaoh!
                  Diadalmas fegyvereiddel megtörted az ellenség erejét, mely a fekete és vörös
                  földet évszázadokon keresztül nyugtalanitotta s Egyiptomra a békés fejlődés
                  áldását hoztad. A legutolsó gyermek is a nevedet dicsőiti s a papság kétszeres
                  hálát érez irántad, hogy megmentetted az istenek templomait, amelyeket a saszuk
                  gyilkos serege bizonyosan elhamvasztott volna...</p>
               <p>- Éljen a Pharaoh! - zugta a papok kara.</p>
               <p>Rasepzesz beszéde lendületet nyert:</p>
               <p>- Bejártad Egyiptom földjét s hódolat környezett mindenütt, Szent széked a
                  szeretet hüségesküjén szilárdan áll. A hárfák és a zengő tebunik a te hatalmadat
                  dicsérik s a százezrek vágyakozva tekintenek feléd, hogy merre hull szemednek
                  isteni sugara. A nagy városok féltékeny aggódással reménykednek, hogy fejedelmi
                  kegyelmed napja rájuk ragyog, vetekednek egymással a szeretetben, hogy falaik
                  között üdvözöljenek tégedet, ki Thinisz városka csendességében Kem dicsősége
                  vagy...</p>
               <p>Mélyen meghajolt s kicsit gondolkozott. Magas homlokán ravasz vonalkák képződtek.
                  Kaku megszólalt a fejedelmi szék lépcsőzetén:</p>
               <p>- Beszélj világosabban! Az én gazdám nem az áldázódást, hanem az egyenes beszédet
                  szereti. Mi nem vagyunk szent állatok, hogy mézzel kevert lapdacsot adogass
                  nekünk...</p>
               <p>Ména rosszalóan nézett rá. Thébe főpapja ugy tett, mintha nem hallotta volna a
                  bohóc szavát.</p>
               <p>- A te hatalmaddal Egyiptomnak uj korszaka kezdődik. Földaraboltsága, mely
                  gyengitette a nemzet erejét, most megszünt, a negyvenkét testvérkerület eggyé
                  tömörült, sziklává lőn, melyet a viharok hiába döngetnek. Egyiptom hadi és világi
                  erejét te személyesited, te képviseled a világ előtt: eléd járultunk hát alázatos
                  kéréssel, ha kegyes volnál megengedni...</p>
               <p>- Beszélj! - mondta a Pharaoh csendesen és Seszre pillantott, ki ott ült oldalt
                  cifra párducbőrös székén, az előkelőségek élén, mint Thinisz főnöke.</p>
               <p>- Fölvetődött a kérdés a városok között s mi papok is beszéltünk róla, hogy
                  Egyiptom melyik részén választod ki uralmad székhelyét? Te bölcs vagy és tudod,
                  hogy milyen nagy dolog ez, nem is törekszem megvilágitani a jelentőségét, mert
                  ehhez nincs erőm. Nem is azért jöttünk, hogy figyelmeztessünk erre, hanem csak
                  azért, hogy megtudjuk szándékodat s az istenek templomaiban kihirdethessük a
                  városoknak, melyek féltékenyen követelik elsőbbségüket a te kedves szülővárosoddal
                  szemben.</p>
               <p>A Pharaohra pislogott.</p>
               <p>- Sok nagyvárosa van Egyiptomnak, melyek a kereskedelemnek, az iparnak, a
                  gazdasági hatalomnak erős központjai. Mindezek között legnagyobb Thébe, a Száz
                  kapuk városa s elsősorban ez a város számithat a te kegyelmedre. Ámon isten nagy
                  templomában azóta sok áldozat és könyörgés hangzott el, hogy gondolatodat forditsa
                  Thébére. De, hogy itt a paptársaim ne mondhassák: nini, a thébei főpap a városát
                  ajánlja, - fölemlitem, hogy északon is sok nagyváros magában jogot táplál a fő-
                  és székvárosi cimhez, ami fölött nem is csodálkozhatunk, ha meggondoljuk, hogy ez
                  mekkora erkölcsi és gazdasági erőt jelent az illető városnak...</p>
               <p>Ména arca megkeményedett. Rasepzesz még óvatosabban folytatta:</p>
               <p>- Ezért mély alázattal kérünk, ó istenek fia, mondd meg nekünk a szándékodat,
                  jelentsd ki elhatározásodat, mert a nagyvárosok versengése már-már elfajul. A te
                  akaratod szent és mi megnyugszunk benne. A kétely eloszlik, a versengés megszünik
                  s az illető város készülni fog, mint boldog és dicsőséges menyasszony, hogy illő
                  disszel és pompával fogadjon falai között...</p>
               <p>Elhallgatott.</p>
               <p>- Jó nekünk itt is... - jegyezte meg Kaku.</p>
               <p>A Pharaoh szeme elborult. Rövid ideig gondolkozott, aztán Seszre nézett. Beszéltek
                  a szemükkel. Sesz megrázta a fejét: Vigyázz, térj ki a válasz elől. A Pharaoh
                  Rasepzeszre tekintett.</p>
               <p>- A hódolatot, amelyet a papitestületek nevében kifejeztél előttem, hálásan
                  köszönöm. Egyiptom erejét megszilárditottam s most, hogy a fegyvercsengés
                  megszünt, nem fogok késni, hogy igaz, mély hálámat az istenek előtt kifejezzem.
                  Fényes templomokat fogok emelni és a papságot, mely hűséggel van irántam, dus
                  javakban fogom részesiteni érdeme szerint s ezenkivül is gazdag áldozatokkal
                  kedveskedem nemcsak a kilenc főistennek, hanem a többi istennek is, hogy eléjük
                  tárjam fiui szeretetemet s áldásukat és segedelmüket kérjem a nagy munkára,
                  amelyet az ő jóvoltukból dicsőséggel kezdtem s amelyet nemzetem javára ugyancsak
                  dicsőségesen akarok befejezni...</p>
               <p>A papok hidegen hallgatták.</p>
               <p>- Afölött, amiről itt most olyan okosan és bölcsen beszéltél, hogy bárkinek is
                  diszére válnék, már én is gondolkoztam. E nagy és fontos kérdés jelentőségét
                  tisztán látom s a városok eme versengését a hódolat és szeretet
                  megnyilvánulásaként fogadom. Az ország székvárosa olyan, mint a sziv az emberi
                  testben, onnan folyik és oda folyik a vér, mint az élet központjába, azért ez a
                  kérdés bölcs megfontolást igényel. Mondom, már gondolkoztam fölötte s még egyszer
                  fontolóra veszem, kellő figyelemmel, nehogy az illető városok érdekeit valamiben
                  megsértsem, bár akaratlanul is. Mi a véleményed, neterhent?</p>
               <p>- Uram, - tért ki Rasepzesz, - én nem szólhatok és kérlek, ments fel engem a
                  felelet alól, nehogy azt mondhassák, hogy városomat ajánlottam és önző
                  voltam...</p>
               <p>- Ugy van! - helyeselte a papság.</p>
               <p>A Pharaoh maga elé nézett:</p>
               <p>- Mert itt figyelembe kell vennünk a földrajzi fekvést, a gazdasági, katonai s
                  másféle jelentős kérdéseket, melyeket egyébiránt meghányok-vetek a mai
                  napon...</p>
               <p>Vége a kihallgatásnak.</p>
               <p>- Ma este az istenek kedvenceinek, a papoknak a tiszteletére lakomát rendezek; a
                  meghivásomat fogadjátok szivesen. S te, Rasepzesz, a küldöttséggel a lakoma
                  megkezdése előtt jöjj elém, és akkor megmondom, hogy hol lesz Egyiptom
                  székvárosa!</p>
               <p>A papság kivonult. Ména leszállt magas székéről és Seszt s néhány előkelő emberét,
                  köztük Dudufhort és Raemkát, a hires épitőmestert és bizalmas emberét,
                  tanácskozásra hivta.</p>
               <p>- Mit szóltok a főpap beszédéhez?</p>
               <p>- Igaza van, - mondotta a kincstárnok tisztelettel. - Én Thiniszt ajánlanám.
                  Szülővárosodat illeti a legnagyobb dicsőség...</p>
               <p>- Thinisz kis város, - vélte Gugu, a főistállómester, - s a nagy városok nem
                  néznék szivesen...</p>
               <p>- Éppen olyan nagy várossá lehet emelni, mint akármelyik, még Thébét sem veszem
                  ki...</p>
               <p>- Igaz, - jegyezte meg Raemka, az épitész, - de fekvésénél fogva nem alkalmas,
                  hogy székváros legyen!</p>
               <p>- Thébe legalkalmasabb lenne, - vélte egy vén tanácsadó.</p>
               <p>- Akkor is inkább valamelyik északi nagy város, mondjuk, Paháneb-tet, annál is
                  inkább, mert a khári herceg...</p>
               <p>- Nem alkalmas, - szólt közbe a Pharaoh, - az egész várost ujra kellene
                  épittetnem.</p>
               <p>- Jól meg kell fontolnunk, nehogy nyilt elégedetlenség törjön ki a versengő
                  városok között! - mondotta a főistállómester.</p>
               <p>Sesz hallgatott.</p>
               <p>- Ha Tébét választanád, - folytatta az öreg tanácsadó, ki Ménának valami távoli
                  atyafia volt, - akkor a városok mind belenyugodnának, mert hiszen Thébe a
                  legnagyobb...</p>
               <p>- Hiába, mégis csak ez a kicsi Thinisz az első város ma Egyiptomban...</p>
               <p>- Én magam is szeretném, de nem tehetem. Mit szólsz hozzá, Chafra-Szahura
                  leánya?</p>
               <p>- Igazad van, Pharaoh!</p>
               <p>Fölemelkedett:</p>
               <p>- Adassék nekem bocsánat, hogy ilyen fontos kérdésnél közbeszólok. Nekem egészen
                  más a véleményem.</p>
               <p>Várakozásteljesen néztek a kedves szónokra. Sesz a Pharaohra emelte gyönyörü
                  szemét:</p>
               <p>- Uram, én Rasepzesz beszédében megfontolt álnokságot látok. Én asszonyféle vagyok
                  s egyenest a szivébe látok. Hazudik. Gonosz és ravasz, barátnak mutatja magát s a
                  leghalálosabb ellenségünk. Ő a papság feje, a papság is tehát ellenségünk. Ennek
                  pedig az az oka, hogy kivetted kezükből a hatalmat s egyetlen parancsoló urat
                  ismersz Egyiptomban: saját magadat. Rasepzeszt börtönbe vettetted, mikor az
                  istenek nevében tiltakozott, hogy Thébe falai közé vonulj. Ezt Rasepzesz nem
                  felejtette el. Ezenkivül több főpapot letettél székükből és saját embereidet
                  helyezted oda. A pap elsősorban pap és mindig pap marad. Rasepzesz és társai előtt
                  eddig még a fejedelmek is térdet hajtottak, csak te nem: összefogtak hát ellened,
                  hogy ledöntsenek, mint valamely idegen bálványt, melyet “a föld tudatlan fiai”, a
                  katonák uj istenként maguknak emeltek. A papság - melyet hatalmas urak és hercegek
                  támogattak Thébében és északon - arra törekszik, hogy visszaszerezze jogait. Ez a
                  száz pap azt jelenti, hogy az összeesküvés szálai egész Egyiptomot behálózzák
                  déltől északig s kelettől nyugatig...</p>
               <p>Megdöbbenve hallgatták.</p>
               <p>- Engedd meg, hatalmas Pharaoh, hogy az összeesküvés tervét megvilágitsam, ugy,
                  ahogyan én látom. A papság és a nép nevében azt kérdezik tőled, hogy melyik város
                  lesz az ország székhelye? Ők már gondoskodtak arról, hogy mindegyik nagy város
                  magának követeljen. Tudjuk, hogy a nép még a papság kezében van teljesen s nem
                  nagy munkájába kerül a papoknak, hogy az istenekre való hivatkozással,
                  fenyegetésekkel, jóslatokkal, varázslatokkal és átkokkal ellened lázitsák. Ha
                  Thiniszt választod, kitör a forradalom; ha Thébét választod, kitör a forradalom és
                  ezt a forradalmat ravasz szivek és erős kezek szitják!</p>
               <p>- Ugy van! - bólintott a Pharaoh.</p>
               <p>- Milyen egyszerü és világos igazság! - szólt Raemka, az épitész. - Üdv a
                  kormányzónak!</p>
               <p>Ünnepelték.</p>
               <p>- Mit tegyünk? - kérdezte Ména csüggedten.</p>
               <p>Sesz szeme fölragyogott:</p>
               <p>- Derékban kettécsaphatod a gonosz tervet. Uj várost épittetsz! Nagy és fényes
                  várost, mely méltó, hogy a Pharaoh székhelye és az ország fővárosa legyen! A
                  ravaszul kigondolt terv egyszerre összeomlik s ellenségeid tehetetlenül nézik a te
                  hatalmad és dicsőséged felvirágozását. Nagy katonai és gazdasági központtá teszed
                  ezt a várost, innét kormányozod jósággal, igazsággal, s ha kell, erőszakkal egész
                  Egyiptomot, s minthogy ennek a városnak északon kell lennie, ezen a bástyán fog
                  megtörni az idegen népek ereje is, melyek lakoznak odaát a Sás-tengeren tul!</p>
               <p>Sesz tovább beszélt:</p>
               <p>- Ennek a városnak északon kell fölemelkednie. Délen már nincs idegen ellenség.
                  Valahol ott kell fölépiteni, hol az Aur szent vize hét ágra szakad. Oda közel van
                  a nagy tenger s ez a város a világ kereskedelmének a szive lesz. És ott van az a
                  nagy átjáróut is, amelyen dicsőséget s hazát kereső népek vándorolnak, amelyen
                  keresztül keletről, Szati végtelen földjéről a mi őseink is Egyiptomba jöttek. Ez
                  a város törhetetlen bástyát vet az út irányába s ereje, fénye, dicsősége lesz
                  Egyiptomnak és minden időknek.</p>
               <p>A lakoma megkezdése előtt Rasepzesz a küldöttség élén megjelent s Ména a sápadozó
                  papságnak kihirdette, hogy a vizek elágazásánál uj székvárost alapit. A papság
                  némán és sápadtan vonult a lakomaterembe.</p>
               
            </div>
            <div type="chapter">
               <head>XV. Megfékezlek!</head>
               <p>Ozirisz kijött az Alvilág hátsó kapuján és az ég elejére került, de szent korongja
                  alig látszott, olyan vastag köd és pára boritotta az égboltozatot.</p>
               <p>- A Nilus vizállása kettős magasságra ért. Tenger az egész világ. A vizek mindent
                  elboritottak, rettenetes áradás van...</p>
               <p>- Milyen jelentéseket kaptatok? - kérdezte a fáraó.</p>
               <p>- Tesz-heru, Ten, Uaszt, Aa-ti s a többi kerületből azt jelentik, hogy az áradás
                  iszonyu károkat okozott. Vizözön fekszik mindenen, különösen délen nagy a viz,
                  ugy, hogy a hullámok feje már-már a hegyek oldaláig ér!</p>
               <p>- Rettenetes... - mormogta Ména. - Háboru, árviz!</p>
               <p>A thiniszi főpap a mellére horgasztotta fejét.</p>
               <p>- Mikor utazik el a papság?</p>
               <p>- Nem tud elmenni az özönviz miatt... - Tengerben vagyunk. Lehet, hogy a hullámok
                  Thiniszt is elsodorják. A nép és a papság kétségbeesik. A thébei főpap elrendelte,
                  hogy az összes isteneknek áldozni kell. Egy óra mulva már Hórusz templomába
                  gyülnek, hol maga a thébei főpap áldoz Egyiptom nevében...</p>
               <p>- Az áldozaton én is résztveszek.</p>
               <p>- Azt mondja Rasepzesz főpap, hogy az istenek haragusznak Egyiptomra.</p>
               <p>- Miért haragudnának? Hiszen győzelmet és dicsőségei adtak!</p>
               <p>- Én sem hiszem. Legfeljebb Szeth, a szamárfülü, haragszik a saszuk miatt... Ő
                  hozta ránk az ellenséget, hogy elpusztitson mindent s te megtörted a saszuk
                  erejét...</p>
               <p>A Pharaoh keserüen mosolygott.</p>
               <p>- Azaz: rám haragszik Szeth, a szamárfülü isten! Nyugodj meg, Szinéh-Szentha. Én
                  ismerem a vizáradás okát s egy pillanatig sem tulajdonitom az istenek
                  haragjának!</p>
               <p>Szinéh-Szentha megütközött a Pharaoh beszédén. Szólni akart, de Ména
                  megelőzte:</p>
               <p>- És te is tudod bizonyosan. Ezért erről ne beszéljünk. Én egyetlenegy istenben
                  hiszek, nevezzük azt Ra-nak, Nuth-nak, Oziris-nek, Izisz-nek, Ptáh-nak, vagy száz
                  néven, amint a természeti erőket személyesitik. Az isten egy. Én Ptáh-nak nevezem.
                  De nem avatkozom a ti dolgotokba, mert tudom, hogy a vallásra szükség van... Mondd
                  meg a thébei főpapnak, azt parancsolom, hogy, ha jóslatot mond, a jóslata kedvező
                  legyen!</p>
               <p>- Igen, jóslatot akar mondani...</p>
               <p>- Ő maga sem hisz a saját jóslataiban, én sem hiszek azokban. Nem engedem, hogy
                  Egyiptomot ostobaságokkal nyugtalanitsa. A déli nagy esőzések a Nilust
                  megnövelték, most pusztit, rombol, de aztán áldás és bőség jön utána. Készüljetek
                  az áldozatokra!</p>
               <p>- Rasepzesz Szethnek is áldozni akar, de csak abban az esetben, ha a vizek dühe
                  nem csendesedik...</p>
               <p>- Áldozzon!</p>
               <p>- De én attól félek, hogy akkor megharagszik a többi isten. Mert Szeth Ozirisz
                  gonoszlelkü öccse, ki szárazságot, éhséget, betegséget, árvizet s minden
                  gyötrelmet hoz Egyiptomra...</p>
               <p>- Éppen ezért! - mondotta a Pharaoh csendes gunnyal. - Ha a többi istennek
                  áldozunk s neki nem, akkor még jobban megharagszik és Egyiptomot éhinséggel
                  sujtja.</p>
               <p>- Izisz megneheztel!</p>
               <p>A Pharaoh elkomorodott.</p>
               <p>- Adjátok meg kinek-kinek, ami megilleti. Tegyetek legjobb érzésetek szerint.
                  Istennek hódolni kell, mert amikor az ember Istennek hódol, tulajdonképpen
                  önmagának áldoz...</p>
               <p>Gondolkozott.</p>
               <p>- Az egyiptomi papság előkelői mind együtt vannak, az én nevemben és a nép nevében
                  áldoznak, kétszeres és ragyogó legyen hát az áldozat! Meghagyom neked,
                  Szinéh-Szentha, hogy ne sajnálj költséget, az isteneknek áldozni kell s ez az
                  áldozat legyen emlékezetes, mert hiszen tán többé ugy sem történhetik meg ilyen
                  véletlen, hogy Egyiptom összes főpapjai Thiniszben legyenek!</p>
               <p>- Értelek, uram, - felelte a főpap szomoruan és elment, hogy Rasepzesznek Ména
                  üzenetét megvigye.</p>
               <p>Ménát diszbe öltöztették. A kamarás kigyófejes aranygyürüket csatolt karjára s a
                  fehér, vászonból való diszföveget, melyet Abu fejedelme, Héruemheb adott volt
                  koronául, a fejére helyezte.</p>
               <p>- Álljon elő az öszvérfogat!</p>
               <p>A hatöszvéres, aranyszerszámos fogat a virágos hadiszekérrel előállott. Ména
                  fölszállt, drágamívű fegyverzete ragyogott a felhős-párás, komor ég alatt.</p>
               <p>- A kormányzópalotába!</p>
               <p>Ugy állt a virágos hadiszekér elején, mint valami fegyveres isten. Mögötte Gugu, a
                  főistállómester fogta az aranyszeges gyeplőt s kemény kézzel irányitotta a hat
                  szilaj öszvért a kormányzópalota felé.</p>
               <p>- Mit parancsol a Pharaoh? - kérdezte Sesz mély tisztelettel.</p>
               <p>- Jöjj velem Hórusz templomába.</p>
               <p>Fölszállt Sesz a virágos szekérre. Ragyogó szépségében Iziszhez hasonlitott. A
                  menet elindult. Elől harsonások, fegyveres katonák, a kocsi mellett kétoldalt
                  nagy, szálas testőrök rengő dárdákkal s mögötte a nép beláthatatlan sora, lelkes
                  kiáltással:</p>
               <p>- Éljen a Pharaoh!</p>
               <p>Hórusz protodóroszlopos csarnokában a főpapok fogadták. Zsoltár zendült s a nilusi
                  rózsák szőnyegén végighaladva, Ména és Sesz helyet foglalt a baldachin alatt. A
                  szent serpenyőkből sötétkék, vastag párák áradtak szerte s belepték az egész
                  szentélyt. Megkezdődött az áldozás. A zene és a zsoltár fölemelkedett s mig az
                  áldozati állatok tompán hörögtek az oltár kövén, a neokorok elővonultak a
                  szisztrumokkal, az érc-, ezüst-, aranycsörgőkkel, melyeknek egyik oldalán Izisz, a
                  másikon pedig Neftisz képe volt, és járni kezdték áldozati táncukat.</p>
               <p>Nagy és fényes volt az áldozat. Rasepzesz méltóságos alakja zordan rajzolódott a
                  tömjénfüstbe, mely kékes kárpitként lengte be a templomot. A stolisták által
                  feldiszitett istenszobrok káprázatosan ragyogtak, lámpák csillogtak a szam-barka,
                  a szent hajó alatt, virág- és strucctoll-legyező mindenütt, pálma- és antaillat,
                  csend... A thébei főpap Izisz szent szobra felé fordulva, mély, rezgő,
                  szivekbeszálló hangon zsoltárba fogott:</p>
               <p>“Ti könny vagytok az én szememből, ti, kik ember nevet viseltek...”</p>
               <p>Az énekespapok és a neokorok ajkán megszázszorozódott Rasepzesz keserves hangja; a
                  nép térdre hullt és zokogtak a szegény rometuk, kiknek az árviz minden reményét
                  elvitte... De most az áldozati ének üteme váratlan fordulattal gyorsult és a papok
                  éneke alaktalan kiáltásba folyt.</p>
               <p>- Izisz! Ai lenu... Izisz!</p>
               <p>A táncos papok a középre rohantak s rázták a szisztrumot. Hárfa, tebuni zendült s
                  ismét megkezdődött a tánc. Vad ugrándozással tomboltak a bálványok körül,
                  eszeveszetten forogtak, dühig fokozódott őrjöngéssel, hogy emberi formájából az
                  arcuk is kikelt.</p>
               <p>A vallási téboly szétteritette szárnyát Hórusz szentélyében. Ména borzongva nézte
                  a habzószáju, orditó papokat s lelkében valami mély szomoruságot érzett.
                  Rasepzesz ezalatt az állati beleket nézte, hogy jövendőt lásson; sötét, démonikus
                  mosoly reszketett az ajka körül...</p>
               <p>- Szethnek, a szent szamárfülünek áldozat kell! Haragszik a vérontás miatt. Szeth
                  Thinisz város legszebb leányát kéri áldozatul és akkor megszünik a vizek áradása,
                  áldás, bőség leszen Egyiptomban.</p>
               <p>A Pharaoh elhalványodott, de hideg szemmel nézett a thébei főpapra. A szentélyben
                  olyan csend támadt, hogy a sóhajtást is lehetett hallani.</p>
               <p>- Szomoru és fáj, hogy emberélettel kell adóznunk neki, de meg kell tennünk.
                  Inkább egy ember vesszen, mint egy ország. És boldog az, aki méltó és érdemes
                  arra, hogy az istenek áldozatul fogadják. Most mondja meg a nép: Ki a legszebb
                  lány Thinisz városában?</p>
               <p>Izgalmas csend terült a templomra. A füstölőszerek párája megfeketedett, aztán
                  titokzatos lilaszinbe hajlott. Rasepzesz szétnézett:</p>
               <p>- Feleljetek!</p>
               <p>- Sesz! - kiáltotta valaki.</p>
               <p>Ezer hang zúgta rá:</p>
               <p>- Sesz!</p>
               <p>A szentély falai reszkettek.</p>
               <p>- Sesz! Sesz! Sesz!</p>
               <p>A főpap felemelte kezét, hogy szólni akar, de ebben a pillanatban fegyverek
                  csendültek s a Pharaoh intésére a katonák a főistállómester vezetése alatt
                  körülfogták Rasepzesz oltárát.</p>
               <p>Riadalom támadt.</p>
               <p>- Mit akartok? - sápadt el a főpap.</p>
               <p>- A Pharaoh parancsát várjuk! - mondta félhangosan a főistállómester.</p>
               <p>A Pharaoh felemelte fejedelmi botját és intett, hogy csend legyen s ahogy az
                  alaktalan zaj elült a templomban, Rasepzeszhez fordult:</p>
               <p>- Folytasd!</p>
               <p>Szólni akart a főpap, de nem jött szó ajkára. Halálsápadtan meredt a Pharaohra,
                  kinek a katonái a sereghadnagyok parancsára odakint már körülvették az egész
                  templomot.</p>
               <p>- Szethnek áldozat kell... - ismételte Rasepzesz esett hangon. - Kicsoda az a
                  Sesz, akiről ti beszéltek?</p>
               <p>A Pharaoh fölemelkedett és megfelelt messze csengő hangon:</p>
               <p>- Sesz, akit te áldozatul kivánsz, itt ül mellettem; Chafra-Szahura leánya s
                  jelenleg Thinisz kormányzója!</p>
               <p>A thébei főpap ránézett, aztán meghajolt mélyen, sárgán mosolygott s türkiszgyürüs
                  kezével titokzatosan intett:</p>
               <p>- Uram, Pharaoh, bocsáss meg... Sesz nemcsak Thiniszben, hanem egész Egyiptom
                  földjén a legszebb lány, de mégsem engedhetem meg, hogy ő legyen az áldozat, mert
                  a templomi törvények előirják: a szamárfülü Szethnek gyermekleány kell, aki
                  szerelmet még sohasem érzett... és ugy tudom, hogy Sesz a te menyasszonyod, aki
                  igaz szive szerint szeret léged...</p>
               <p>Óvatosan és kedvesen beszélt, szépen meglapult, mint a kelepcébe esett róka, mert
                  tudta, hogy minden szó a vesztét jelenti. A tömegre tekintett:</p>
               <p>- Sesz az ő szépségében és ártatlanságában ezerszer is méltó, hogy az istenek
                  áldozata legyen, de a törvények szerint nem lehet. Szeth nem fogadná szivesen, sőt
                  a haragja még inkább ellenünk gerjedne. Mondjátok meg nekem, hogy a serdülő és
                  szerelmet nem ismerő leányok közül ki a legszebb Thinisz városában?</p>
               <p>- Arinéfert! - kiáltotta a sokaság.</p>
               <p>Ott volt Arinéfert a fehérruhás virághintő-leányok között. Gyönyörü leány volt.
                  Üde, mint a harmatos rózsa. Tizenkétéves lehetett.</p>
               <p>- Arinéfert! - zugott a tömeg ajkán. - Arinéfert!</p>
               <p>Izisz nő-papjai, a pallakidák jól ismerték, mert minden egyházi ünnepélyen ott
                  volt, mint virághintő-leány, hogy szépségével az ünnepség fényét emelje.
                  Megragadták és az oltár elé vitték.</p>
               <p>- Anyám! - sikoltotta a lányka, minden izében reszketve és szétnézett, hogy merre
                  tudna menekülni. - Anyám!</p>
               <p>A pallakidák erősen tartották.</p>
               <p>- Arinéfert! - zugott a tömeg valami különös vallási rajongással. - Szethnek!
                  Szethnek!</p>
               <p>Rasepzesz csendet intett.</p>
               <p>- Leányom! - jajdult föl egy ráncosarcu öregasszony. - Arinéfert!</p>
               <p>Keresztültört a tömegen. A pallakidák sorába hatolt és a lányát, magához
                  ölelte.</p>
               <p>- Nem engedem!</p>
               <p>Összeborultak és jajgattak.</p>
               <p>- Válasszátok szét! - parancsolta a főpap.</p>
               <p>Az öregasszony térde megbicsaklott és elesett az oltár előtt.</p>
               <p>- Adjatok a templom pénztárából az anyának ékkövet és egy zacskó aranykarikát!</p>
               <p>Erős zsoltár zendült. A templom kincstárnoka eltünt. A pallakidák elővették az
                  áldozati köntöst és Arinéfert nyakába vetették.</p>
               <p>- A leányom! A leányom...!</p>
               <p>Ména lehajtotta fejét és sóhajtott. Sesz könnyezett a baldakin alatt.</p>
               <p>- Arinéfert... - jajgatott az öregasszony a tömör zsoltárhangu éneken keresztül. -
                  A-ri-né-fert!</p>
               <p>A templom kincstárnoka visszajött. Két zacskót hozott magával. A kisebbikben az
                  ékkövek voltak. A jajveszéklő öregasszony fölé hajolt:</p>
               <p>- Ne sirj! Itt van az ékkő, itt van a zacskó aranykarika... Fogd!</p>
               <p>Az anyóka a zacskókra bámult, aztán gépiesen utánuk nyult s viaszsárga, hallgatag
                  arcával eltünt a sokaságban.</p>
               <p>- Istenek! - susogta Sesz. - Nézd, Ména...</p>
               <p>A Pharaoh csüggedten bólintott.</p>
               <p>- Az arany! Nyomorulttá teszi az anyák szivét is...</p>
               <p>- Ai lenu... Milyen anya!</p>
               <p>- Ember... Annak a szegény asszonynak életében tán sohasem volt egy
                  aranykarikája...</p>
               <p>Hárfapengetés és zsoltáréneklés közt öltöztették fel a pallakidák Arinéfertet. A
                  leány fásultan nézett maga elé. Olyan volt, mintha megnémult volna, mióta
                  szülőanyja elment a kincseszacskókkal. Nem bánta, bármit is csinálnak vele.
                  Nyugodtan türte, hogy karjait átkössék a papiruszkötelekkel.</p>
               <p>- Az Aur partjára! - parancsolta Rasepzesz.</p>
               <p>A menet elindult a Nilus felé. Arinéfertet gyaloghintóba ültették, négy pap vitte.
                  Nagy zsolozsma indult a kanyargó menetben, melynek közepén, a papság mögött,
                  hatalmas testőröktől körülvéve, Ména fogata haladt.</p>
               <p>Az ég borult volt, mint alkonyatkor. A vizek távoli dühödt moraja áthallatszott a
                  zsoltárének pauzáin. Arinéfert mélán ült a halál hintójában. Akadtak, kik siratták
                  Arinéfert fiatal életét, de a tömeg magánkivül kiabálta Szeth nevét s gyötrött,
                  rajongó lelkével szinte már előre gyönyörködött az emberáldozatban.</p>
               <p>A menet előtt járó kikiáltók egy magas dombon megálltak a harsonafuvolákkal. A
                  tömeg két ágra szakadt és elszéledt a parton, az örvénylő vizözön fölött.
                  Rasepzesz a papsággal s az éneklő pallakidákkal, a széles part közepén
                  elhelyezkedett, a Pharaoh és a kormányzó kettős-székét pedig oldalt fölállitották,
                  mindjárt a háborgó hullámok közelében.</p>
               <p>- Mi lesz a leánnyal? - susogta Sesz.</p>
               <p>- Föláldozzák Szethnek...</p>
               <p>- Mentsd meg!</p>
               <p>- Nem lehet...</p>
               <p>- Pharaoh vagy!</p>
               <p>- Nem lehet... A tömeg őrjöngésbe törne...</p>
               <p>- Gondold, hogy én vagyok a helyében... én... Sesz...!</p>
               <p>A Pharaoh nem felelt, csak a dörgő vizörvénybe nézett, aztán a tömegre tekintett s
                  ezt gondolta: Ó te szegény nép, olyan a te lelked, mint Ammah csarnoka, hol örök
                  a sötétség és a kin... Akkor riadt föl, mikor a harsonások rengő riadót fujtak,
                  hogy kezdődik az áldozat!</p>
               <p>A főpap előlépett és a háborgó vizekre tekintett. Olyan volt a Nilus, mintha
                  millió mehen-kigyó hullámzott volna benne vonagló tömegekben. Dörgött, bőgött az
                  áradat, suhogó hullámhegyek csapkodták a partot; ameddig a szem ellát, mindenütt
                  kavargó örvény, uj hullámok, uj vizek, uj veszedelmek... az egész vidék tenger
                  alatt... s a dühödt vizekre ugy hajlik az égbolt, mint egy homályos, tompa
                  bronztükör...</p>
               <p>- Ai lenu! - jajgatott a nép.</p>
               <p>- Mérhetetlen kár... - sóhajtotta Ména. - Nagyobb csapás ez, mint a háboru!</p>
               <p>Rasepzesz imába kezdett:</p>
               <p>- Kom-Ombo félelemmel tisztelt Istene, ó szamárfülü Szeth! Én, Thébének főpapja,
                  Egyiptom nevében hozzád könyörgöm, hallgass meg engem. Áldozatot mutattunk be
                  Izisznek s a kilenc főistennek, de ők nem könyörültek rajtunk s nem csendesitik le
                  a bőszült vizeket. Most hozzád fordulunk segedelemért; ránk ontottad haragodat s
                  vedd le rólunk, mert ha elveszünk, ki dicséri az isteneket és ki zengi
                  kürt-zsoltárral a te nevedet?</p>
               <p>A kürtök lágyan búgtak.</p>
               <p>- Nagy pusztulás szakadt Egyiptomra. Háboru volt: megszünik haragod? Izisz siratja
                  azokat, kik elestek, könnyéből tenger lett és megsemmisit mindent s megöli a
                  szegény rometuk reménységét. Inséget és nyomort hozol ránk, nem lesz betevő falat
                  Egyiptomban, a koldus meghal, a gazdag koldus lesz, ki morzsán tengeti életét...
                  Álljon meg a viz, süllyedjen medrébe, hozd el a pusztákból a száritó szeleket, adj
                  áldást és bőséget, hogy nevedet áldják a szegény emberek az ég négy oszlopa alatt,
                  ó szamárfülü Szeth!</p>
               <p>A harsonák hangja lehalkult és lágy, sóhajtásszerü búgással kisérte Rasepzesz
                  beszédét.</p>
               <p>- Te vagy az az isten, ki hirtelen haragodban rombolsz; te vagy az az isten, kit
                  hamar kiengesztel a szivből jött imádság. Ihol van előtted Egyiptom száz papi
                  feje s hozzád könyörög fájdalmas szivvel: vedd le rólunk a rettentő pusztulás
                  átkát, nyisd meg istenszivedet imánk előtt s haragodat változtasd áldássá és akkor
                  Egyiptom minden templomában imádni fogják a nevedet!</p>
               <p>A vizek bőgtek.</p>
               <p>- Akkora aranyszobrot kapsz, amekkora a te kom-ombói bazaltszobrod. Ezt igéri a
                  Pharaoh. A te tiszteletedet elterjesztjük az egész világon, csak könyörülj! Szent
                  füledet hajlitsd le hozzánk s légy kegyelemmel, hiszen látod, hogy sziv szerint
                  imádunk s hódolunk neked!</p>
               <p>A vizek taraja vadul lengett. A hullámok össze-összedördültek, mint a leboruló
                  hegyek. Az örvények tátogattak, mint a vizilovak vagy a nagy halak.</p>
               <p>- Ártatlan tudásu szüzet hoztunk, ó szamárfülü Szeth! Arinéfertnek hivják és
                  Thinisz város legszebb serdülő leánya. Született szerelemre és boldogságra s ime,
                  a tiéd lesz... fogadd szivesen, mert ebben az áldozatban Egyiptom neked a szivét
                  nyujtja...</p>
               <p>Intett és a pallakidák a megkötözött leányt megragadták és előrevezették.</p>
               <p>- Istenek... - rebegte Sesz.</p>
               <p>Arinéfert szétnézett és föleszmélt. A zúgó vizekre bámult és fölsikoltott:</p>
               <p>- Anyám!</p>
               <p>A pallakidák körülvették.</p>
               <p>- Fogjátok meg! - parancsolta Rasepzesz. - Hozzátok a partra!</p>
               <p>A kürtök fölrivalgtak.</p>
               <p>- Mit akartok?! Ugy-e csak álom...? Engedjetek... a nagy istenekre kérlek!...</p>
               <p>Kiugrott a pallakidák kezéből s visszafelé futott az életbe... A papnők
                  megrohanták és dulakodni kezdtek a kétségbeesett leánnyal.</p>
               <p>- Élni... élni...! Kegyelem... ke-gye-lem!...</p>
               <p>Sesz sirni kezdett s Ména hallgatag arcán is legördült a könny. A tömeg vadul
                  üvöltözött:</p>
               <p>- Dobjátok a vizbe!</p>
               <p>A pallakidák a part szélére vezették. Arinéfert megtorpant s a tomboló örvényekbe
                  bámult. Rasepzesz az áldozat-ajánlás végébe fogott:</p>
               <p>- Vedd át tőlünk Arinéfertet, ő a te menyasszonyod s hullámajkaddal csókold meg
                  ajkát. És amikor...</p>
               <p>Arinéfert megfordult, tébolyult szemét meghordozta a sokaságon, aztán a Pharaoh
                  arcán megállt a tekintete. Ránézett szivetrázó, néma esdekléssel, aztán hirtelen a
                  lábához borult.</p>
               <p>- Ména! Pharaoh! Isten! Mentsd meg Arinéfertet... óh... óh... Könyörülj!...</p>
               <p>Rasepzesz dühösen intett s a pallakidák rárohantak és a viz felé hurcolták.</p>
               <p>- Dobjátok be! - üvöltötte a sokaság.</p>
               <p>Utána csend.</p>
               <p>Csak a leány pihegése hallatszott...</p>
               <p>Levetette magát a földre. Vitték. Még csak három lépés... Ména fölemelkedett:</p>
               <p>- Megálljatok!</p>
               <p>Olyan volt a hangja, mint az érc.</p>
               <p>- Engedjétek el!</p>
               <p>A papok és a pallakidák ámulva néztek az istenek fiára.</p>
               <p>- Dobjátok be! - üvöltötte Rasepzesz.</p>
               <p>- Ne érintsd! - kiáltotta a Pharaoh. - Meghal, ki hozzányul!</p>
               <p>A pallakidák elengedték.</p>
               <p>- Vizbe! - tombolt a tömeg.</p>
               <p>A Pharaoh szeme lángra gyult.</p>
               <p>- Csend!</p>
               <p>És csend lett.</p>
               <p>A leány a porban feküdt. Ménára nézett.</p>
               <p>- Jöjj ide!</p>
               <p>Fölkelt, odavánszorgott és Sesz lába elé hullt.</p>
               <p>- Uram, Pharaoh... - hebegte Rasepzesz.</p>
               <p>- Élni... élni... - tördelte a leány. - Kegyelem...!</p>
               <p>A Pharaoh lehajolt.</p>
               <p>- Ne félj!</p>
               <p>Leoldotta kezéről a papiruszkötelet.</p>
               <p>- Szabad vagy!</p>
               <p>És ekkor kiegyenesedett. Ragyogó fegyverzetében olyan volt, mint Menthu isten.
                  Seregverő dárdája döngött, ahogy előrelépett az orditó hullámok felé. Megállt a
                  dombtetőn, a part fölött, lángoló szemét a vizekre vetette, aztán fölemelte a
                  karját s megfenyegette Aur szent vizét rengő kiáltással:</p>
               <p>- Meg-fé-kez-lek!</p>
               <p>A hullámhegyek lelapultak. Csendesség lőn a tengeren...</p>
               
            </div>
            <div type="chapter">
               <head>XVI. Taki...</head>
               <p>Éj volt. Gyenge holdvilág derengett. Vagy száz szegény, fáradt rabszolga
                  Pahaneb-tet város bástyái alá érkezett.</p>
               <p>Vállukon egy-egy zsákot cipeltek.</p>
               <p>- Jaj, be nehéz...</p>
               <p>Husz fegyveres őr kisérte őket. Az őrség vezetője megverte a hatalmas
                  bronzkaput.</p>
               <p>- Hej!</p>
               <p>- Ki az? - szólt le az őr.</p>
               <p>- Taki.</p>
               <p>- Micsoda Taki?</p>
               <p>- Taki. A rabőrök feje.</p>
               <p>- Mit akarsz?</p>
               <p>- Nem látod?</p>
               <p>- Hogy látnám? Hiszen sötét van...</p>
               <p>- Nyisd ki!</p>
               <p>Vagy három hatalmas fáklyával levilágitottak.</p>
               <p>- Mit akarsz?</p>
               <p>- Drága terhet hozunk...</p>
               <p>- Honnan?</p>
               <p>- A mafkati bányákból.</p>
               <p>- Mit hoztok?</p>
               <p>- Hát mi terem ott? Nyisd ki már, ne alkudozz annyit!</p>
               <p>Gorombán beszélt.</p>
               <p>- Várjatok reggelig! - szólt le a bástyaőrök főnöke.</p>
               <p>- Megbolondultál? Hiszen alig állunk a lábunkon, különösen a rabszolgák...</p>
               <p>- Odakint is elhálhattok. Szép csillagos az ég...</p>
               <p>- Ugy ragyogjon rád Ozirisz szeme! Nyisd ki már!</p>
               <p>- Nem nyitom.</p>
               <p>A rabőrök feje fölkiáltott dühösen:</p>
               <p>- Nem? Majd vernek rád vagy százat! Hallod-e, ne okoskodj, nincs kedvem! Szigoru
                  parancsom van, hogy hajnalkor induljak visszafelé a bányaraktárakba való
                  készlettel. Vigyázz, a khári herceg nem ösmeri a tréfát!</p>
               <p>- No... no... no... várj! Nyitom már. Csak csendesen!</p>
               <p>A bástyaőrök levonultak s az óriási bronzkapu kinyilt. A fáradt rabszolgák lassu
                  menete bevánszorgott a hatalmas pylonok alatt. Az egyik rabkisérő hangosan
                  szitkozódott:</p>
               <p>- Retkünk, hagymánk, mindenünk elfogyott. Alig állok a lábamon! Hogy süllyedjen el
                  az a Mafkat a Sástengerrel s a mentupásztorok félszigetével együtt... Siess!</p>
               <p>Az előtte vánszorgó rabszolgára vert.</p>
               <p>- Mit hoztok?</p>
               <p>- Smaragdot és más egyebet...</p>
               <p>Az egyik bástyaőr fölkiáltott:</p>
               <p>- Hiszen ezek nem kúsi (ethióp) rabszolgák, hanem egyiptomiak!</p>
               <p>- Igen, rometuk, - felelte a rabőr közönyösen, - akik megszöktek a háboru elől s
                  akiket az uj Pharaoh örökös bányamunkára itélt...</p>
               <p>- Ahá!</p>
               <p>A rabszolgák a zsákokat ledobták s minden zsákból kiugrott egy fegyveres
                  legény.</p>
               <p>- Árulás!</p>
               <p>Csak néhány pillanatig tartott a zürzavar. Szármanár, Tehuti-kerület fiatal
                  fejedelme, válogatott katonáival megrohanta a bástyaőröket s végzett velük.</p>
               <p>- Előre!</p>
               <p>Kétszáz emberével a város szivébe nyomult. Ez a kis csapat bátrabb volt, mint egy
                  hadsereg.</p>
               <p>Sietve huztak végig a csendes utcákon. A fegyverük meg sem zörrent. A hercegi
                  palotáig akadály nélkül eljutottak, de itt feltartóztatták a virrasztó
                  testőrök.</p>
               <p>A palotába törtek.</p>
               <p>- Ellenség Pahaneb-tet falai között! - zúgott végig a lótusz-oszlopos folyosókon.
                  - Fegyverre!</p>
               <p>Rövid ideig tartott. A testőrség fele egy-kettőre elhullt. Szármanár berontott s
                  kétségbeesett ellenállás után a testőröket visszavetette Szerbáneb lakosztálya
                  felé.</p>
               <p>- Mi az?! - riadt föl álmából a nagyur.</p>
               <p>Ott verekedtek már az ajtaja előtt.</p>
               <p>- Árulás!</p>
               <p>A folyosókon dühöngött a harc.</p>
               <p>- Orgyilkosok!</p>
               <p>A testőrök elszántan harcoltak, Szármanár mégis a herceg lakosztályába tört.</p>
               <p>- Fogjátok el!</p>
               <p>Szerbáneb teremről-teremre menekült.</p>
               <p>- Állj meg! Gyáva! Hiába futsz!</p>
               <p>A khári herceg az utolsó teremben megszorult.</p>
               <p>- A Pharaoh nevében foglyom vagy!</p>
               <p>Szerbáneb kardot rántott.</p>
               <p>- Én?! A khári herceg? Én?!</p>
               <p>A katonák berohantak.</p>
               <p>- Fogjátok el!</p>
               <p>De Szerbáneb visszaverte a katonák rohamát.</p>
               <p>- Add meg magad!</p>
               <p>- Soha!</p>
               <p>És megrohanta Szármanárt.</p>
               <p>- Átkozott!...</p>
               <p>A kardok összevágtak. Pengéjük sötét ragyogással villogott a füstös
                  fáklyafényben.</p>
               <p>- Tacskó! - hörögte Szerbáneb.</p>
               <p>- Hátra! - kiáltotta Szármanár a segitségére siető katonáknak. - Majd én...
                  egyedül!</p>
               <p>Döngtek a kardok, omlott belőlük a szikra, mintha két fáklyával verekedtek
                  volna.</p>
               <p>- Nesze! - lihegte a herceg.</p>
               <p>Szúrt.</p>
               <p>- Ez neked...!</p>
               <p>Szármanár kivédte.</p>
               <p>- Ez a Pharaohnak...!</p>
               <p>Rettentő vágás volt, de Szármanár ezt is visszacsapta. Aztán lelapult, előrebujt,
                  mint az ugró párduc, s villámsebesen döfött.</p>
               <p>- Ez a Pharaohért!</p>
               <p>Kardja a khári herceg szivén keresztülfutott.</p>
               <p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - </p>
               <p>Levélrészlet:</p>
               <p>«...Élve nem foghattam el, ó szentséges Pharaoh, mert ellenem támadt, védekezett,
                  karddal tört az életemre. Ugy halt meg, mint igazi harcos; legyen hozzá kegyelmes
                  a segitő Ozirisz, mert bátor halált halt; én öltem meg egyedül, vitézi
                  viadalban.</p>
               <p>A harc hajnalig tartott. A város fegyveres-házaiból seregek zúdultak a palotába és
                  a polgárok is fegyvert ragadtak. Nagy erőmbe került, mig elnyomhattam a
                  pahaneb-teti éjjeli küzdelmet, nem is annyira karddal, mint inkább jó beszéddel. A
                  palota erkélyéről beszédet intéztem a néphez, a te nevedben s a nép, mely nem
                  szerette a zsarnokot, megnyugodott és szétoszlott, nemkülönben a hadierő is
                  letette a fegyvert, mert letétettem vele.</p>
               <p>Most Pahaneb-tet a te városod. A kincstartóházat lezárattam. Sok, igen sok kincset
                  találtam benne, hiteles lajstromát, ime, elküldöm neked. Parancsod szerint
                  megszálltam a hercegi palotát s benne lakozom; Szerbáneb holttestét átadtam a
                  balzsamozóknak s nagy pompával eltemettetem. Uram, Pharaoh, én a te hiv szolgád
                  vagyok és bizzál bennem, Szármanárban, aki azt kivánom, hogy legyen életed, üdvöd
                  és erőd, s aki mindig is igazszivü leszek hozzád, a seregek és a fejedelmek
                  urához. Ugy van.»</p>
               
            </div>
            <div type="chapter">
               <head>XVII. Athir 21.</head>
               <p>Mezori (október) elején megszünt a vizáradás. A Nilus lelapult és ugy kuszott a
                  tenger felé, mint valami ezüst kigyó. A magtárak az utolsó szemig kiürültek: éhség
                  és nyomor szakadt volna Egyiptomra, de Ména idejekorán gondoskodott s a
                  Sástengeren keresztül Ázsiából rengeteg gabonát hozatott, igaz, hogy drága
                  kincsen. Bosmáta, Néfer-Kara és a thébei főpap arra számitott, hogy a nyomorba
                  jutott nép lázadásba tör; a lázadás elmaradt. A Pharaoh ezt leginkább Sesznek
                  köszönhette, mert a Szeth-áldozat után való napon ő figyelmeztette, hogy
                  haladéktalanul gondoskodjék elegendő gabonáról.</p>
               <p>Meghalt hát Szerbáneb is, az uj egyesülés leghatalmasabb ellensége, Egyiptomban
                  rend, béke és jólét, ha nem is valami nagy jólét, de elég kenyér volt. Most Ména
                  összeült birodalma leghübb embereivel, tanácsukat kikérte s Raemkával, a nagy
                  épitőmesterrel az épitendő uj város minden tervét meghányta-vetette és megbeszélte
                  a Nilus szabályozását is, mert ugy gondolta, hogy ha ő embermilliók ura és
                  parancsolója, akkor egy folyónak is parancsolhat s kényszeritheti, hogy arra és
                  ugy hömpölyögjön, amerre és ahogyan ő akarja.</p>
               <p>És amikor a legfontosabb államügyeket elintézte, hirnököket küldött szanaszerte s
                  egész Egyiptomban kihirdettette, hogy lakodalmat ül. Nosza, megmozdult az ország.
                  Az adenek (helytartók) kiadták a parancsot, hogy az egész nemzet készüljön a nagy
                  ünnepségre.</p>
               <p>Ötszáz varrónő éjjel-nappal dolgozott: Sesznek kelengyét csinált. Ména követeket
                  küldött gazdag ajándékokkal Pa-Uat városába, Hathor jósdájához, azonkivül a
                  Szinai-félszigeten lévő smarag - Hathorok templomában is gazdag áldozatot
                  mutattatott be, hogy kapjon kedvező jóslatot s hallja meg egész Egyiptom: a
                  Pharaoh a Hathorok segitségével választotta ki az ő feleségét és boldog lesz
                  vele.</p>
               <p>A felső és alsó kerületekből Thinisz felé megindult a nép. Gyalog, öszvéren,
                  szamarakon, hajókon s apró csónakokon özönlött a Pharaoh szülővárosa felé, hogy a
                  nagyszerü látványban gyönyörködhessék. A sivatag felől is jöttek idomitott
                  struccmadarakon s mindenrendü ajándékot hoztak a szentséges emberpárnak, akik az
                  istenek akarata szerint megszerették egymást; a szegény rometuk kicsi holmit
                  hoztak, a gazdagok pedig dus ajándékokat, hogy a Pharaoh és felesége előtt ne csak
                  szavakban fejezhessék ki mélységes hódolatukat.</p>
               <p>Hetekig tartott a népek vándorlása, mig messzi délről s magas északról Thiniszbe
                  jutottak. Elefantin városából utrakelt az öreg Héruemheb is szépséges leányával,
                  Aménuval együtt s dusgazdag kincsházából szemkápráztató ajándékokat hozott a
                  boldog mátkapárnak. És utrakelt Bosmáta is Thébe városából Néfer-Karával s
                  Rasepzesszel egyetemben, mert ugy szólt a parancs, hogy Egyiptom kormányzóinak s
                  minden előkelő emberének részt kell vennie a fejedelmi esküvőn!</p>
               <p>A boldog város mezőin a tenger vendég befogadására nagy deszkabódékat emeltek. Az
                  előkelőknek a Pharaoh és Thinisz előkelői nyujtottak szállást. Naponta csordákat
                  hajtottak föl a nép ellátására, hajószámra hozták a bort Kakem-kerületből s
                  máshonnan, ahol csak jó és hires szőlő terem. Szegény Dudufhornak sohasem volt
                  annyi dolga, mint most, mert a hatalmas vendéglátás minden gondja legfőkép az ő
                  vállán pihent.</p>
               <p>Athir hó (január) tizenötödikére összegyült a rengeteg násznép. Athir hó
                  huszonegyedikén lesz a nagy menyegző! A mindenrendü és rangu vendégek egy hétig
                  pihenték az ut fáradalmait s Athir hó huszonegyedikén megszólaltak a lakodalmi
                  harsonák!</p>
               <p>A nép a városba özönlött és ellepett minden talpalatnyi földet. Az ujjáalakitott
                  Hórusz-templom előtt ember ember hátán tolongott. Diszbeöltözött főpapok és
                  sereghadnagyok csillogtak a tömegben, melynek lármás, izgatott beszéde a nagy
                  tenger morgásához hasonlitott. Szép asszonyok és gyönyörü lányok várakoztak
                  festői csoportban: Mindjárt jön a Pharaoh ragyogó kiséretével, tulnan pedig Sesz
                  érkezik az asszonyok és szüzek virágcsokrával, hogy a Pharaohnak örök szerelmet és
                  hüséget fogadjon!</p>
               <p>Kürtharsanás hallatszott. A forrón ragyogó ég alatt kékes porfelhő támadt. A
                  kikiáltók öblös hangja már messziről megcsendült:</p>
               <p>- Ména Pharaoh, a fejedelmek fejedelme és az istenek legkedvesebb fia, Hórusz
                  templomába megy, hogy áldozzék az isteneknek!</p>
               <p>Az aranyszerszámos, strucctollforgós fejedelmi öszvérfogatot rengő kiáltással
                  fogadta a nép. Ména kiséretével a templomba vonult. Valamivel később lelkes moraj
                  futott végig a téren:</p>
               <p>- Sesz! Sesz jön...</p>
               <p>S ahogy fehérrózsás hordszéke feltünt, ezrek kiáltották:</p>
               <p>- Éljen a Pharaoh asszony!</p>
               <p>Négy ifju fejedelem hozta hordszékét s fejedelmi lányok tartották mögötte a
                  strucclegyezőket. A kürtösök üdvözlő riadót fujtak. A templom grádicsánál leszállt
                  hordszékéből s a rózsák szőnyegén a szentélybe vonult.</p>
               <p>Helyet foglalt a Pharaoh helyével szemközt levő unió-köves baldachin alatt. Szép
                  arca halványabb volt, mint máskor. Akik látták, azt suttogták, maga Izisz istennő
                  ül az unió-köves diszsátorban, olyan szép, olyan szelid, olyan büszke, olyan
                  magasztos, olyan földöntuli volt Chafra-Szahura leánya!</p>
               <p>Az ünnepély megkezdődött. Az áldozatot bemutatták az összes isteneknek. A templom
                  karzatairól rózsafelhő hullott, édesillatu, misztikus füstölőszerek égtek a
                  serpenyőkben s Rasepzesz, Szinéh-Szentha és a többi főpap ujjongó zsoltárt
                  énekelt, buzgón könyörögve, hogy a Pharaoh áldozatát fogadják szivesen a nagy
                  istenek s árasszanak áldást a szent frigyre, mely most megköttetik az isteni és
                  emberi törvények szerint...</p>
               <p>Rasepzesz a főpapokkal Ména elé járult és az istenek oltára elé vezette;
                  Szinéh-Szentha pedig tuloldalt Seszt hozta elő. A fejedelmi kiséret hátul,
                  félkörben fölállt s a tebunik mély áriái mellett megkezdődött a ceremónia.</p>
               <p>Bosmáta is ott volt a nők csoportjában s az első strucclegyezőt tartotta.
                  Mosolygott, de szivében poklok vihara tombolt. Aménu haloványan nézett a
                  füstölőszerek lágyan ringó páragomolyába, mintha ott keresné az élet álmait...
                  Néfer-Kara pedig hátul egy vastag kőpillér alatt összefont karral állt, fásultan,
                  kiégett szemmel, mint aki ébren aluszik...</p>
               <p>A tebunik és hárfák elhallgattak, Rasepzesz intett és Seszt a Pharaoh mellé
                  vezették. Egy pillanatig önmaga is csodálkozva nézte a gyönyörü emberpárt, aztán a
                  szeme megmozdult s kicsivel később megszólalt a nagy, várakozásteljes
                  csendben:</p>
               <p>- Jó istenek, kik mosolyból és sóhajból szövitek az ember életét s kik a
                  csillagokra irjátok a szivek végzetét, előttetek áll Egyiptom főfejedelme az ő
                  szerelmesével, kit választott magának százezer leányok és asszonyok közül.
                  Áldozatát szivesen fogadtátok, és ebből én, a ti igénytelen szolgátok, ugy
                  látom, hogy nem vagytok ellenségei az ő szerelmüknek s áldást, boldogságot fogtok
                  árasztani az ő életükre...</p>
               <p>Az illatos szerek füstje egyenesre szállt.</p>
               <p>- Én összeadom Ménát és Seszt az isteni és emberi törvények szerint, az ország
                  előtt, mely ünnepelni jött. Nevüket bejegyzem a házasságok külön papiruszára. Ez a
                  papirusz legyen szerződés az ég és a föld között, mert a Pharaoh az ég fia, Sesz
                  pedig Egyiptom leánya.</p>
               <p>Hangja fölemelkedett:</p>
               <p>- Legyen áldás és dicsőség az életükön és szerelmükön! A Pharaoh nyerjen ebben a
                  szépséges leányzóban igaz, hű szivet, mely a halálban is hű marad; Sesz pedig
                  találja meg a Pharaoh szent mosolyában az életet és boldogságot, az üdvöt és
                  halhatatlanságot. Ti, istenek, leljetek bennük atyai örömöt, Egyiptom szegény népe
                  istápoló erős kezet!</p>
               <p>- Éljen a Pharaoh! - dörgött a szentély.</p>
               <p>Csend.</p>
               <p>- Éljen a Pharaoh asszony! - riadoztak a lótusz-oszlopok.</p>
               <p>Aranyszisztrum zendült, de hangját elnyomta a lelkesült öröm.</p>
               <p>- Pharaoh!</p>
               <p>- Sesz!...</p>
               <p>Néfer-Kara föleszmélt Sesz nevére. Szélnézett, mintha álmából ébredne, aztán az
                  oltárra meredt. Rasepzesz elvégezte a szertartást s most Ména megfogta Sesz kezét,
                  előlépett vele az oltár elé s mélyen meghajolt:</p>
               <p>- Nagy istenek, ime itt van Sesz, az én feleségem. Áldjátok meg az ő szivét!</p>
               <p>- Sesz a másé... - mormogta Néfer-Kara s az ünnepies csendben fölzokogott a
                  kőpillér alatt...</p>
               <p> (Vége a második könyvnek.)</p>
               
            </div>
         </div>
         <div type="chapter">
            <head>HARMADIK KÖNYV</head>
            <div type="chapter">
               <head>I. Memphisz.</head>
               <p>Fent, északon, hol a Nilus hét ágra szakad, ott tette le Ména fáraó az uj város
                  alapkövét s Memphisz-nek, azaz Jó hely-nek nevezte. A várostól északnyugatra
                  óriási tavat ásatott, melyet a Nilusból töltetett meg vizzel, a város déli oldalán
                  pedig gátat épittetett, hogy az uj várost a Nilus áradása és az ellenség esetleges
                  támadása ellen megvédje; a város keleti határa maga a Nilus volt.</p>
               <p>Raemka főépitész vezetése alatt folyt a rengeteg méretü épitkezés. A szilsziliszi
                  gránitbányákból száz és száz tutaj hordta a követ szüntelen s épültek az óriási
                  paloták, az utcasorok, a terek, mintha varázsütésre emelkedtek volna föl.
                  Százezernyi ember dolgozott.</p>
               <p>A sürgés-forgás, a zaj, a munka Ptah isten épülő temploma és a fáraó-palota körül
                  volt a legnagyobb. A teherhordó rabszolgák és a szegény rometuk zsivajában
                  fölhangzott a zord parancs s utána oszlopok dübörögtek, csigák nyikorogtak, egy
                  pillanatig sem szünetelt a kővágó balták és kalapácsok fergeteges üteme. Ott
                  felirásos obeliszket akarnak fölállitani, amelyre Ptah isten dicséretét véste a
                  képfaragó, de vasláncok szakadoznak rettentő sulya alatt. Amott térdigérő kőporban
                  gránitból faragott szfinksz-szobrot hurcolnak valamelyik palota főbejárata elé,
                  még távolabb nagy pylonokat emelnek, lótuszvirág-oszlopokat vonnak a magasba,
                  kőtömböket helyeznek egymásra, itt meg állványokat bontogatnak, döng a balta,
                  recseg a deszka, omlik a törmelék, ezer hang kiabál... Eszeveszett forgatag!</p>
               <p>Komoran állott Raemka a gyönyörü Ptah-templom legmagasabb lépcsőjén s a
                  szakadozott kőporfelhőn át a tömegek titáni munkáját figyelte. Arcán mosoly
                  rezgett, ahogy teremtő lelkének megvalósult álmait szemlélte. Mert a város, a
                  szépséges Memphisz, utcasoraival, templomaival, bronzveretes kupoláival, minden
                  nagyságával és káprázatával az ő lelkében született! Költő volt Raemka:
                  gránitsziklából faragta csodás verseit és e versek szakaszai az utcasorok, vesszői
                  az obeliszkek s pontjai a paloták. Nézte a rengeteg várost, a hatalmas palotákat s
                  a bevehetetlen erősségü bástyafejeket, merengve simogatta fekete szakállát, aztán
                  a mellén karját összevonva, tépelődött izzó tervein.</p>
               <p>A sütőmesterek és a baromvágó kereskedők sátrai felől, melyek élelemmel látták el
                  a városépitő tömeget, kék szinfolt tünt fel a távolban. A lángeszü Raemka
                  tekintete rátévedt és megpihent rajta: Tey asszony jött, az ő felesége, kit igen
                  szeretett. Szép alakja milyen kedvesen imbolyog! Gyönyörködött benne, aztán
                  lesietett a lépcsősoron, a kőfaragók szürke során végighaladt és kilépett a széles
                  pálmasorba. Hirtelen megállt.</p>
               <p>Az, akit a felesége oldalán kisérő rabszolgának nézett, nem az volt, hanem
                  Merbapen sereghadnagy, az épitkezéshez kirendelt katonaság főparancsnoka.
                  Elhalványodott. A szép, ragyogó szemü Teyt az egyik thébei táncházból vette
                  feleségül s Tey asszony akkor omló könnyek közt fogadott örök hüséget neki. És
                  lám, amióta csak Memphiszben vannak, mindig Merbapennel jár és mindig Merbapenre
                  mosolyog!</p>
               <p>Mert látta ő azt a titkos asszonymosolyt, sokszor észrevette és hite megingott az
                  asszony hüségében, aki valamikor öszvérhajcsárokat is szórakoztatott... De mit
                  akar Tey asszony. És mit akar Merbapen? Tudják-e, hogy mi a büntetése a
                  házasságtörésnek? Szerelmes és féltékeny volt Raemka, mosolyt erőltetett csüggedt
                  arcára és eléjük ment.</p>
               <p>- Raemka! - mosolygott rá. - Hogy halad a munka?</p>
               <p>- Memphisz épül! - felelte Raemka komoran.</p>
               <p>- Könnyü a te isteni lángelmédnek - üdvözölte Merbapen sereghadnagy
                  tiszteletteljesen. - Ámulok hatalmadon, hogy egy ilyen iszonyu méretü világvárost
                  varázsolsz a puszta közepére!</p>
               <p>Művész és becsületes volt Raemka, nem tudta, hogy az ilyen embernek hizelgése az ő
                  barátságán keresztül aranylépcső az asszony szivéhez. Fölmelegedett a lelke, nagy
                  terveiről kezdett beszélni, észre sem vette, hogy Tey asszony és Merbapen
                  sereghadnagy össze-összemosolyog...</p>
               <p>Orditás hallatszott a széles palotasoron.</p>
               <p>- Mi az? - rezzent föl a szépséges asszony.</p>
               <p>- A nagy istenszobrot hozzák, - sugárzott Raemka szeme, - Ptah szobrát, melynek a
                  képét én faragtam...</p>
               <p>A szoborszállitó rabszolgák első sorai kivánszorogtak a paloták közül. Sereg, mely
                  kinok alatt görnyed. Vagy ötszázan kapaszkodtak a rudakba és a kötelekbe s végső
                  erőfeszitéssel huzták Ptah temploma felé a kinok szekerét. A szoboróriás szeles,
                  magas faállványzaton nyugodott, mely alatt vastag cédrusgerendák nyultak keresztül
                  s két-két gerenda között egy-egy nagy, kettőspántu forgóhenger dörgött. A kövek is
                  szétmálltak a csikorgó hengerkerekek alatt, amint lomhán fordultak egyet-egyet.
                  Hörgés. Szitok. Sóhaj. A kinok szekerének az elején dühösen üvöltözött a
                  rabszolgák főfelügyelője; hosszu, szeges ostorával végigvagdosott az omladozó
                  embersorokon. A gyilkos napsugár szinte lánggal égett a szegény romatuk poros,
                  fekete hátán. Egyikük kidőlt.</p>
               <p>- Mi baja lehet? - kérdezte Tey asszony.</p>
               <p>- Az, hogy született! - felelte Raemka szomoruan.</p>
               <p>- Ozirisz... - tördelte az elesett rabszolga. - Ai lenu (jaj nekem)...</p>
               <p>Egy őr odaugrott.</p>
               <p>- Kelj fel!</p>
               <p>- Nem tudok... - emelte rá révedő szemét.</p>
               <p>- Ne bántsd! - indult fel Raemka. - Nem látod, hogy haldoklik?</p>
               <p>Az őr elkotródott.</p>
               <p>- Mit törődsz vele? - legyintett Merbapen. - Te, aki egy világot épitesz...</p>
               <p>Tey asszony e pillanatban összecsucsoritotta piros ajkát és csókot intett a
                  sereghadnagynak. Raemka meglátta és elsápadt.</p>
               <p>- Igen, világot épitek, de lelkemet összetöri egy lótuszarcu asszony... Boldog ez
                  a szegény!</p>
               <p>Lehajolt és megcsókolta a haldokló rabszolga homlokát.</p>
               
            </div>
            <div type="chapter">
               <head>II. Zsilipek ünnepe.</head>
               <p>A libai hegyek aljában is serényen dolgoztak. A Nilus uj medrének munkálatai
                  befejezésükhöz közeledtek. Memphisztől dél felé mintegy hatvanezer lábnyira
                  számitva már készen volt a hatalmas, uj meder; a rabszolgák tábora most a nagy
                  kőtöltésen dolgozott, mely előtt erős zsiliprendszer duzzasztotta a Nilus vizét.
                  Vastag, faragott kősziklákat helyeztek egymásra és áttörhetetlen fallá
                  tömöritették, hogy a hömpölygő áradat hullámai megtorpanjanak rajta és arra
                  legyenek kénytelenek fordulni, amerre Ména parancsolja...</p>
               <p>Az uj meder a két hegység közötti völgy kellős közepén huzódott végig; csigán lógó
                  zsilipek feküdtek azon a végén, mely a Nilussal érintkezett. Még szárazon
                  sötétlett a messzeségbe, mint egy uj ágy, puha homok-ágy, melybe a Nilus beledől;
                  mint egy mély ut, melyen a hullám-istenek harsogva fognak járni a világ
                  végezetéig, mert ugy akarja Ména!</p>
               <p>A folyamszabályozást Raemka tervezte és kitünően sikerült. A papság kétségbeesett
                  a vakmerő és istentelen cselekedeten, hogy Izisz utját háborgatni merik, de a
                  Pharaoh és Raemka nem sokat törődtek a csendes és félénk tiltakozással, mert
                  tudták, hogy az uj meder valóságos istenáldása lesz Egyiptomnak. Ména
                  kihirdettette, hogy a régi meder kettős veszedelmet rejteget magában, az egyik:
                  ha megjön a Nilus áradása, elöntené Memphiszt, a fáraó városát, mert jóval felette
                  folyik; a másik: idővel a sok iszap, melyet a folyó hömpölyget magával, ugy fog
                  lerakódni, hogy a Nilus áradásából a völgynek csak egyik fele kap, mig a másik
                  szárazon és terméketlenül marad. És a nép örült.</p>
               <p>Raemka személyesen ügyelt fel az utolsó napok nagy munkálatára. A dicsőség lángja
                  lobogott szemében, ahogy a mélyen mozgó Nilusra tekintett, mely az ő teremtő lelke
                  előtt meghunyászkodik. Aztán meg összefonta karját s állván a Nilus bástyatöltése
                  fölött, Memphisz felé nézett, hol Tey asszony s Merbapen sereghadnagy most élik a
                  szerelmüket.</p>
               <p>Türelmetlenül sürgette a munkát, hogy minél hamarább Memphiszben lehessen. Vas
                  parancsa alatt éjjel-nappal ezer emberek roskadoztak és két nap mulva jelenthette
                  a Pharaohnak, hogy a munkát befejezte és sietniök kell az uj meder megnyitásával,
                  mert a Nilus már annyira nyugtalankodik, hogy az óriási duzzasztógátak recsegnek
                  bele.</p>
               <p>Harmadnap a Pharaoh megjelent napfeljötte után a kiséretével. Fejedelmek és
                  főtábornokok, miniszterek és dusgazdag előkelők övezték a fáraó-párt, csak a
                  papság maradt távol. Alig volt egy-két papiember Szinéh-Szentha vezetése alatt a
                  fáraó kiséretében, a nép azonban hatalmas tömegekben vonult föl, hogy a nagyszerü
                  jelenetnek tanuja legyen.</p>
               <p>Baldakin-sátrakat vertek a Nilus partján, kürtök harsantak a pálmás völgyben és a
                  hegyek riadozva bugták vissza a kürtök ujjongó szavát. A nép lelkesen éljenzett. A
                  fáraó felesége Raemkához fordult:</p>
               <p>- Vajjon a kőbástya föltartóztatja-e a rázúduló vizeket? - kérdezte aggódva.</p>
               <p>Raemka fejet hajtott s mellére tette a kezét:</p>
               <p>- Uszebti...</p>
               <p>Felel érette.</p>
               <p>Most a főpap előlépett s beszédet intézett Iziszhez és a vizek szellemeihez.
                  Raemka sötéten égő szemmel állt a Fáraó mögött, háborgott a szive, mint a Nilus
                  földuzzadt vize, mert Tey asszony - a feje fáj - nem jött el a megnyitó-ünnepségre
                  és Merbapen sereghadnagy sem volt jelen...</p>
               <p>Szinéh-Szentha hangja fölemelkedett és tulzengte a hullámok zugását:</p>
               <p>- Ti szent habok és örvénylelkü hullámok, ne háborogjatok! Feküdjetek el uj
                  ágyatokba, melyet Aur örök vizének a ragyogó emberész emelt. Nem történt itt semmi
                  az istenek akarata ellen, csupán az emberi okosság hasznositja az istenek áldását
                  a föld javára. Szent vizek, én, Szinéh-Szentha, Ptah isten főpapja, megáldom a ti
                  uj medreteket és örök utatoknak bocsátlak. Eredjetek és hömpölyögjetek ti,
                  áldáshozó könnyek: titeket az igazi istenek sirtak el a szegény világ bűnei
                  fölött, ringjatok csendesen lefelé és árasszatok áldást Egyiptomra és a Pháraóra,
                  aki a ti atyátok és uratok, mert uj ágyat vetett nektek az idők végezetéig!</p>
               <p>A hullámok tajtékos csillogással lengették tarajukat s tompán döngették a remegő
                  zsiliprendszert, mely évezredes utjukba állt. A kürtök ismét megharsantak, a
                  papok ciprust és rózsát, lótuszt és áldozati szereket szórtak az uj mederbe s most
                  a Pharaoh kilépett Raemkával az ónixköves baldakin alól, fölment egyenest a magas
                  kőgátra, megállt a közepén és szembefordult az alant örvénylő vizekkel.</p>
               <p>- Vizek! - kiáltotta hangosan - uj utat nyitok nektek, mert Egyiptom érdekei ugy
                  kivánják. Én, Ména, Alsó- és Felső-Egyiptom Pharaohja rendeltem igy, és ugy lőn.
                  Sokan azt mondják, hogy az istenek akarata ellen cselekedtem, amikor a ti
                  fekvőhelyeteket megháborgattam. Ime ideállottam a töltésfal közepére s amikor a
                  zsilipek fölcsapódnak, rontsatok e bástyának és sodorjatok el engem, ha nem
                  helyesen és nem Egyiptom javára cselekedtem!</p>
               <p>Sesz elhalványodott. A nép halálcsendben hallgatott. A Pharaoh intett Raemkának. A
                  főépitész jelt adott:</p>
               <p>- Fel a zsilipet!</p>
               <p>Száz rabszolga kapott a csigakerékbe, a láncok élesen csikorogtak, tülkök
                  rivalgtak, ima zengett. Eljött a nagyszerü pillanat!</p>
               <p>Az emelkedő zsilipgát alatt kicsapott a viz s dörgő, sötét sugárral, vad
                  suhogással zudult a kőgátnak.</p>
               <p>- Ptah! Ptah! - kiáltották a papok.</p>
               <p>- Ptah! Ptah! - bömbölte a nép.</p>
               <p>- Ména... - rebegte Sesz királyné.</p>
               <p>- Pharaoh! - üvöltött fel a tömeg szakadozott hangon.</p>
               <p>A vizek orditva döngették a nilusi kőbástyát.</p>
               <p>- Izisz! Ptah!</p>
               <p>- Pharaoh - -</p>
               <p>A nagy zsilip fölhuzódott s tenger zuhant a bástyagátra. A nagy töltés
                  beleremegett. Hullám-elefántok höngörödtek egyenest neki, hogy elüssék és
                  elsodorják, az örvények bőgtek, ezer hideg kar ásta a gát tövét, hogy
                  szétszakitsa, porrá zuzza és a hatalmas sziklatömbök recsegtek s nyögtek a vizek
                  őrjöngő ereje alatt.</p>
               <p>A Pharaoh összefonta karját s nyugodtan állott a magasban, az orditó hullámok
                  fölött.</p>
               <p>- Feljebb a zsilipet! - kiáltotta Raemka ércesen.</p>
               <p>És a száz rabszolga az uj meder zsilipjének esett ismét, hogy utat nyisson a
                  háborgó vizeknek.</p>
               <p>- Izisz! Izisz!...</p>
               <p>A bástyafalat bőszülten döngették az irdatlan hullámok, de most megcsikordultak a
                  zsilipláncok s a kővel bélelt cédrusállványzat lassan fölemelkedett.</p>
               <p>- Istenek! - harsogta a nép.</p>
               <p>Rémes suhogás, zugás és dörgés hallatszott a kőgát alatt; a hullámok vonagló ivbe
                  hajlottak s arrafelé zudultak, ahol megnyilt a rés.</p>
               <p>- Az istenek lelke legyen veletek! - csendült meg a Pharaoh hangja, mint
                  messzezúgó hadikürt. - Uj ágyatok legyen boldog és örök s hirdessétek Egyiptom
                  dicsőségét, mig Ptah... Ptah ragyog az égen!</p>
               <p>Bezúdultak minden vizek s harsogva törtek Memphisz irányába. A Pharaoh hosszasan
                  nézett a messze robogó hullámok után. Raemka sugárzó arccal állt a töltés szélén s
                  az aranypárás távolba nézett. Egy pillanatig ugy érezte, mintha az ő szive-vére
                  volna az uj Nilus-meder...</p>
               
            </div>
            <div type="chapter">
               <head>III. Ptah zsoltára.</head>
               <p>Memphisz fölépült. Memphisz: a világ csodája! Álomváros. Csupa ragyogás és pompa.
                  Káprázat és hatalom. A Pharaoh bevonult dicsőségesen.</p>
               <p>Ptáh gyönyörü templomában megzendült a zsoltár. A tömjén és a mirrha füstje
                  rejtelmesen himbálódzott magasba. Komor ünnepiességgel szólt a főpap imája,
                  kisérték pedig a templomi zenésznők csendes, áhitatos hárfapengetéssel:</p>
               <p>“Dicsőség neked, a nagy istennek, istenek legelsőjének, az igazság urának, az
                  istenek atyjának, az emberek alkotójának, az állatok teremtőjének! Üdv neked, ki a
                  füvet növeszted...”</p>
               <p>Sirt a sip, zengett a hárfa, meg-megperrent az üstdob, s hogy jelt adott a papi
                  érccsörgő, térdet és fejet hajtott a Pharaoh és az udvara, ugy hallgatták, hogy
                  most a sip erősödik, a hárfasirám nagy, széles ivben emelkedik s tisztán, mint a
                  csengő arany, kizeng a húrok himnuszából a karvezetőnő édes éneke:</p>
               <p>“...a nyájat legelteted, te jótevő hatalom, föld megvilágositója, ki fenségesen
                  vonulsz tova az egek magasságán, aki ellenségeidre tüzeket bocsátasz s
                  tekinteteddel...”</p>
               <p>A fáraó-pár összenézett s könny homályositotta el szemüket.</p>
               <p>“...megfékezed a gonoszt, meghallgatod a nyomorban senyvedőt s jóságos vagy, mikor
                  hozzád kiált: aki a gyengét kiszabaditod az erőszakosnak kezeiből s igazságot
                  szolgáltatsz szegénynek, elnyomottnak...”</p>
               <p>A tömjénfüst sürüsödött. Látható sóhajként lengett szét a ragyogó szentélyben. Az
                  üstdob pergése gyorsult, a sipszó fölszárnyalt s tömören, ujjongón, szinesen,
                  csillogón csengett az oszlopok között a karvezető énekesnő zsoltáréneke:</p>
               <p>“...Üdv! Üdv neked! kiáltja minden: az egész teremtés; üdv száll feléd minden
                  országokból; zengjen is a te dicsőséged a föld messzeségein át az egek
                  magasságáig. Üdv, üdv...!”</p>
               <p>Háromszáztagu ének- és zenekar zengte a fölszentel zsoltárt Ptahnak, a hatalmas
                  istennek.</p>
               <p>“...A te felségedet imádják az istenek, téged dicsérnek a szellemek, akiket létre
                  szólitottál és ott ujjonganak Alkotójuk lábánál s hozzád kiáltanak: Üdvözlégy,
                  istenek atyáinak atyja...”</p>
               <p>Héruemheb Ta-Kemsz fejedelme, leányával, Amenuval a Pharaoh családja mögött
                  imádkozott. Hogy áldja meg Ptáh a Pharaoht, feleségét és két kis gyermekét.
                  Bosmáta és Néfer-Kara is ott volt az udvar népe közt, gyülölet és kin viharzott a
                  szivükben s némán könyörögtek az istenekhez, hogy homályosuljon el a Pharaoh
                  neve.</p>
               <p>“...aki emelted az eget és szilárddá tetted a földet; aki teremtője vagy
                  mindennek, ami életben van.”</p>
               <p>Rasepzesz haloványan és megalázva segédkezett Szinéh-Szenthának, ki legfőbb
                  diszben állott a papok élén. Pokol égett a szivén: Thébe csillaga elhomályosult!
                  Memphisz a birodalom fővárosa és az összes istenek székhelye... Thébe
                  lehanyatlott és az ő dicsősége is elmult Egyiptom előtt...</p>
               <p>“...te, ura az életnek; neked köszönünk, mert te szólitottál életre, téged
                  dicsőitünk, mert közöttünk időzöl...”</p>
               <p>Szármanár, Tehuti fejedelme Amenut nézte. Ragyogó szemét nem vette le róla az
                  egész szertartás alatt s nem a zsoltárének, hanem saját szive szerint érezte Ptáh
                  fenséges hatalmát és jóságát, hogy megteremtette Amenuban a világ legszebb
                  remekét...</p>
               <p>- “Ó Isten! - emelkedett a templomének -, te, világ épitője, neked nincsen atyád,
                  te magadból vagy neked nincsen anyád!... Te tartod fenn és mozgatod mindazt, amit
                  teremtettél, magad azonban tenmagadból, magad erejéből müködöl. Te szabtad a
                  törvényeket a földnek és az égnek, amely parancsaidnak engedelmeskedik...”</p>
               <p>Ptah rubint-szeme csodásan ragyogott.</p>
               <p>- “Ó, dicsérjük az Istent, aki az égboltozatot, a vidékeket, a tájakat, a nagy
                  tengert egyetlen igéjével alkotta: legyen a föld!”</p>
               <p>A zsoltár megszakadt. Édes hullámai a márványfalakon eltöredeztek. Az áldozat tüze
                  lehamvadt a kerek oltáron. Szineh-Szentha leborult az istenszobor előtt s hangos
                  imába kezdett a papi karokkal, hogy áldja meg Ptah Ména Pharaoht s árassza áldását
                  a családjára, áldja meg Memphiszt és áldja meg Egyiptomot minden városával,
                  népével, minden szegényével együtt. Aztán fölkelt, a nép felé fordult s
                  fölkiáltott ujjongó örömmel:</p>
               <p>- Éljen a Pharaoh!</p>
               <p>- Ména! - dörögte ezernyi hang.</p>
               <p>A nagy, visszhangos pylonok megszázszorozták a nevét.</p>
               <p>Szisztrum csörrent, aztán mély, meghatott csend támadt s most a Pharaoh
                  felemelkedett. Magasan szárnyaló beszédet tartott, hálát adott az isteneknek és
                  megköszönte a Tündöklő Udvar és a nép jókivánatait. Akkor megfogta Raemka kezét, a
                  templom közepére vezette, rámutatott s csengő hangon kiáltotta:</p>
               <p>- Üdvözöljétek és éltessétek Raemkát, az én nemes barátomat. Az ő lángesze
                  teremtette Memphiszt Egyiptomnak!</p>
               <p>- Raemka! - harsant fel a szentély.</p>
               <p>A Pharaoh magához vonta és homlokon csókolta.</p>
               <p>Állott a feketeszakállu művész a Pharaoh jobbján s remegő szemével az ezerfejü
                  tömegre nézett. Csak egy arcot látott: a Tey-ét. A szive megvonaglott. Érette
                  épitette Memphiszt. Könnye kiperrent az árva dicsőségben...</p>
               
            </div>
            <div type="chapter">
               <head>IV. “A Magas Ház Tündöklő Udvara.”</head>
               <p>Gugu megmaradt főistállómesternek. Raemka a “városok épitője” cimet kapta.
                  Merneptah főtanácsadó lett, Sesonk, a kincstárnok Thiniszből Memphiszbe jött.
                  Szármanár “mohár”, azaz: “a fáraó utmutatója” lett, ami igen nagy ügyességet,
                  bátorságot és gyorsaságot igénylő feladat, illetve méltóság volt, amennyiben a
                  mohár háboru esetén kémszolgálatot teljesitett. Főtábornoknak “a minden seregek
                  fővezére” cimmel Azeszkáfot, Kákém fejedelmét nevezte ki a Pharaoh. Dudufhor éles
                  eszének, itélőképességének és megbizhatóságának annyiszor tanujelét adta, hogy ő
                  lett “a fáraó itélőmestere”. A Pharaoh szerette a képzőművészetet s Thutmesz
                  hirneves szobrászt kinevezte “a szobrok főfelügyelőjé”-nek. “Ptah főpapja”
                  Szineh-Szentha lett s “a fáraó főorvosa” cimet egy Széti nevezetü hires kirurgus
                  nyerte el, akinek a mellékcime még “a fáraó ételeinek izlelője” volt. “A fáraó
                  főpohárnoka” Antef lett, Asenáth ura, az a szép sereghadnagy. Kakunak is jutott
                  cim: “A Tündöklő Udvar bolondja”. És hoppmestereket is választott a Pharaoh,
                  kettőt: Ani-t és Uzirteszen-t. Ani a főhopmester volt; Uzirteszen-t Bosmáta hozta
                  be az udvarhoz “második hopmester”-nek.</p>
               <p>Héruemhebnek, Ta-Kemsz fejedelmének nagy méltóságot adott a Pharaoh. Hivatalos
                  cime: “Dél hercege”. Ména Azeszkáfnak is felajánlotta, de a kákémi fejedelem nem
                  fogadta el, csak arra kérte a Pharaoht, hogy ő “a szemer-uat = a fáraó barátja”
                  cimet viselhesse.</p>
               <p>A fáraó kegyelme sokféle s tán érdemetlenekre is sugárzott. Tábornokok lettek:
                  Hui, Néfer-Kara, Antef, a főpohárnok és Merbapen, a fősereghadnagy s egyuttal
                  megkapták az “oroszlánrend”-et is, mint a vitézség jelvényét. Petamunef mester
                  “az ég titkainak feje” és “a fáraó bizalmasa” cimekkel vonult Memphiszbe s
                  szolgálatai jutalmául örök ellátást nyert és uj horoszkótornyot épittetett neki a
                  Pharaoh. Senkiről sem feledkezett meg Ména, mindenkit kitüntetett, aki érdemes
                  volt erre, vagy valaha jó volt hozzá.</p>
               <p>A férfi-udvart ilyenformán teremtette meg személye körül.</p>
               <p>Sesz is hasonlóképpen cselekedett. Az előkelők feleségeit ő is maga köré gyüjtötte
                  s diszes cimekkel tüntette ki.</p>
               <p>1. A főszertartásmesternő:</p>
               <p>Igen finom müveltségü asszony volt Gugu felesége, Ameritisz, ő nyerte el tehát ezt
                  a főméltóságot.</p>
               <p>2. A főuszályvivőnő:</p>
               <p>Bosmáta lett. Reszketett dühében, mert finom gunyt látott benne, de vállalnia
                  kellett. Egyébként, mint «Thébe hercegnője», külön udvartartást is vitt Memphisz
                  városában.</p>
               <p>3. A Pharaohné öltöztetőnője:</p>
               <p>Merneptáh felesége: Khamat.</p>
               <p>4. A Pharaohné fürdőjének illatositója:</p>
               <p>Héruemheb gyönyörü leánya, Ámenu kapta ezt a tisztet. Ő tán legigazabban szerette
                  Seszt, noha miatta nem lehetett Egyiptom Pharaohasszonya.</p>
               <p>5. A Pharaohné legyezőtartója:</p>
               <p>Tey asszony.</p>
               <p>6. A királyi gyermekek gondozója:</p>
               <p>Szineh-Szentha kedves és jó feleségének, Mutnotmetnek jutott ez a fontos és
                  bizalmas szerep. Nagymüveltségü és végtelen jóságu asszony volt; jobb szivre-kézre
                  igazán nem lehetett volna bizni a Pharaoh-fiakat.</p>
               <p>7. A Pharaohné mesemondója:</p>
               <p>Thutmesz főszobrász felesége, a szépséges Hogla lett a mesemondója. Az ő anyja
                  messze keletről származott Egyiptomba s leánya lelkébe plántálta Kelet ragyogó,
                  bübájos meséit.</p>
               <p>8. A Pharaohné fő-imamondója:</p>
               <p>Arinéfert, kit a Pharaoh kivett volt Szeth isten kezéből.</p>
               <p>9. Az Asszonyház fő-táncosnője:</p>
               <p>Asenáth. Kinek kedvesebb volt egy sereghadnagy, mint egy Pharaoh...</p>
               <p>10. A királyné zenésznői:</p>
               <p>Ruddedet és Néza többedmagukkal, kik Ptah templomának felszentelésekor a himnuszt
                  énekelték.</p>
               <p>11. Az udvarhölgyek feje:</p>
               <p>Ezt a legnagyobb méltóságot Azeszkáf felesége, az ősz Sebahnofru nyerte el, ki
                  adta volt Ménának a varázs-amulettet.</p>
               <p>12. A minden szolgálók főnöke:</p>
               <p>Hila, ki még Chafra-Szahura házában (világitson neki Ozirisz) szolgálta a
                  Pharaoh-asszonyt, akkor még: Sisi-t...</p>
               <p>Sesz körültekintő gonddal választotta ki a hiveit. A főméltóságok tulajdonképpen
                  csak cimek voltak; legtöbbször válogatott szépségü rabnők helyettesitették a
                  főméltóságu hölgyeket.</p>
               <p>Bosmáta eleinte hideg és tartózkodó volt a Pharaohnéval szemben, de csakhamar
                  tervet változtatott s nagy szeretetet és hódolatot mutatott iránta. Be is
                  hizelegte magát a kegyelmébe annyira, hogy Ménának figyelmeztetnie kellett a
                  feleségét, hogy ne barátkozzék oly nagyon vele...</p>
               <p>Az udvarhölgyek többnyire mindennap megjelentek a Tündöklő Udvarban és ilyenkor a
                  Pharaohné oktatta és tanitotta őket. Elmondta, hogy a nő a Teremtés ékessége s
                  kiváltságos helyzetéhez méltóan kell viselkednie. A nő legnagyobb kincse: a
                  szépség s a legnagyobb fegyvere és erőssége is a férfiakkal szemben, ezért
                  ápolniok kell istentől nyert kincsüket. Sok gyönyörüt mondott a hóditás
                  müvészetéről és az udvarhölgyek, kiknek fölkeltette hiuságát, ámuló örömmel
                  hallgatták. Értett az orvosi tudományokhoz, szépitőszereket készitett s kiosztotta
                  a szépek között; gyönyörü köntösmintákat szabott s finom izlésre, ragyogásra,
                  pompára és versengő fényüzésre szoktatta az udvart, mert tudta, hogy a nők, akik a
                  fáraó-szék fényében sütkérezhetnek, nem lesznek hozzá hütlenek.</p>
               <p>Az előkelő világ, megszerette az udvari életet, hol százféle szórakozást és örömet
                  talált. Memphisz az egész Egyiptom szive-lüktetése lett. Uj élet bontakozott ki
                  észrevétlenül s ennek a hatalmas társadalmi életnek Sesz volt a mozgatója. Urával
                  megteremtette a világ legelső udvari életét, a “drágagyöngysor”-t, melynek ők
                  ketten voltak az igazán ragyogó unió-kövei... Igen, ez volt a világ első udvara,
                  de ebben is megvolt a cselszövés.</p>
               
            </div>
            <div type="chapter">
               <head>V. Fekete erdőben ezüst nyárfa.</head>
               <p>Zord, riasztó hirek érkeztek Dél-Egyiptomból, hogy a papság és a nép lázadást
                  forral. A Pharaoh kémei jelentették, hogy a forradalom kitörése csak napok vagy
                  órák kérdése. Rasepzesz, Bosmáta és Néfer-Kara jól végezték dolgukat. Tudta Sesz,
                  hogy most lángba és vérbe borul Egyiptom s meginog és összedül, mit a Pharaoh
                  fölépitett dicsőségesen. És fájt neki, hogy mindezt ő okozta, noha
                  akaratlanul...</p>
               <p>Mert ha az Istenek nem hozták volna őt Ména utjába, ma Ménának nem volnának
                  ellenségei. Néfer-Kara a lelke annak a nagy lángnak, mely a fáraó-szék alatt
                  rejtőzik, az alkalmas pillanatra várva, hogy föllobbanjon és elhamvassza azt. Ő
                  az oka. Ha Néfer-Kara felesége lett volna, a szent szem birodalmát ma nem
                  dübörögtetnék belső forradalmak. Néfer-Kara őt igazán szerette s ma is szereti és
                  bizonyosan bosszut áll...</p>
               <p>Rasepzesz kiengesztelődött volna valahogy, hiszen most is főméltóságot kapott...
                  Bosmáta is megbékült volna... aminthogy meg is békült, mert a szeretetet, a
                  ragaszkodást és a hódolatot nem lehet annyira szinlelni... Csak Néfer-Kara nem
                  tudja feledni megaláztatását! Az Alvilág tüzei gyönge lángocskák az ő szerelméhez
                  képest... Mit akar? A papság segitségével ledönti Ménát és ő lesz a Pharaoh... És
                  ha ő lesz a Pharaoh?... Bizonyosan megöleti Thinit és Tétát, hogy ne legyenek
                  utjában. És tán őt is...</p>
               <p>Elgondolkozott mélyen. Hosszu pilláján reszketett a könny. A zene szólt, de nem
                  hallotta, csak akkor rezzent föl, mikor Mutnotmet, a “fáraó gyermekeinek
                  gondozója” a terembe lépett.</p>
               <p>- Pharaoh-asszony... te sirsz?...</p>
               <p>- A zene meghatotta szivemet... - mosolygott Sesz haloványan.</p>
               <p>- Sajnálom, hogy megzavartalak. Hiszen néha olyan jól esik sirni... Thini
                  parancsodra vár a szobájában, de Téta...</p>
               <p>- Mit csinál?</p>
               <p>- Hivattam és azt üzente, hogy nem jön.</p>
               <p>Sesz meglepődött.</p>
               <p>- Kisérletezik...</p>
               <p>- Kérlek, üzend meg neki, hogy azonnal siessen hozzám...</p>
               <p>Kijött Mutnotmet s maga fáradt el Tétához a kisérletházba; tudta, hogy milyen
                  nyakas gyermek, félt, hogy kellemetlenség lesz. Bekopogtatott.</p>
               <p>Nagy zaj és madárvisitás hallatszott a teremből.</p>
               <p>- Téta!</p>
               <p>- Jöjj be, Mutnotmet, hamar! - kiáltotta Téta. - Kifut a madár...</p>
               <p>Belépett és az ajtót betette.</p>
               <p>Hatalmas sas állott a kisérleti asztalon, láncra verve. Erős szárnyával vadul
                  csapkodott, élesen visitott s csőrét harapásra tátogatta, ugyhogy az ethióp
                  rabszolga nem mert hozzá közeliteni. Téta Mutnotmethez sietett s kedves arcát
                  megcsókolta tiszteletteljesen.</p>
               <p>- Uj mérget csináltam, amit a világ még nem ösmer! Nézd...</p>
               <p>A kisérleti asztalhoz ugrott és egy üvegcsövet vett a kezébe. Haragos-sárga
                  folyadék volt benne. Mutnotmet megborzongott.</p>
               <p>- Millió kés sem öl egyszerre ugy, mint ebből egy csepp, ó Mutnotmet! Éppen most
                  akarom kipróbálni ezen a sason... Fogd meg!</p>
               <p>A rabszolga a sashoz közeledett, de a hatalmas dögmadár csőrével s karmával
                  védekezett.</p>
               <p>- Ne bántsd szegényt! Hiszen ezt is Ptah teremtette... Ne bántsd, kérlek...</p>
               <p>- A tudomány nevében teszem. Az emberiség hasznáért... Ez a méreg a leghatalmasabb
                  fenevadat is megöli egy pillanat alatt. Azt hiszem. És látni akarom... Fogd
                  meg!</p>
               <p>- A Pharaoh-asszony...</p>
               <p>- Fogd meg!</p>
               <p>A rabszolga zsákdarabot vetett rá s nagynehezen leszoritotta a levegő hatalmas
                  urát.</p>
               <p>- Nézd, Mutnotmet!</p>
               <p>Az asztalhoz lépett, a kisérleti tűt a haragossárga méregbe mártotta és odament a
                  vergődő madárhoz. A sas oldala kilátszott.</p>
               <p>- Vigyázz!</p>
               <p>- Ne bántsd... ne bántsd...</p>
               <p>Beleszúrt.</p>
               <p>- Engedd el!</p>
               <p>A ponyvát lekapta róla.</p>
               <p>A nagy madár dermedten állt, pillogni sem tudott, csak elesett holtan, mintha
                  villám sujtotta volna le.</p>
               <p>- Ugy öl, mint Szeth szeme! - kiáltotta Téta boldogan.</p>
               <p>Aztán megállt a sas mellett.</p>
               <p>- Szegény... Mehetünk, Mutnotmet, kedves nevelőanyám!</p>
               <p>Mutnotmet szinte megrettenve nézte az erős gyermeket, kinek akkora nagy és
                  végzetes titkok szunnyadnak lelkében! Mi lesz ebből a hatalmas észből! Rászólt
                  szomoruan:</p>
               <p>- Minek örülsz ugy? Gyilkoltál...</p>
               <p>- Gyilkoltam, de - teremtettem, - mosolygott nyugodtan. - A látható a
                  láthatatlanból, az élet a halálból születik.</p>
               <p>Megmosta kezét és átment Mutnotmettel az Asszonyházba, hol anyja már türelmetlenül
                  várta érkezését.</p>
               <p>- Hol voltál, fiam? - kérdezte szigoruan.</p>
               <p>Hangjából azonban kiérzett a szeretet.</p>
               <p>- Anyám, a mérgek mérgét előállitottam! Ott volt Mutnotmet kedves nevelőanyám és
                  látta, hogy egy pillanat alatt megölte a sast!</p>
               <p>Szemében a lángelme tüze ragyogott.</p>
               <p>- Kiváncsi vagyok rá... - szólt a Pharaóasszony és földerült az arca. - Holnap
                  megvizsgálom... Most pedig megbocsátok neked, mert ma Thini bátyádat
                  ünnepeljük...</p>
               <p>- Hol van bátyám?</p>
               <p>- Apáduradnál. De már jönnek is!</p>
               <p>Jelentette a főszertartásmesternő:</p>
               <p>- Őszentsége, a Pharaoh!</p>
               <p>Az ajtók széttárultak s Ména, fia és Merneptah kiséretében, a terembe lépett.</p>
               <p>Gondterhes volt a homloka és a feje kissé előrehajlott, mintha nehéz volna a
                  “pszent”, Alsó- és Felső-Egyiptom egyesitett koronája. Szeme szomoru, de szokott,
                  kedves mosolya fénybe vonta, ahogy szeretettjeire nézett:</p>
               <p>- Az udvar együtt van és a táncteremben a zenészek játékát hallgatja. Ha
                  elkészültél, engedd meg, hogy bevezesselek...</p>
               <p>- Készen vagyok... - felelte Sesz. - Thini!</p>
               <p>Ott állt Thini a Pharaoh mögött, a Ptahnak szentelt hadtest sereghadnagyi
                  jelvényeivel. Előlépett anyja előtt letérdelt, megcsókolta kis fehér kezét.</p>
               <p>Sesz fölemelte:</p>
               <p>- Hadd nézzelek meg, fiam!</p>
               <p>Szép volt. Fiatal volt. Dalia volt. Belenézett mosolygó szemébe, üde, leányos
                  arcát megcirógatta és homlokon csókolta. Aztán az urára nézett és mélán
                  mosolygott. Elmult a tavasz és mulik a nyár is... Azt érezte, amit az ezer szép
                  anyák, kik ma még tündöklő fiatalasszonyok s holnap már előttük áll a
                  katonafiok...</p>
               
            </div>
            <div type="chapter">
               <head>VI. Az uj csillag.</head>
               <p>Harsona zugott végig a palotán. A Pharaoh és családja szükebb kiséretével bevonult
                  a hatalmas táncterembe. A tábornoki kar, élén Azeszkáffal, a minden seregek
                  fővezérével, a székek elé járult, üdvözölte a Pharaoh-családot, aztán átnyujtotta
                  Thini-királyfinak, az uj sereghadnagynak a drágakövekkel ékesitett ezüstíjat, a
                  Ptah-hadtest szives ajándékát. Utánuk az udvar előkelősége járult a három
                  grádicsok elé s meleg szerencsekivánataival halmozta el az ifju
                  sereghadnagyot.</p>
               <p>Zene zendült, az ünnepélyes merevség megszünt, a bizalmasabb emberek a trón köré
                  csoportosultak, a többiek pedig elvegyültek a sokaságban. Thini sereghadnagy
                  Azeszkáffal és Hui tábornokkal átment a szépasszonyokhoz s Memphisz ártatlan
                  virágaihoz, kik ragyogó csokrot képezve, ültek oldalt a biborkereveteken.</p>
               <p>- Ide, ide, sereghadnagy uram... - évődött Bosmáta (még mindig üde arca s csillogó
                  szeme volt). - Be’ csinos! Be’ szép!</p>
               <p>Rámosolygott, pedig lelkében vihar tombolt. Ugy tünt föl, mintha Ménát látná, a
                  fiatal Ménát, ki visszautasitotta akkor az ő szerelmét.</p>
               <p>- Mély hódolattal köszöntlek, hercegasszony! - tisztelgett Thini sereghadnagy,
                  aztán néhány szót váltott vele és továbbment kipirult arccal a csokor-soron.</p>
               <p>Körséta indult a teremben, az előkelők fölvonultak, köztük Ámenu és Szármanár,
                  mint boldog jegyesek. Néfer-Kara összefont karral állt a terem szögletében és a
                  királynét nézte, hogy ma sincs szebb asszony Egyiptomban, noha katonafia
                  van...</p>
               <p>Öblös melle meg-meghullámzott, remegtette a fájdalom. Az ő jegyese volt! Elvette
                  tőle a Pharaoh... de megfizeti, keservesen megfizeti ezt!</p>
               <p>A bálterem ajtaja széttárult s Ani, a főhopmester harsányan jelentette:</p>
               <p>- Zippa hercegnő!</p>
               <p>Csodaszép fiatal leány volt. Tavaszi virág. Egy öreg hölgy és egy öreg ur kisérte
                  s az ellentét annál megkapóbb volt. Minden mozdulata testesült báj, ahogy a
                  Pharaoh-szék elé járult, hogy csókkal illesse a királyné kezét.</p>
               <p>- Ki az? - tudakolták kiváncsian.</p>
               <p>- Hercegnő...</p>
               <p>- Kinek a rokona?</p>
               <p>- A khári herceg unokatestvére...</p>
               <p>- Gyönyörü leány!</p>
               <p>- Milyen szeme van!</p>
               <p>- A haja csodás...</p>
               <p>- Hány esztendős?</p>
               <p>- Tizennyolc lehet!</p>
               <p>- S ki az az idős hölgy?</p>
               <p>- Valami nénikéje...</p>
               <p>- És ki az az öreg ur?</p>
               <p>- Az öreg néni ura...</p>
               <p>- S ki az az öreg néni?</p>
               <p>- Az öreg ur felesége...</p>
               <p>- Bolond vagy!</p>
               <p>- A khári herceg atyafiai...</p>
               <p>Néfer-Kara komoran állott a terem szögletében. Valaki álmélkodva intett a hercegnő
                  felé:</p>
               <p>- Ni, a fáraóné homlokon csókolja...</p>
               <p>A tüneményes leány megjelenése valóságos forradalmat keltett az udvarnál.
                  Csakhamar összebarátkozott a hölgyekkel és egy külön kis udvar verődött körötte.
                  Csodálták szépségét és magasröptü szellemét.</p>
               <p>Zene zendült. Tánc kezdődött. Sesz uj táncokra tanitotta udvarát. Asenáth vezetése
                  alatt fölvonultak a párok az udvari szertartás szerint, köztük Thini királyfi
                  Zippával. A Pharaoh asszony Tétára mosolygott.</p>
               <p>- Eredj, fiam és táncolj...</p>
               <p>- Bocsáss meg, anyám, - engem jobban érdekel a természet rendje, noha a tánc is
                  egy hullám a test életében... és engem jobban érdekel a fájdalom, mint a mosolygó
                  öröm...</p>
               <p>Sesz nem felelt, csak sóhajtott és a lámpák világába nézett, majd levette
                  tekintetét onnan és meghordozta a forgó párokon. Gyönyörködött Asenáth táncában,
                  de érdeklődését csakhamar Zippa hercegnő kötötte le. A zene üteme szilajodott, a
                  hárfák és üstdobok játéka hevesen hullámzott és Zippa tánca fergeteges örvénnyé
                  vált, hogy az egész termen végigfutott a bámuló moraj.</p>
               <p>A Pharaoh hátradőlt a széke támlájára s lehunyta szemét. Amikor ő is igy táncolt a
                  menyegzőnapon... És a szivében öröm áradt szét, ahogy eszébe jutott a khári
                  herceg. Ha Thini és Zippa megszeretné egymást, akkor ez a nász engesztelő-áldozat
                  lenne a világ előtt.</p>
               <p>Sesz a terem szögletébe nézett, hol Néfer-Kara még mindig összefont karral állt.
                  Tekintetük találkozott és egybekapcsolódott. A saszúverő óriás elhalványodott, két
                  erős karját a mellére szoritotta, hogy szerte ne hasadjon, aztán megmozdult,
                  elfordult és a nők közé vegyült.</p>
               <p>Ott álldogált egy darabig s hát egyszer csak egy kicsire összehajtott
                  papiruszdarabot érez hátravetett tenyerén.</p>
               <p>Megfordult.</p>
               <p>- Mi az?</p>
               <p>Mögötte három-négy hölgy diskurálgatott.</p>
               <p>Rájuk nézett. De olyan kedvesen és annyira elmerülve beszélgettek, hogy észre sem
                  vették a tekintetét.</p>
               <p>- Ki volt? - dobbant meg a szive.</p>
               <p>Gondolkozott. Eldobja-e a papiruszt, vagy elrejtse? Tenyerébe szoritotta és
                  továbbment. Átkerült a terem másik szögletébe és nagyóvatosan szétbontotta a
                  titokzatos papiruszt. Egy pillantást vetett rá és elsápadt. Ennyi volt:</p>
               <p>«Eredj a Pharaó-asszonyhoz.»</p>
               <p>Remegő kezével összehajtogatta és elrejtette, aztán fölemelte fejét lassan és a
                  Pharaoh-asszonyra tekintett. A szempillája verdesett.</p>
               <p>Találkozott a tekintetük. Mosoly rezdült Sesz ajkán. És Néfer-Kara érezte, hogy
                  ebben a pirinyó mosolyban az asszony egész lelkét fogja föl - -</p>
               <p>Mintha földrengés rázná a terem márványfalait. A nyüzsgő sokaság alaktalan
                  gomollyá olvadt előtte. Minden izében reszketett: beletekintett a királyné
                  szivébe! Verejtékező homlokát megtörölte és nyöszörgött kinjában. Mit akar tőle?
                  Miért hivatja? Miért háborgatja meg kegyetlen kezével a sirt, melyben az ő millió
                  fájdalma pihen?</p>
               <p>Szitkot mormogott.</p>
               <p>Most jut eszébe annyi év után? Amikor már mindennek vége... Odamenjen-e? Nem
                  tudta, mit csináljon, remegett, habozott.</p>
               <p>- Nem megyek!</p>
               <p>És nem ment. Hideg daccal állt a helyén. Más felé tekintett.</p>
               <p>...Valaki nézi. A fejét fölemelte. A Pharaoh-asszony sugara. Szomoruan mosolyog,
                  csüggedten, bánatosan mosolyog, mintha ezt mondaná: ugy-e, nem tudsz nekem
                  megbocsátani?...</p>
               <p>- Eredj hozzá! - suttogta valaki a háta mögött.</p>
               <p>Arinéfert volt.</p>
               <p>- Vár...</p>
               <p>Néfer-Kara szemében szikra gyult.</p>
               <p>- Miért?</p>
               <p>- Szerencsét akar kivánni neked, - szólt és eltünt.</p>
               <p>Ezerkarmu keserüség fogta meg szivét. Szerencsét akar kivánni neki! De legyürte
                  indulatát s nagy, döngő járással ment a szék felé.</p>
               <p>Meghajolt a három grádicsok alatt s csókkal illette Sesz kezét...</p>
               <p>Csak két udvarhölgy állott a trónszék belső oldalán: Arinéfert és Sebahnofru; a
                  többieket a fáraóné szép szerével eltávolitotta, hogy ne hallják, amit
                  Néfer-Karával beszél.</p>
               <p>- Hivattalak, herceg ur, - mosolygott rá borusan és intett neki, hogy álljon a
                  trónszék külső oldalához, - de ugy láttam, nem akartál jönni...</p>
               <p>Néfer-Kara sápadtan hallgatott.</p>
               <p>- Hivattalak, hogy a hercegi főméltóságodhoz külön is szerencsét kivánjak
                  neked...</p>
               <p>- Köszönöm... - szólt Néfer-Kara rekedten.</p>
               <p>Ajkán kirajzolódott az önguny keserves mosolya.</p>
               <p>- Hogy érzed magad Memphiszben?</p>
               <p>- Mint csüggedt fa a Nap melegében...</p>
               <p>Sesz ránézett merően.</p>
               <p>- Csüggedt? És miért?</p>
               <p>Néfer-Kara nem felelt.</p>
               <p>- Szeretnék beszélni veled, herceg ur...</p>
               <p>A herceg pillája reszketett.</p>
               <p>- Kora reggel, naptámadat előtt surranj abba az épületszárnyba, ahol én lakom.
                  Állj meg a főoszlopcsarnok balzugában és várakozz. Egy néma rabnőt kövess...
                  Megértetted?</p>
               <p>- Igen... - mormogta Néfer-Kara.</p>
               <p>Sesz visszahuzódott közönyösen és fagyosan.</p>
               <p>- Még egyszer szerencsét kivánok! - mondta aztán hangosan és intett, hogy vége a
                  kihallgatásnak.</p>
               <p>Néfer-Kara herceg mélyen meghajolt és elvegyült a sokaságban. Dobogott a szive,
                  mint a föld a hadiszekerek alatt.</p>
               
            </div>
            <div type="chapter">
               <head>VII. Fekete hajnal.</head>
               <p>A főoszlopcsarnok balzugába surrant, ahogy a királyné rendelte és várakozott a kék
                  homályban. Egy gondolata volt: Sesz az övé. Hüs légáram húzódott át az
                  oszlopcsarnokon; valamelyik ajtó kinyilt. Egy magas, fekete rabnő, közeledett
                  nesztelenül, a néma rabnő, kiről Sesz beszélt. De hátha nem az és észreveszi.
                  Önkénytelenül beljebb lépett a ciprusok alá, ám a rabnő megállt előtte és intett,
                  hogy kövesse.</p>
               <p>Követte csendesen.</p>
               <p>A rabnő a negyedik ajtót kinyitotta és intett fekete ujjával, hogy menjen be
                  utána. Tágas fogadóterembe lépett. A rabnő megérintette, hogy tegye le a kardot.
                  Gondolkozott, aztán átadta a kardot a fekete leánynak.</p>
               <p>Ez mély meghajtással vezette a fáraóné kis fogadótermébe, hová a Pharaon kivül
                  senkinek sem volt szabad belépnie. Néfer-Kara egyedül maradt a kisteremben.
                  Szétnézett. Finom izléssel válogatott műtárgyak mindenütt, pazar fény és a
                  kisterem minden zugát édes, gyöngéd asszonyi lélek lengte át.</p>
               <p>Leereszkedett a drágamivű székbe s boldog, merengő szemét hol az egyik, hol a
                  másik ajtóra vetette. Vajjon melyik a Sesz asszony hálóterme? Ott fekszik még édes
                  szendergésben, vagy tán már öltözik... Óh! Milyen érthetetlen az asszonylélek!
                  Amikor elérte kitüzött célját, akkor visszaindul a multba, hogy fölszedegesse az
                  elmulasztott gyönyörök rózsáit...</p>
               <p>Nesz hallatszott és kinyilt az ajtó jobbfelől. Sesz belépett. Szép volt. Csábitó
                  és gyönyörü. És ugy látta Néfer-Kara, hogy telt, formás testét vágy remegteti.</p>
               <p>- Sesz!</p>
               <p>A fáraó-asszony rámosolygott, de olyan hideg és rejtelmes volt a mosolya, hogy
                  Néfer-Karában megdermedt a vér.</p>
               <p>- Igazán pontos voltál, - mosolygott finoman. - Azt hittem, meggondolod.</p>
               <p>Izzó tűz gyúlt Néfer-Kara szemében és térdre hullt előtte.</p>
               <p>- Életemnek minden vágya és törekvése az volt, hogy szerelmed az enyém lehessen.
                  Ezernyi nap és éjszaka epedtem utánad. Most a Hathorok megjutalmaznak hűséges
                  szerelmemért és megengedik, hogy eléd térdeljek, átöleljem és megcsókoljam
                  lábodat...</p>
               <p>- Őrült vagy... - mondta csendesen. - Én a fáraóné vagyok!</p>
               <p>Néfer-Kara megdöbbenve bámult.</p>
               <p>- Nem értem...</p>
               <p>- Balgák balgája, gonoszlelkü ember, mit gondoltál felőlem? - villámlott a
                  fáraó-asszony szeme. - Hogy én, Ména felesége, Egyiptom első asszonya, a kedvesed
                  leszek?</p>
               <p>Néfer-Kara homlokát kiverte a verejték.</p>
               <p>- Akkor mért hivtál ide? - kérdezte rekedten. - Azt hittem, lelkiismeretfurdalást
                  érzel, hogy Ména felesége lettél. Azt hittem, szeretsz és... Minek ébresztetted
                  fel szivemben az alvó kárhozatot! Mit akarsz?</p>
               <p>- Hallgass meg, - mosolygott Sesz sötéten.</p>
               <p>- Miért gyötörsz? Szenvedek! Szerettelek és szeretlek. És Chafra-Szahura is nekem
                  igért...</p>
               <p>- A jelenről beszélek. Szólok a trón elleni összeesküvés fejéhez! - cikázott rá a
                  tekintete.</p>
               <p>Néfer-Kara arca holtsápadtra vált. Megroskadt és hallgatott.</p>
               <p>- Most tudod ugy-e, hogy miért hivattalak? Tudod-e, herceg úr?</p>
               <p>- Mit akarsz? - hebegte.</p>
               <p>- Egyiptom alatt tüzet gyujtottál, lázadást és forradalmat szerveztél a Pharao
                  ellen. Mindent tudok. Titkos levelek vannak a kezemben, amikről még a Pharao sem
                  tud. És a kémek meghozták a hirt, hogy Rasepzesz fölvette a csóvát s holnap vagy
                  holnapután a trón alá teszi... De jaj neki!</p>
               <p>- Nem tudok róla... - motyogta Néfer-Kara.</p>
               <p>- Ne hazudj. Thébébe mentél és fölajánlottad szolgálatodat Bosmátának. Esztendők
                  óta dolgoztok a Pharao ellen s munkátok sikerült. A papság és a szegény
                  félrevezetett nép csak Rasepzesz parancsát várja, hogy fegyvert ragadjon. Mondd,
                  mért cselekedted?!</p>
               <p>Néfer-Kara megtört.</p>
               <p>- Éretted... - mondta halkan.</p>
               <p>A fáraó-asszony szeme hidegen ragyogott.</p>
               <p>- Igen, sikerült... de mégsem egészen, mert itt vagy a kezemben.</p>
               <p>- Mit akarsz? - rettent meg Néfer-Kara.</p>
               <p>- Elfogatlak.</p>
               <p>- Engem?!</p>
               <p>- És kivégeztetlek.</p>
               <p>A herceg kisápadt, de fölemelkedett és fölnevetett gúnyosan.</p>
               <p>- És mi jogon?</p>
               <p>Sesz is fölkelt a székről.</p>
               <p>- Tudja egész Egyiptom, hogy te akartál feleségül venni. Tudják, hogy még mindig
                  szeretsz. És te most az Asszonyházba törtél...</p>
               <p>- Te hivtál! - kiáltott Néfer-Kara.</p>
               <p>A Nap szétverte a ködöt és a terembe ragyogott.</p>
               <p>- Meglakolsz. Tőrbe csaltalak. Fáj... De behivom a palotaőrséget!</p>
               <p>Néfer-Kara megrázkódott, mintha rá akarna rohanni, de nem mozdult, csak elöntötte
                  szemét a könny.</p>
               <p>- Sesz... Mit akarsz? Hittem neked...</p>
               <p>- Ez a férfi végzete...</p>
               <p>Oldalt lépett.</p>
               <p>- Sajnállak, Néfer-Kara, de igy akarták az istenek. Én megnyugszom az ő
                  akaratukban s kérlek, te is nyugodj meg. Ozirisz előtt majd számot adok
                  cselekedetemről...</p>
               <p>Szomoru pillantást vetett rá, aztán maréknyi márványgolyót dobott az
                  aranytálba.</p>
               <p>- Sesz!</p>
               <p>Az ajtó fölpattant s az őrség berohant. Az őrség parancsnoka Antef volt, Asenáth
                  ura.</p>
               <p>- Mit parancsol a fáraó-asszony?</p>
               <p>Sesz kiegyenesedett.</p>
               <p>- Fogjátok el Néfer-Kara herceget! A palotámba tört. Vigyétek Pharaoh elé!</p>
               <p>Orditani kezdett Néfer-Kara és birokra kelt. Az őrséget lerázta magáról, de
                  megállt ekkor, Seszre nézett, a fejét lehajtotta és megadta magát.</p>
               <p>- Verjétek bilincsbe! - parancsolta Antef.</p>
               <p>Odatartotta kezét. És nagynémán kiment a katonák fegyvere között...</p>
               
            </div>
            <div type="chapter">
               <head>VIII. Gaz beszéd.</head>
               <p>Ména is korán kelt. A Dél-Egyiptomból kapott nehéz hirek miatt nem tudott aludni.
                  Az ablaknál állt és a Nap felé fordulva, imát mormogott. Ptáh isten segedelmét
                  kérte, adjon gondolatot, hogy legyőzhesse ellenségeit.</p>
               <p>De most az aranypántos ajtó fölnyilt nesztelenül s a főhopmester megjelent
                  sápadtan.</p>
               <p>- Szentséges úr...</p>
               <p>- Mi történt? - lepődött meg Ména.</p>
               <p>A fáraó-asszony őszentsége megparancsolta, hogy Néfer-Karát hozzák eléd...</p>
               <p>- Miért?</p>
               <p>- Antef itt van és ő elmondja.</p>
               <p>A palotaőrség, élén Antef, köztük Néfer-Kara, a terembe lépett.</p>
               <p>- A fáraó-asszony parancsára eléd hoztam Néfer-Karát, hogy itélj fölötte. A
                  fáraó-asszony mindjárt jön és megjelenti Néfer-Kara bűnét!</p>
               <p>- Megmondom én! - zihálta Néfer-Kara. - Csak küldd ki vagy küldd hátrább a
                  katonákat...</p>
               <p>A Pharaoh intett és a katonák a terem sarkába vonultak.</p>
               <p>- Beszélj!</p>
               <p>Beszélt:</p>
               <p>- Az udvari bálon a királyné magához hivatott, szerencsét kivánt és találkozóra
                  hivott engemet...</p>
               <p>Ména elhalványodott.</p>
               <p>- Hazudsz! - villámlott a szeme.</p>
               <p>Néfer-Kara nevetett.</p>
               <p>- Látod-e, Ména, milyen az asszony? Te tudod, hogy szerettem s én is tudom, hogy
                  nem engem, hanem téged szeretett s most mégis az Asszonyházba hivott engem, hogy
                  jóvá tegye, amit elmulasztott...</p>
               <p>Keserü mosoly vonaglott ajkán. Remegés fogta el a Pharaoht.</p>
               <p>- Vigyázz!</p>
               <p>- Igy volt.</p>
               <p>- És mért mondod el, ha igy is volt, te cudar? - tört ki Ména.</p>
               <p>- Hogy tudd meg és öljem meg a szivedet! - hörögte Néfer-Kara bőszülten.</p>
               <p>Ména remegett.</p>
               <p>- Az én szivemet nem tudod megölni. Hazugságodat nem hiszem. Önmagadat ölöd meg s
                  öngyilkos fegyvered: a gaz beszéd...</p>
               <p>Néfer-Kara vállat vont.</p>
               <p>- Nekem mindegy. Igy történt. Azt mondta a fáraó-asszony, hogy ma hajnalban jöjjek
                  a palotába, huzódjam meg a főoszlopcsarnokban, egy néma rabnő jön s az majd
                  bevezet hozzá. És csakugyan az Asszonyházba vezetett...</p>
               <p>- Hazudsz! Gonosz vagy és meglakolsz!... Gaz beszéd!</p>
               <p>Néfer-Kara borúsan mosolygott.</p>
               <p>- Ha nem beszélnék igazat, akkor miért és hogyan lehetnék itt? Észrevették, hogy
                  bent vagyok a feleségednél s hogy a látszatot megóvja...</p>
               <p>Ména fölugrott és a tőréhez kapott.</p>
               <p>- Alávaló!</p>
               <p>- Te vagy az! - orditott föl Néfer-Kara. - Elvetted a menyasszonyomat! Gyilkos!
                  Megölted a boldogságomat...</p>
               <p>Tépni, törni kezdte a bilincsét s az odarohanó katonákat félrelökve, Ménára
                  rohant.</p>
               <p>- Állj!</p>
               <p>Antef a Pharaoh elé ugrott s ledöfte Néfer-Karát. Lebukott haldokolva.</p>
               <p>- A kedvesem volt... - merevült ajkára a gúnymosoly.</p>
               <p>A fáraó dermedten bámult rá, aztán megrázta valami rettentő indulat.</p>
               <p>- Antef!</p>
               <p>- Mit parancsol a Pharaoh?</p>
               <p>- A fáraó-asszonyt hivatom.</p>
               <p>Sesz száraz, fénytelen szemmel lépett a halottas szobába. A halottra meredt. Ména
                  intett, hogy hallgasson. Leakasztotta oldaláról az onixköves, kicsi tőrt.</p>
               <p>- Igaz-e, hogy te hivtad a palotába?</p>
               <p>- Igaz.</p>
               <p>Megrettenve nézett a nőre, ki olyan konokszivü, olyan hideg és olyan gonosz, hogy
                  könnye sincs, tagadó szava sincs!</p>
               <p>- Igaz-e, hogy ezt az embert egyik rabnőddel titokban bevezettetted?</p>
               <p>- Igaz.</p>
               <p>Összenéztek.</p>
               <p>- Elég. Öld meg magad...</p>
               <p>Elfordult és a tőrt feléje nyujtotta.</p>
               <p>- Ártatlan vagyok, - hangzott csendesen.</p>
               <p>A Pharaoh ránézett. A tőrt visszavonta. Ajka, melyet a fájdalom lezárt, ugy
                  rángatódzott, mintha a lelke akarna kiszakadni. Sesz letörülte a könnyét.</p>
               <p>- Hallgass meg, Ména. Csak rövid ideig. Néfer-Karát én csakugyan a palotába
                  hivtam. Tettem ezt irántad való hüségemből és szerelmemből. Tettem ezt érted és
                  Egyiptom érdekeiért...</p>
               <p>A Pharaoh nem hitte.</p>
               <p>- Irántam való hüségből és szerelemből lettél a kedvese?</p>
               <p>Sesz megtántorodott és a szivéhez kapott.</p>
               <p>- Ki mondta?</p>
               <p>Ména a halottra mutatott.</p>
               <p>- Minden istenek! - csapta fejére a kezét. - Nem igaz! - tört ki. - Nem igaz!</p>
               <p>Szétvetette két kezét, aztán egybekulcsolta szive alatt és lehajolt:</p>
               <p>- Kérdezem tőled, halott ember, igaz-e a vádad?</p>
               <p>A halott szeme üvegesen meredt rá...</p>
               <p>- Ptáh!</p>
               <p>Erőt vett kétségbeesésén és fölemelkedett.</p>
               <p>- Tőrbe csaltam! - ragyogott ki a tekintete. - Titkos tüz ég Egyiptom alatt! A
                  széked inog. A kémek jelentették, hogy mi történik Délen... Napokon keresztül
                  gondolkoztam, mig végre elhatároztam, hogy tőrbecsalom...</p>
               <p>A Pharaoh sóhajtott.</p>
               <p>- El is jött. A saszu-nő bevezette. A kisteremben találkoztunk. Letérdelt előttem,
                  de én a szemem egyetlen sugarával visszaparancsoltam. Megdöbbent. Ezt kérdezte:
                  Akkor mért hivtál ide? Megmondottam nyiltan: Az összeesküvés feje vagy, elfogatlak
                  és kivégeztetlek...</p>
               <p>Pharaoh pillája veresedett.</p>
               <p>- Nem hitte és fölkacagott: mi jogon öletsz meg? Ezt feleltem: tudja egész
                  Egyiptom, hogy te akartál feleségül venni, tudják, hogy még mindig szeretsz és te
                  most az Asszonyházba törtél... Golyót dobtam az aranytálba és az őrséget behivtam.
                  Elfogták. Eléd hozták. Most pedig itélj fölöttem, Pharaoh!</p>
               <p>Ména dermedten nézte.</p>
               <p>- Nem hiszed? Tanukat hozok - és kiszólt a teremből. - Sebahnofru! Arinéfert!
                  Antef!</p>
               <p>Beléptek.</p>
               <p>- Sebahnofru a hálóteremben aludt. Ez a fekete leány: Arinéfert. Vegyszer festette
                  meg, vegyszer mossa le. Antefet még éj idején beparancsoltam a nagy terembe, hogy
                  mikor napkelte után az aranytál megzendül, készen legyen a katonáival.</p>
               <p>- Ugy van! - jelentette Antef.</p>
               <p>Sebahnofru térdre hullt.</p>
               <p>- Uram! - zokogta. - Ó, uram...</p>
               <p>És térdre hulltak mind a négyen.</p>
               <p>- Kegyelem!</p>
               <p>A Pharaoh intett és elhallgattak. Összefonta karját pihegő mellén s Néfer-Karára
                  nézett hosszu, hosszu, szomoru, könnyes tekintettel:</p>
               <p>- Szegény...</p>
               <p>Eldobta a tőrt. Könnyes arcát fölemelte és az ajtóra mutatott:</p>
               <p>- Fáraó-asszony, menj előlem...</p>
               
            </div>
            <div type="chapter">
               <head>IX. A versek háza.</head>
               <p>Gyönge szellő lebegtette a pálmák levelét, de az is elállt s a tágas palota
                  gyönyörü kertjére csend borult. Khunzu holdisten jóságosan mosolygott a fáradt
                  világra, kedves anya, ki millió gyermekét álomba ringatja. Mosolya szelid fénnyel
                  reszketett a virágos kerten. Odalent Memphiszben hárfa szólt. A királyi palota
                  sötét tömegével zordan rajzolódott a holdvilágba.</p>
               <p>Hathor rózsalugasa közelében a homok megnyikkant és a holdsugárzásban két árnyék
                  jelent meg. Thini és Zippa volt.</p>
               <p>- Gyere, én édesem - suttogta a Pháraó fia, - gyere be az én házikómba, hol
                  érzéseimet szoktam papiruszra vetni! Gyere be, hiszen esküvel igérted, hogy ma nem
                  tagadod meg a szerelmedet...</p>
               <p>- Igaz, hogy esküvel igértem, de nézd, Thini, utánunk jönnek a rabnőim...</p>
               <p>- Küldd el őket!</p>
               <p>- A szolgálóleányok csacskaszájuak. Kérlek, ma oldj föl esküm alól!</p>
               <p>- Én föloldlak, ha ugy kivánod, - felelte Thini szomoruan. - De ugy érzem, mintha
                  szivemen seb tátongana...</p>
               <p>A herceglány megsajnálta.</p>
               <p>- Aztán a kapuőrök is látták, hogy bejöttem.</p>
               <p>Gondolkozott.</p>
               <p>- Én most elmegyek a rabnőimmel, a kapuőrök is látják, hogy elmegyek.
                  Visszajönnék, de nem lehet... hiszen a kapun kellene bejönnöm...</p>
               <p>Örömsugár csillant meg Thini szemében.</p>
               <p>- A kertfalon titkos bejáró van. Merbápennel sokszor kimentünk rajta, ugy
                  alkonyattájt, hogy a népet közelebbről lássuk. Gépezete van... Megérintek egy
                  kockakövet s három kő félrebillen és kész a kapu, szerelmesem!</p>
               <p>Zippa habozott.</p>
               <p>- Várlak, eléd megyek és bevezetlek... Aztán hazakisérlek...</p>
               <p>- Eljövök, - szólt Zippa határozottan, - de ugy-e, titkunk marad?</p>
               <p>- Esküszöm...</p>
               <p>Kisiettek a kertből. És elbucsuztak a fáklyalángos udvaron. Zippa beleült
                  gyaloghintójába és elment a kiséretével.</p>
               <p>Thini visszatért a kertbe, a kockakövet lebillentette és kiosont. Végighaladt a
                  sötét pálmasoron is, mely a kerten tul huzódó utcát szegélyezte. Lelkében dalok
                  rajzottak és olyan erőt érzett a karjában, hogy szembe mert volna szállani tiz
                  oroszlánnal is. Várt egy darabig. Ma megmondja Zippának, hogy ha az istenek ugy
                  akarják és a Pharaoh is beleegyezik, Zippa akkor a felesége lesz!</p>
               <p>Két árnyék tünt föl a távolban. Thini szive megdobbant. Táncos járásáról
                  megismerte Zippát az ezüst-kék holdvilágon. Eléje sietett.</p>
               <p>- Itt vagyok... Üdvözlégy!</p>
               <p>Zippa hozzásimult.</p>
               <p>- Egyik rabnőmet is magammal hoztam. Hüséges és megbizható. Őt is bevisszük a
                  kertbe...</p>
               <p>- Minek?</p>
               <p>- Hátha valaki szembejön velünk? Hárman vagyunk...</p>
               <p>- Igazad van! Köszönöm, hogy eljöttél...</p>
               <p>A rabnő hátramaradt. Zippa sóhajtott. Boldogan jártak a holdvilágon. A pálmasor
                  alá huzódtak, azután a kertfalak alatt susogtak tovább. Szép volt az éj. A Pharaoh
                  fia megállt.</p>
               <p>- Itt vagyunk.</p>
               <p>A kőfalhoz hajolt, a kockaköveket lebillentette és átbujtak a keskeny alaguton. A
                  szolgálóleány is bebujt. Hathor lugasa felé osontak.</p>
               <p>- Nem fázol? - kérdezte Zippa.</p>
               <p>- Melegem van.</p>
               <p>- Én fázom...</p>
               <p>- Mindjárt ott leszünk és egy pohárka vörös bort iszol.</p>
               <p>A házikó föltünt. Olyan volt a fák között, mint valami madárfészek. Keskeny
                  rózsaut vezetett ajtajáig. Zippa odaszólt a rabnőnek:</p>
               <p>- Ülj be a rózsafák alá és kopogtass, ha valaki jön!</p>
               <p>A rabnő meghajolt és hátrahuzódott. Zippa és Thini a házikóba lépett. Gyenge
                  kikiolaj-fény derengett benne. Zippa a kerevetre ült s ragyogó tekintettel nézte
                  Thinit, amint vörös bort öntött az aranypoharakba.</p>
               <p>- A Hathorok nevére!</p>
               <p>Kiitták. A Pharaoh fia a hercegleány mellé ült. A kezük egybetévedt.</p>
               <p>- Szeretsz-e?</p>
               <p>A leány bólintott és arcát eltakarta.</p>
               <p>- Zippa!</p>
               <p>Kicsi, fehér kezét lefejtette piruló arcáról.</p>
               <p>- Szeretlek...</p>
               <p>Forró homlokát a lány tenyerébe fektette és sóhajtozott.</p>
               <p>- Mióta megismertelek, csak azóta élek. Addig csak mosolyogni tudtam. Te
                  megtanitottál engemet érezni és gondolkozni. És én neked adom a szivemet, ez
                  legyen a hálám!</p>
               <p>A leány elszomorodott. Thini észrevette.</p>
               <p>- Mi bajod, gyönyörüségem?</p>
               <p>- Elszakadunk egymástól, mint két szerelmes madár. Te megvigasztalódsz, de
                  én...</p>
               <p>Thini magához ölelte.</p>
               <p>- Ne félj! Soha! Enyém vagy örökre... Azt akarom, hogy a feleségem légy. Szólok
                  holnap a Pharaohnak.</p>
               <p>Zippa elhalványodott.</p>
               <p>- Én édesem, higyj nekem! Szeretlek, mint az ég a földet. A Pharaoh is kedvel
                  téged... Meglátod, Zippa!</p>
               <p>- Nem lehet, Thini...</p>
               <p>- Nem vagy-e szép? Nem vagy-e jó? Nem vagy-e kedves? Nem vagy-e herceglány? Mi
                  kifogása lehet ellened?</p>
               <p>- Édesanyád, a fáraó-asszony?</p>
               <p>- Ő már tudja! Megvallottam neki. És megcirogatta arcomat...</p>
               <p>- Édes lelke van! - sóhajtott Zippa.</p>
               <p>- A Pharaoh sem fog ellentmondani. Hiszen a te családod régibb és előkelőbb...
                  Boldogok leszünk!</p>
               <p>Zippa ingatta gyönyörü fejét.</p>
               <p>- Nem lehet, Thini... Csak arra kérlek, szeress és én boldog leszek, ha látom,
                  hogy szived az enyém marad. A fáraó-szék fényétől remegek, gyönge a szivem. Tölts
                  egy csepp bort, fázom...</p>
               <p>Thini bort öntött az aranypoharakba. E pillanatban fütty hangzott a fák közül.
                  Zippa fölijedt.</p>
               <p>- Valaki jár odakünn!</p>
               <p>Hallgatództak.</p>
               <p>- Menj ki, nézd meg!</p>
               <p>Thini megcsókolta és kiment.</p>
               <p>Zippa pedig a balmellén lévő aranytányér alá nyult s kivett onnan egy kicsi, sárga
                  üveget. Egy, kettő, három csepp. Thini poharába eresztette a sárga folyadékot.
                  Bájital, hogy a szive csak hozzá vonzódjék, csak az övé maradjon örökre. Jön
                  már!... Visszahullt a kerevetre.</p>
               <p>- Rabnődön kivül senki sincs a kertben! - lépett be Thini.</p>
               <p>Zippa a pohara után nyult.</p>
               <p>A királyfi is fölvette az aranypoharat.</p>
               <p>- Csókolj meg, Thini!</p>
               <p>Ez volt Zippa leghosszabb és legédesebb csókja.</p>
               <p>- Hathor áldjon!</p>
               <p>Kiitták a poharat.</p>
               <p>- Zippa...</p>
               <p>- Mi az, Thini?</p>
               <p>A Pharaoh fia hirtelen fölállt, de megroskadt.</p>
               <p>- Meghalok...</p>
               <p>- Thini!</p>
               <p>Arca elszürkült. Szólni akart, de nem tudott. Ajkán véres hab. Elzuhant.</p>
               <p>Az ajtó kinyilt csendesen. A rabnő megjelent s levette arcáról a fekete
                  fátyolt.</p>
               <p>- Megvan? - kérdezte tompán.</p>
               <p>Zippa hangtalanul zokogott. Vagy tán nevetett. Mert a nevetés is fájdalom. A
                  Pharaoh fia hörgött a földön s véres szemével a rabnőre tekintett:</p>
               <p>- Bos... má... ta...</p>
               <p>Zippára nézett, aztán a kezét egybekulcsolta és meghalt.</p>
               
            </div>
            <div type="chapter">
               <head>X. «Akit a térdemen ringattam...»</head>
               <p>Másnap reggel Téta királyfi nem tudta kisérletét folytatni, mert az uj mérget
                  valaki ellopta. Ugyanakkor hangos jajszó kerekedett Hathor lugasa felől.</p>
               <p>- Thini! - harsant föl a kétségbeesés.</p>
               <p>Téta megdöbbent és kiszaladt. Egy reszkető rabszolga szembejött vele.</p>
               <p>- Mi történt?</p>
               <p>- Thini herceg! - jajgatott a rabszolga. - Meghalt... - és leroskadt fuldokló
                  zokogással.</p>
               <p>Megfutamodott Téta. A versek háza előtt nagy gyülekezet sirdogált. Utat tört
                  magának és berohant.</p>
               <p>- Bátyám!</p>
               <p>A szolgák éppen akkor tették a kerevetre. Ott állt a Pharaoh a halott fejénél s
                  megérintette élő gyermeke fejét méltóságteljesen.</p>
               <p>- Fiam...</p>
               <p>Téta királyi atyja lábához borult és átölelte térdét néma fájdalmában. Széti
                  főorvos az ablak mellett megszólalt:</p>
               <p>- Olyan méreggel ölték meg, melyet magam sem ismerek!</p>
               <p>Téta a fejét fölkapta és halálos megdöbbenéssel meredt az üvegcsére, melyet az
                  orvos magasra emelt a napvilág felé.</p>
               <p>- Az én mérgem!... - ugrott föl megrettenve. - Ellopták orvosi mühelyemből... Az
                  én mérgem!</p>
               <p>Arcára csapta remegő tenyerét és zokogásba tört. Aztán szétnézett révetegen. A
                  Pharaoh kivezette a versek házából s megparancsolta, hogy Thini holttestét vegyék
                  föl és vigyék a palotába.</p>
               <p>- Merneptáh!</p>
               <p>- Mit parancsol a Pharaoh?</p>
               <p>- Menj előre és...</p>
               <p>Merneptáh megértette a lelke beszédét. Meghajolt és előresietett, hogy a
                  fáraó-asszonyt előkészitse. A halottat fölvitték a márványlépcsőkön s a
                  főcsarnokban kerevetre fektették. Ani főhopmester kiküldte a csarnokból a Tündöklő
                  Udvar megrendült tagjait; a teremben csak a Pharaoh, a fia és Széti főorvos maradt
                  a halott mellett, ki üde arcával mintha visszamosolygott volna a halál
                  országából...</p>
               <p>Az ajtó kinyilt és a fáraó-asszony Mernepláh-val a terembe lépett. Előrejött
                  csendesen. Ekkor találkozott az urával először, mióta azt mondta Ména: Menj
                  előlem... Megállt a halott lábánál és ránézett anyai fájdalmával.</p>
               <p>- Thini fiam...</p>
               <p>Aztán az ura felé támolygott.</p>
               <p>- Ména! - hanyatlott eléje sikoltva.</p>
               <p>Egyek lettek a fájdalomban.</p>
               <p>- Ména... Thini apja... Ména...</p>
               <p>Följajdult a fáraó, megverte szivét a fájdalom és a felesége mellett térdre
                  roskadt, siratva első szülött gyermekét, királyi reményeinek lehullt
                  ékességét.</p>
               <p>- Akit a térdemen ringattam... Akit szivemből szerettem... Aki apai szivem
                  büszkesége volt... Aki élt, mint a csicsergő madár... Aki halva is mosolyog...</p>
               <p>Fölkelt Sesz. Ő már nem sirt. Ura vállára tette a kezét.</p>
               <p>- Egyiptom lelke, térj magadhoz!</p>
               <p>Ména ráemelte könnymosott szemét.</p>
               <p>- Ne csüggedj! A te szivednek kell legerősebbnek lennie. Te vagy a mi Napunk. Ha
                  te nem vigasztalsz engem, akkor meghalok... Most légy erős, most mutasd meg
                  ellenségeinknek, hogy nemcsak rajtuk, de a saját fájdalmad fölött is istenként
                  uralkodsz, Ména!</p>
               <p>Gyászhárfát, tebunit, virágot és drágakenetet hoztak. S jöttek a barátok és az
                  ellenségek, hogy bucsuzzanak a legszebb ifjutól. Többek közt két nő is érkezett.
                  Az egyik Bosmáta, a másik Zippa volt.</p>
               <p>- Ne menjünk be... - susogta Zippa - Ne...</p>
               <p>- Mindenki bemegy, nekünk is be kell mennünk, nehogy gyanuba fogjanak...</p>
               <p>- Csak birná a szivem! - sápadozott Zippa. - Csak a szivem...</p>
               <p>Belekarolt Bosmáta és bevitte a halottas csarnokba.</p>
               <p>- Ne félj!</p>
               <p>Az előkelők gyászoló sora szétnyilt, hogy a hercegnők a halott elé
                  járulhassanak.</p>
               <p>- Eljöttek... - susogta Kaku.</p>
               <p>A hercegnők mély meghajlással köszöntötték a fáraó párt és a hárfások kettős sora
                  közt a halotthoz léptek. Csend. A Fáraó és felesége emelt fővel állt a halott
                  fölött. Bosmáta és Zippa letérdelt. Bosmáta imádkozott. Zippa Thinit nézte, aztán
                  a pillája lecsukódott és elalélt.</p>
               
            </div>
            <div type="chapter">
               <head>XI. A szent krokodilus</head>
               <p>Tünődve ment Kaku Dudufhor lakása felé. Utközben Hui tábornokkal találkozott,
                  alaposan kicsufolta s továbbkullogott az idegenek városnegyede felé.</p>
               <p>Arrafelé esett Bosmáta hercegné palotája, odaindult, hogy bekukucskáljon, s amint
                  megy, mendegél, egyszer csak látja, hogy Bosmáta kilibben a kapun.</p>
               <p>Elcsudálkozott Kaku. Aranyszerszámos szamárfogaton, vagy gyaloghintón szokott
                  járni, kiszépiti magát, egész Memphisznek megmutatja az arcát, s most
                  lefátyolozva, surranó lépéssel siet végig a pálmasoron...</p>
               <p>Kaku szeme izgalomra gyult. Sejtette Bosmáta szerepét... Mit akarhat az a gonosz
                  asszony? Bizonyosan a kedveséhez indult, azért megy titkon, egyedül.</p>
               <p>Dévaj fény rezgett a bohóc dülledt szemében. Vajjon kit választott Néfer-Kara
                  helyett? Meglesi. Az ut-szegélyző pálmatörzsek mögé huzódott s Bosmáta után
                  sietett. Meg-megállt s figyelte. Bosmáta arra fordult, merre a halottak utja
                  van...</p>
               <p>- Bizonyosan Thini herceg mumiájához oson, - mormolta, - hogy gyönyörködjék
                  áldozatában...</p>
               <p>Mélyen járt Kaku esze. Tisztán látta azokat a titkos szálakat, melyeket a
                  cselvetés végighuzott Egyiptom alatt...</p>
               <p>Bosmáta balra fordult.</p>
               <p>- Nem a balzsamozók mühelyébe megy...</p>
               <p>Utánairamodott. Meglapult a mezőszerü, néptelen sikon, az utmenti bozótban. Szeme
                  Bosmáta gömbölyü alakján pihent.</p>
               <p>Alacsony kőház tünt föl a pálmasor végén, melyet köröskörül nagy falak öveztek.
                  Szeth isten szentélye volt. Kaku jól ismerte. Egyszer járt is benne, hogy Szeth
                  isten szent krokodilusát megnézze. Most a szive megdobbant, mert sejtette, hogy
                  Bosmáta nem megy ok nélkül oda.</p>
               <p>Bosmáta megállt, szétnézett s belépett Szeth szentélyének nyitott kapuján.
                  Utánasurrant. A kapuoszlophoz lapult és betekintett. Szörnyü szag csapott ki a
                  kőfalak közül. A szent krokodilus illata volt, mely a hátsó udvar nagy
                  medencéjében tanyázott.</p>
               <p>Ott állt Bosmáta Szeth egyik papjával a kapun belül. Beszélgettek:</p>
               <p>- Itthon van-e a főpap?</p>
               <p>- Ezelőtt tizenkét nappal Kom-Ombó városába ment.</p>
               <p>- Szeretnék áldozni Szethnek...</p>
               <p>- Rosszkor jöttél - szólt a pap. - Éppen egy beteghez hivatnak, kit a démonok
                  megszálltak...</p>
               <p>Nem ismerte Bosmátát. Azt gondolta, csak egyszerü polgárasszony.</p>
               <p>- Mit csináljak addig?</p>
               <p>- Várakozz a kertben...</p>
               <p>- Addig áldozok a szent krokodilusnak!</p>
               <p>- Mit gondolsz? Oda csak papnak lehet bemenni. Szeth házában pedig csak ketten
                  vagyunk, a főpap meg én. Nincs, aki bevezessen...</p>
               <p>- Voltam én már a thébei szent krokodilus házában nem egyszer. Engedj be...</p>
               <p>- Nem szabad.</p>
               <p>- A szent krokodilus Szethnek szövetséges barátja. Neki is áldozni akarok. Veszek
                  tőled nagy csomó mézeskalácsot és áldozati hust s ezenkivül megfizetem...</p>
               <p>Egy marék aranykarikát nyomott a pap kezébe.</p>
               <p>- Ki vagy, nemes lélek? - kiáltotta a pap meghatottan. - Mindennap imádkozni
                  fogok, hogy Szeth adjon neked segedelmet...</p>
               <p>- Csalódott asszony vagyok, - felelte Bosmáta. - Engedj be, szent ember...</p>
               <p>- Én magam kalauzollak és...</p>
               <p>- Eredj a beteghez. Én ismerem a szent állat etetési módját. Csak vezess oda s
                  hagyj magamra, ugyis csak a szent állat előtt mondhatom el, amit érzek, és amire
                  kérni akarom...</p>
               <p>A pap megörült, hogy két helyen arathat.</p>
               <p>- Hát jó. Beeresztlek. A szent ételeket beledobálod a medencébe és elmondod
                  kérésedet. Egyébként ne félj, mert a szent állat már nagyon öreg...</p>
               <p>Befelé indultak és eltüntek az épületben.</p>
               <p>- No, Kaku!</p>
               <p>Beugrott a bohóc az udvarra és a fal mellett hátrafutott a második udvarba.
                  Hirtelen bebújt valami törmelék alá.</p>
               <p>Alig hogy elrejtőzött, már jött a pap Bosmátával. Egy egész zergecombot s nagy
                  csomó mézes pacsmagot cipelt. Letette a zergét, szennyes köntöséből kihúzta a
                  fekete vasajtó kulcsát és a szent krokodilus házát megnyitotta.</p>
               <p>- Lépj be!</p>
               <p>Nem látta Kaku, hogy mi történik odabent, csak a pap hangos hivó-szavát, a
                  medenceviz csobogását és a szent krokodilus nehéz szuszogását hallotta.</p>
               <p>- Ha minden ételt odadobtál, azonnal jöjj ki és zárd be az ajtót!</p>
               <p>Valamivel később kilépett a fekete vasajtón, behajtotta félig és sietve távozott.
                  Kaku lelapult. A rejtekhelyről az első udvar fala mellett egy kis résvonalban a
                  főkapura lehetett látni. És látta Kaku, hogy a pap a kapuzárral babrál, kulcsot
                  illeszt bele, kimegy s maga után gondosan bezárja.</p>
               <p>De nemcsak ő, hanem Bosmáta is leste a papot...</p>
               <p>- Ó, szent állat, kit Kom-Ombóban istenként tisztelnek s ki Szethnek jóbarátja
                  vagy - hallatszott a fal mögött, - eléd jöttem, izes falatokat hoztam neked, hogy
                  hálámat kifejezzem. Nesze, a zergecomb!</p>
               <p>Kaku kisurrant a törmelék alól és a vasajtóhoz sompolygott, melyet félig behajtott
                  a pap.</p>
               <p>Bosmáta etette az állatot...</p>
               <p>- Szeth isten megsegitett, hogy bosszuművemet végrehajthattam. Thini nem él, én
                  öltem meg őt...</p>
               <p>Kaku a homlokára tette a tenyerét s némán nézett a medenceházba.</p>
               <p>Bosmáta etette az állatot...</p>
               <p>- Hála legyen nektek, hogy segitségemre voltatok, s kérlek, továbbra is segitsetek
                  engem, mert ki akarom ontani az én bosszuállásomat, mint a lángoló tüzet!</p>
               <p>Az ételdarabokat a medencébe sürün vetegette.</p>
               <p>- Segitsetek nekem!</p>
               <p>A hüllő hörgött gyönyörüségében.</p>
               <p>- Ména, kit te is bizonyosan ismersz, Pháraónak nevezi magát, s az összes
                  fejedelmek és papok kezéből...</p>
               <p>Kaku fölágaskodott s behajtotta lassan a fekete vasajtót. Térdével benyomta s a
                  nagy kulcsot két kézre fogva, zárjában megforditotta kétszer is. Szétnézett.
                  Sápadt és hideg volt a képe, mint a viaszálarc. Egy hosszu, széles létra volt a
                  falnak támasztva. A segédpap napjában erről szokott benézni a szent krokodilusra.
                  Kaku fölmászott rajta a kőfal tetejére.</p>
               <p>- Én, szegény balga asszony, fölkináltam volt neki a szerelmemet, de
                  visszautasitotta. Ma én lehetnék Egyiptom fejedelemasszonya. De én igy is hercegné
                  vagyok... elég nekem... csak az fáj, hogy az én ősi városomat. Thébét is hatalmába
                  keritette ez a sehonnai jövevény...</p>
               <p>Még két pogácsája volt. Egyiket ismét bedobta. A hüllő nagyokat fujt a viz szinén
                  s az áldozati lepényt egyszerre bekapta.</p>
               <p>- Adjatok erőt, hogy az egész fáraó-családot kiirthassam... Rasepzesz is az én
                  pártomon van, pedig ő nemcsak Thébének, hanem egész Egyiptomnak a legfőbb
                  papja!</p>
               <p>Az utolsó lepényt is a medencébe dobta.</p>
               <p>- Most bucsuzom tőled, szent krokodilus, Szeth isten barátja! Vajjon elnyertem-e a
                  jóindulatodat? Kijelentem neked, hogy istenként tisztellek téged is... Arra
                  kérlek, légy mellettem... és...</p>
               <p>A szörnyeteg megmozdult. Éhesen tátogatott s a szeme borzasztó fényben ragyogott.
                  Kupalaku fogsorát megcsattintotta: áldozatot kért.</p>
               <p>- ...adj erőt nekem, hogy bosszumat kiönthessem, s ha majd diadalt nyerek, nem
                  fogok megfeledkezni jóságodról...</p>
               <p>Nagyot fujt a szent krokodilus s páncélos hátát kiemelte a vizből. Olyan volt,
                  mint a száradó sártömeg, cserepes, szabályosan repedezett, iszapszinü. Erős,
                  pikkelyes farkával megcsapta a vizet, hogy egész örvény támadt. Haragudott...</p>
               <p>- Máskor is eljövök, de akkor több áldozati eledelt hozok. Légy rajta, hogy
                  szerencsésen teljesedjék a végzetem...</p>
               <p>- Beteljesedett, - szólalt meg Kaku a kőfal tetején.</p>
               <p>Bosmáta megrettent.</p>
               <p>- Ki beszél?</p>
               <p>- Én, - lógatta féllábát Kaku a krokodilusházba.</p>
               <p>- Kaku!</p>
               <p>A krokodilus rövid, lapos lábait a medencelépcsőre csapta s kinyujtotta rettentő
                  fejét. Bosmáta hátrált.</p>
               <p>- Nem tudsz kimenni, - mondta Kaku csendesen. - Bezártam az ajtót...</p>
               <p>- Istenek!...</p>
               <p>- Még azok sem segithetnek.</p>
               <p>A viz nagyot csobbant. A krokodilus a csiszolt kőpartra kapaszkodott. A hercegné a
                  vasajtót döngette...</p>
               <p>Szeth isten barátja zavaros, buta szemével az asszonyra meredt.</p>
               <p>- Kaku... Könyörülj... Nyisd ki...</p>
               <p>A szörnyeteg a száját kitátotta s megindult a vasajtó felé. Bosmáta elugrott és
                  megfutamodott.</p>
               <p>- Kaku!</p>
               <p>A bohóc nem felelt.</p>
               <p>- Megöl... Segitség!</p>
               <p>A páncélos szörnyeteg már a nyomában hörgött. Lába megroskadt. Lekuporodott a
                  sarokba s rettegve nézett a szörnyetegre. A krokodilus rárohant.</p>
               <p>- Kaku!</p>
               <p>Kaku már nem volt a falon...</p>
               
            </div>
            <div type="chapter">
               <head>XII. A Napbavalómenetel...</head>
               <p>A Temetővárosban a papság, a Tündöklő Udvarban pedig Arinéfert folytonosan mondta
                  az imát. Némán, magába révedve ült a Pháraó. Nem evett, nem ivott, nem beszélt,
                  nem imádkozott, nem gondolkozott, csak ült és hallgatott.</p>
               <p>A fáraó-asszony és Merneptáh intézte az állam ügyeit. Dolgozniok kellett a
                  legnagyobb gyászban is. Sesz volt a lelke most a palotának, de nemcsak a Magas
                  Háznak, hanem Egyiptomnak is. A Pháraó lelkét is ő tartotta, hogy össze ne
                  roskadjon. Mert Ména Thinit mindenkinél jobban szerette, benne látta önmagát
                  megnemesedve, benne látta Egyiptom boldogságát és maradandó dicsőségét, a milliók
                  megváltóját, aki a népet kiveszi a testi és lelki szolgaságból s megtöri Rasepzesz
                  hatalmát.</p>
               <p>Hogyan lehet, hogy a szegény asszonyi teremtés a veszedelmek és fájdalmak idején
                  erősebb, mint a hatalmas férfi? A szeretet istenei adták az erőt Sesznek, de
                  amikor este hálótermében egyedül maradt, a vánkosba temette arcát és szenvedett.
                  Khunzu isten tanuja volt az ő anyai fájdalmának. Addig sirt az éjszaka magányában,
                  mig megvilágosodott az ég, akkor fölkelt, arcáról eltüntette a könnyek nyomát,
                  átment urához és ismét erőslelkü volt...</p>
               <p>Hiába nyomoztak a gyilkosok után. Egyedül Kaku tudta, de ő hallgatott. Bosmáta
                  hirtelen eltünése némi világosságot vetett a titokzatos ügyre, azt kezdték
                  rebegni, hogy ő a gyilkos s félelmében elszökött, keresték mindenütt, de nem
                  találták. Senki sem sejtette, hogy ott maradt a krokodilus-házban, mert Szeth
                  papja is mélyen hallgatott.</p>
               <p>Közben elkészitették Thini mumiáját. Testét tizenötezer lábnyi vászonszalagba
                  göngyölték, szikomórfából készült s gazdagon diszitett koporsóba fektették.
                  Elhelyezték a négy kanopuszt a koporsó négy sarkába, akkor pedig berakták kedvenc
                  tárgyait, jelvényeit, amulettjeit, a drága zománcozott anyagból készült skarabeusz
                  bogarat, mint a halhatatlanság jelképét, aztán Hórusz isten szobrát s egész sereg
                  usepits-szobrocskát, mindenekelőtt pedig a halottas-könyvet, melyben meg volt irva
                  a Napbavalómenetel...</p>
               <p>A nablák, sipok és tebunik kesergőket zsongtak a szertartás alatt. A koporsóra
                  rátették a födelet, dusan szinezett rajzok diszitették a herceg arcképével, melyet
                  a fejrész fölött valódi arany háttérre festettek. A födél diszitményei közé
                  fölirták a herceg minden érdemét s ekkor jelentették a Magas Háznak, hogy Thini
                  királyfi indulni akar...</p>
               <p>A mumiát a fáraó-palotába szállitották, az előkelők összegyültek és megkezdődött a
                  temetés.</p>
               <p>A szent bárka megjelent a palota előtt, négy ökörtől vont, alacsony csusztatón
                  állott. A koporsót levitték, a bárkába helyezték, a gyászmenetet a halottas papok
                  elrendezték s Thini királyfi utnak indult. A menet élén lótuszvirágot vittek. Ez a
                  halhatatlanság jelképe volt. Azután a halotti áldozatvivők jöttek Egyiptom minden
                  gyümölcsével s áldozati állataival; utánuk az emlékhordók következtek a herceg
                  kedves tárgyaival, mellszobrával, melyet Thutmesz faragott, s hozták a roppant
                  nagy skarabeusz-bogarat is a föltámadás jeleként.</p>
               <p>A skarabeusz után az istenség különféle szobrait emelték-lengették a
                  stolista-papok, kik után a siratóasszonyok rendje jött, s nyomukban a
                  párduckacagányos főpapok. Utánuk a lótuszvirágos szent bárka következett, elől
                  Izisz képe, hátul Nebtha, mely a Kezdetet és a Véget jelentette. A bárka után a
                  fáraó-család és a rokonság fehér gyászruhában, a főranguak, a tisztviselők, a nép
                  s az egész gyászmenet...</p>
               <p>Olyan volt a Pharaoh és a felesége, mint két erősszivü oroszlán, melyet halálra
                  sebeztek, mégis keményen, zordan, emelt fővel áll.</p>
               <p>Nagy sirás és jajgatás között érkezett meg a menet a temetőhelyre. A bárkát
                  rábocsátották a szent tóra, mely a sir előtt állt. A papok elmondták a
                  bucsuimádságot és a mumiát talpraállitották és a negyvenkét biró, kik az
                  Alvilágot jelképezték, egy magas emelvényen elhelyezkedett, hogy itéljen a halott
                  fölött.</p>
               <p>- Van-e valaki, aki a nagy halottat megvádolná? - kérdezte a birák feje a néptől,
                  hangosan.</p>
               <p>Siri csend.</p>
               <p>- Nincs! - kiáltotta ezer hang.</p>
               <p>- Nincs vádlója!</p>
               <p>- Ő volt a legjobb gyermek!</p>
               <p>- Nem volt istentelen!</p>
               <p>- Nem volt erkölcstelen!</p>
               <p>- Nem volt hazug!</p>
               <p>A levegőt rengette a lelkes dicséret. A főbiró, ki Ozirisz-álarcban elnökölt,
                  kihirdette az itéletet:</p>
               <p>- A halott nem megy a büntetés helyére.</p>
               <p>Egy kikiáltó-pap előlépett s az itéletet kihirdette messzecsengő hangon:</p>
               <p>- A halott nem megy keresztül a hetvenkét rettenetes börtönön, amelyek
                  mindenikében bünhődő lelkek vannak, kik Ozirisz sugárzó fényét többé sohsem
                  látják. A halott megkapja az igazság strucctollát. Hathor és Nut istennők az ő
                  életfáikról ráöntik az örök-élet szent vizét!</p>
               <p>E pillanatban véget ért a siralom. Levette mindenki a gyászt, kürtök, vig dallamok
                  zendültek s fölhangzott a halott dicséneke. Meggyult a tömjén, a mirrha és az
                  illatos füstgomoly alatt a bárka partot ért.</p>
               <p>Sziklasirba vitték a herceget. Vizzel telt korsót és áldozati ételeket raktak
                  melléje. A gyülekezet egy pillanatig lelki szemével ugy látta, hogy Apnat, a
                  lelkek vezetője, Thinit kézen fogja és magával viszi... A kriptaajtó becsapódott.
                  Ména és Sesz szive ott maradt a sziklasirban...</p>
               
            </div>
            <div type="chapter">
               <head>XIII. Játék.</head>
               <p>Rasepzesz hangja:</p>
               <p>- Most megmutatom a Pharaohnak a hatalmamat... Hadd lássa meg, hogy nem ő, hanem
                  én vagyok a nép ura!</p>
               <p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - -</p>
               <p>Reggel volt. De Thébe már zúgott. Izgatott tömegek gyültek a főutcákra.</p>
               <p>- Bosmátát megölték!</p>
               <p>Messze Memphiszből előző este jött meg a hir.</p>
               <p>- Ki a gyilkos? - orditott az izgatott tömeg.</p>
               <p>- A Pharaoh! - kiáltotta valaki. - A Pharaoh ölette meg...</p>
               <p>A nép élére állt. Senki sem ismerte. Senki sem tudta, honnan jött, de a viseletén
                  látszott, hogy északi.</p>
               <p>- Bosmáta gyilkosa a Pharaoh! - kiáltotta öblösen. - Bosmáta nyomtalanul eltünt.
                  Eltétette láb alól, hogy Thébét teljesen birtokába vehesse, amint már meg is
                  cselekedte!</p>
               <p>Szavától rengett a piac.</p>
               <p>- Az elárvult thébei hercegség most már a fáraó-család tulajdona! A dusgazdag
                  kincstáron pharaó-pecsét. Ez a hatalmas város, mely minden időben Egyiptom lelke
                  volt, bitorló kezébe került, aki most száz adóval sujtja, mig kiszipolyozza minden
                  erejét... Thébe elveszett!</p>
               <p>- Le a Pharaoh-val! - tombolt a nép.</p>
               <p>Az idegen ökölbe szoritotta kezét, ugy fenyegette a hercegi palotát, melyben a
                  mohár feleségével, Amenuval még édesen aludt.</p>
               <p>- Nincsen itt Thébében olyan előkelő ember, ki méltó lehetne arra, hogy a «Dél
                  hercege» cimet viselhesse? A Pharaoh Szármanárt tette «Dél hercegé»-vé. Északi
                  vagyok, Szármanár is északi, mégis azt mondom, hogy ez Thébének örök szégyene! Mit
                  gondoltok, miért adta neki a Pharaoh ezt a cimet? Azért, hogy uralkodjék rajtatok,
                  hogy féken tartson titeket, hogy elnyomja Thébét fegyveres erővel, ha a nép
                  fölkelne s vissza akarná venni elrablott jogait...</p>
               <p>A nép üvöltözött.</p>
               <p>- Fent, északon is nagy az elkeseredés! A Pharaoht mindenki gyülöli. De mi nem
                  merünk, moccanni sem merünk, mert könnyen Néfer-Kara és Bosmáta sorsára jutunk. Az
                  északi városok Thébétől várják a megszabaditást, s azt üzenik nektek, maga
                  Memphisz is, a fáraó városa, hogy keljetek föl, ragadjatok fegyvert s mentsétek
                  meg Egyiptomot! Azt üzenik, ne féljetek, mert ők is veletek vannak, s ha föltámad
                  a nemzet, meg nem állhatnak előtte a fáraó, a zsoldos hadak...</p>
               <p>A tömeg dühre gyult. Éktelen kiáltozással hömpölygött a hercegi palota felé. Az
                  idegen szónok eltünt, mintha föld nyelte volna el.</p>
               <p>- Le a Pharaoh-val!</p>
               <p>Rasepzesz is ott volt a sokaságban. Sötét mosollyal követte a zajongó népet, mely
                  egyre nagyobb hullámokban özönlött a palota felé.</p>
               <p>- Vesszen a mohár!</p>
               <p>A Szehem papjai suttyomban izgatták a népet.</p>
               <p>- Bosmátát megölték... Bosszut!</p>
               <p>Az utcák dörögtek bele.</p>
               <p>- Meg kell rohanni a palotát! - adták ki a jelszót. - Vesszen Szármanár!</p>
               <p>- Forradalom!</p>
               <p>- Sznéfru! Dél hercege! Sznéfru!</p>
               <p>- Vesszen a Pharaoh!</p>
               <p>A hercegi palota feltünt. Az előtte lévő hatalmas tér már tele volt Szármanár
                  katonáival. Nehéz fegyverben várták a rohamot. A nép meghökkent.</p>
               <p>- Északi gyilkosok! - kiáltotta egy stolista pap, ki álruhában bujdokolt a nép
                  között.</p>
               <p>- Gyilkosok! - zugott a tömeg.</p>
               <p>Kőzáporra kaptak, aztán doronggal s a népharc más eszközeivel a katonaságot
                  megrohanták.</p>
               <p>Szármanár a palota lépcsőjéről vezette a védelmet. A sereghadnagyok a hadsorok
                  élére állottak s a néppel szembevitték a fegyveres erőt.</p>
               <p>Valaki a két tömeg közé rohant.</p>
               <p>- Megálljatok!</p>
               <p>Rasepzesz volt.</p>
               <p>- Testvéreim! - emelte kezét tiltakozásra. - Mit akartok? Hiszen a katonák is
                  testvéreitek... Az istenek nem a vérontást kedvelik, hanem a békét. Az ő nevükben
                  parancsolom én, Rasepzesz, Ámon helytartója, hogy ne merjetek fegyvert emelni a
                  Pharaoh ő szentsége ellen...</p>
               <p>A nép fölkiáltott. A szomszédos utcákból tenger katona zudult elő s a tömeget
                  közre fogta.</p>
               <p>- Meneküljünk! - harsant föl a jajszó.</p>
               <p>Nem lehetett. A katonák bekeritették a népet, mint valamely gyürü; összébb
                  szoritották, hogy a tömeg szinte fuldoklott a dárdalánc alatt.</p>
               <p>S most Szármanár előlépett, csendet intett, aztán Rasepzesszel szembefordult.</p>
               <p>- Rasepzesz!</p>
               <p>- Mit akarsz? - kérdezte a főpap sápadtan.</p>
               <p>A mohár meghordozta kemény tekintetét a rémült népen és az egész teret betöltő
                  hanggal, félelmetes, hideg haraggal kiáltotta Rasepzesznek:</p>
               <p>- Thébe főpapja! Kétszinü, álnok lelkedet ismerem és tudom, hogy minden gazságra
                  képes vagy, de ilyen gonosznak és vakmerőnek mégsem hittelek! Te magad lázitottad
                  föl a népet, te magad vonultattad a palota elé s most, amikor vérontásra kerülne a
                  sor, előlépsz és tiltakozol az istenek nevében. Gonosz ember! Tisztán látom a
                  lelkedet. Rakod a tüzet Egyiptom alá, e szerencsétlen tömeget titkon bőszited s a
                  Pharaoh előtt is jó szinben akarsz tündökölni. Meg akarod mutatni a Pharaohnak,
                  hogy a nép a te intésedre a trón ellen föláll, vagy a forradalom is elhallgat, ha
                  te ugy akarod... Aljas ember, mindent tudok! Az az idegen férfi, aki az imént a
                  népet lázitotta és eltünt, a füstölő-papok rendjéből való és még a nevét is
                  tudom... Te gazember! Tudd meg hogy nem te uralkodsz Thébe fölött, hanem én,
                  Szármanár - a Pharaoh nevében! Akkor zúzlak szét, amikor akarlak. És akkor döntöm
                  romba Thébét, amikor akarom!</p>
               <p>Rasepzesz megrettenve állt a fegyverek között. Szármanár a szorongó néphez
                  fordult:</p>
               <p>- Nép! Miért vagy te ellensége a Pharaohnak, ki megmentette Egyiptomot, titeket,
                  feleségeiteket, gyermekeiteket, javaitokat a saszuk dühétől? Te boldogtalan nép,
                  nem gondolod meg, hogy a Pharaoh a te atyád, ki eláraszt tégedet jósága fényével!
                  Amikor nagy éhség volt, töméntelen gabonát hozatott Szati földjéről s kenyeret
                  adott nektek, mert nem tudta nézni, hogy gyermekeitek éhhalált haljanak...
                  Világvárost épittetett, mely Egyiptom leghatalmasabb bástyája s amig csak áll ott
                  fenn északon, addig ti itt délen védve vagytok s boldogulásotokon szabadon
                  dolgozhattok. A Pharaoh a törvényeket megjavitotta és ujakat hozott. Ma nem lophat
                  s nem gyilkolhat senki, ha kedve tartja, mint azelőtt! Egyiptomnak jogot,
                  igazságot és becsületet szerzett... Mit akarsz hát, szerencsétlen város? Miért
                  hallgatsz azok szavára, kik csak az ő érdekeiket látják mindenben, akiknek a
                  kezéből a Pharaoh kivette az erős hatalmat, mellyel tégedet, szegény vak tömeg,
                  évszázadok óta sanyargattak? De most elég. Mit csináljak veletek?</p>
               <p>- Kegyelem! - tört fel a népből.</p>
               <p>Összefonta hatalmas mellén a karját és szétnézett hideg mosollyal, hogy a tömegben
                  megdermedt a vér.</p>
               <p>- Megbocsátok. Eredjetek békével. Csend! Nem kell «éljen» a Pharaohnak olyan
                  néptől, melynek nincs öntudata és szégyenérzete! De mielőtt a katonákat
                  visszaparancsolnám, azt mondom nektek, Thébe polgárai, gondoljátok meg, amit
                  cselekesztek, mert ha mégegyszer fejet emeltek uratok és atyátok ellen, akkor
                  szivemben nem lesz irgalom!</p>
               <p>Most Rasepzeszre nézett:</p>
               <p>- Istennek méltatlan helytartója, Rasepzesz, te is elmehetsz. Ennek a szegény,
                  félrevezetett népnek a kedvéért nem teszek kezet nyomorult életedre. Értsd meg, az
                  utolsó szavam: térj lelkedhez, ne fondorkodj, mert, ha még egyszer a kezembe
                  kerülsz, én, a Pharaoh kegyelméből Thébe helytartója és a déli seregek
                  főparancsnoka, ugy bánok el akkor veled, mint a legutolsó gazemberrel. Annak a
                  szentélynek az ormára köttetlek föl, melynek a főpapja vagy!</p>
               <p>A katonák vasfala szétnyilt, rendekbe szakadt és elvonult. A nép is szétoszlott.
                  Thébe harcos polgárai némán széledtek haza. És még otthon is csak suttogva
                  beszéltek...</p>
               
            </div>
            <div type="chapter">
               <head>XIV. Rózsamáglya.</head>
               <p>Raemkát a Pharaoh magához hivatta.</p>
               <p>- Te tudod, Raemka, hogy baráti szeretettel vagyok irántad, mégis valami olyanra
                  kell, hogy figyelmeztesselek, mit nem türhetek tovább!</p>
               <p>Raemka megijedt.</p>
               <p>- Szentséges uram, mit vétettem ellened?</p>
               <p>- Te semmit, noha te is hibás vagy. A feleségedről van szó...</p>
               <p>- Mit csinált? - sápadozott a városok és utak épitője.</p>
               <p>- A viselkedését kifogásolom.</p>
               <p>Raemka arca szégyenbe borult.</p>
               <p>- A férjnek vigyáznia kell a feleségére. A bárány elvesz, ha nincs pásztora.
                  Tiltsd meg neki, amit meg kell tiltanod. Sok sulyos pletyka kereng a Tündöklő
                  Udvarban...</p>
               <p>Raemka nyöszörgött.</p>
               <p>- Ha nem volnál olyan kedves emberem, a feleségedet perbe fogatnám, mert
                  törvényeink vannak, melyek határt szabnak az asszonyoknak is...</p>
               <p>- Miért? - kérdezte Raemka.</p>
               <p>Pillanatig tartó harag cikázott át a Pharaoh szemén:</p>
               <p>- Szeretlek és nem felelek neked...</p>
               <p>Raemka megtörten hallgatott. Szakálla, melyben már ősz szálak csillogtak,
                  fájdalmában reszketett.</p>
               <p>- Tey asszonyhoz légy szigoru! - mondta a Pharaoh csendesebben.</p>
               <p>Más egyébről kezdett beszélni vele. Raemka egész testében reszketett.</p>
               <p>- Kegyes Pharaoh, szépen kérlek, most bocsáss el engem...</p>
               <p>A Pharaoh bólintott, de visszatért az előbbi beszédre:</p>
               <p>- Ne hamarkodd el a dolgot. A meggondolatlan asszonyokra a szép szó és a szeretet
                  hat legjobban...</p>
               <p>Elbocsátotta kegyelemmel, de mégsem ugy, mint máskor.</p>
               <p>- Elvesztettem a kegyelmét... - gondolta Raemka, amint végighaladt az
                  oszlopcsarnokon. - Elvesztettem a barátságát...</p>
               <p>Poklot hordott a szivén. Elhatározta, hogy hazamegy és megöli Tey asszonyt.</p>
               <p>Meg is ölte volna, de Tey asszony nem volt otthon.</p>
               <p>- Hol van az urnő?</p>
               <p>- Elment.</p>
               <p>- Mikor ment el?</p>
               <p>- Az imént. Egy szolga levelet hozott...</p>
               <p>- Ki küldte?</p>
               <p>- Merbápen tábornok ur, - mondta a szolgáló jelentős pillantással.</p>
               <p>És kiment.</p>
               <p>- Már a cselédek is... - mormogta Raemka. - Tönkre tett... Megölöm!...</p>
               <p>De Tey asszony nem jött, pedig a napszálladat is elkövetkezett. Elfeküdt Raemka
                  pihenő-székén s a napkorongra bámult. Sötét szemsugara a mindenséget zordan
                  fürkészte, aztán ellágyult és merengve révedezett az egek mosolygó örvényén. Ugy
                  maradt mozdulatlanul. Remegő sápadt vonásai lassanként lesimultak s valami
                  hallgatag gondolat lappangott tört szemén, melyben már hamvadozni kezdett a
                  világépitő hatalmas akarat.</p>
               <p>A Nap lefelé szállt. Csodás szinfoltok reszkettek égen-földön. Raemka sápadtan ült
                  karosszékében, ajka körül különös mosoly vonaglott, aztán levette tekintetét a
                  napkorongról.</p>
               <p>- Szolgák!</p>
               <p>- Mit parancsol, Raemka? - lépett oda a szerecsen udvaros.</p>
               <p>- Rakass máglyát a palota tetejére!</p>
               <p>A szerecsen elképedt.</p>
               <p>- Tedd, amit parancsoltam. Siess. A máglyát boritsd be rózsával és amikor készen
                  van, jelentsd!</p>
               <p>Az udvaros elrohant. Néhány pillanat mulva a rabszolgák fürgén vitték a
                  fadarabokat, a szolgálólányok pedig ölszámra hordták a lótuszrózsát. Raemka a
                  Napon tul bámult és lágyan mosolygott.</p>
               <p>- Uram, - jelentette a szerecsen, - a máglya kész!</p>
               <p>- Menjenek föl a zenésznők és játszanak halotti dalt!</p>
               <p>Valamivel később fölkelt és fölment a palotatetőre. Ott állt a hatalmas máglya,
                  ezer rózsával beboritva. Közelében füstölő-edények illatoztak s egy bronzvederben
                  lobogott a láng.</p>
               <p>A zenésznők félkörbe csoportosultak s régi halotti éneket pengettek.</p>
               <p>- Milyen áldozati állatot hozzak, uram? - kérdezte a szerecsen alázatosan.</p>
               <p>- Nem kell...</p>
               <p>A máglyára lépett.</p>
               <p>- Gyujtsd be!</p>
               <p>A szolgák megrettentek.</p>
               <p>- Megőrült... - susogták a szolgálóleányok.</p>
               <p>Tekintete alatt a szerecsen megtorpant, de nem nyult a lánghoz.</p>
               <p>- Gyujtsd be!</p>
               <p>Engedelmeskedett.</p>
               <p>- Dalt!</p>
               <p>A nabla, a sip, a tebuni szólni kezdett lassan, remegőn.</p>
               <p>- Fogjuk le... - suttogta valaki.</p>
               <p>Olyan fenséges, olyan parancsoló, olyan szép volt az arca! Összefont karral állott
                  a máglya közepén és a Napon tul nézett, merre járnak az árva csillagok...</p>
               <p>Szólni sem mertek. Moccanni sem mertek. A láng fölkapaszkodott a száraz cédruson.
                  Lassan kuszott föl, mint a kigyó, de a legfelső hasábok alatt kiteritette szárnyát
                  és madár lett belőle. Madár, a szárnya libegő, vörös. Madár, hulló pihéje égő
                  szikra. Madár, mely fát eszik...</p>
               <p>- La, la, la, la,... - pengett a hárfahur.</p>
               <p>- Bim, bim, bim... - akadozott a tebuni.</p>
               <p>Raemka pedig epedő mosollyal nézte a Bennu-csillagot, mely feltünt az egek
                  távolán, a halványodó Nap fölött.</p>
               <p>Vörös zászló csavarodott a máglya köré. Pattogó, sistergő gomolyban csapott föl a
                  láng. Füstje szétterült a palota fölött, mint a fekete asszonyhaj, aztán megkékült
                  s lengén lebegett, mint a sóhaj, mit egy óriás sóhajtott. A rózsák égtek.
                  Fergetegbe futottak a lángok és körülölelték Raemka derekát. Raemka kitárta karját
                  az egek felé...</p>
               <p>Egy lángfej fölemelkedett s piros nyelvével megcsókolta Raemka fekete szakállát. A
                  máglya megroppant és szakadozni kezdett. Izzó zsarátnok omlott szanaszét. A
                  lótuszrózsák füstösen peregtek a rabszolgák felé, ahogy azok némán és megdöbbenve
                  térdepeltek a tüzoltár körül.</p>
               <p>- Tey! - rebegte Raemka elhalóan.</p>
               <p>Fekete szakálla lángpernyét pihegett. Kinban ragyogó szeme az egekbe mélyedt. És
                  kitárta két karját a szerelem csillaga felé.</p>
               <p>A füst megfehéredett és fölemelkedett. A máglya összeomlott vad robajjal. És
                  hamuvá lőn a lángész...</p>
               
            </div>
            <div type="chapter">
               <head>XV. Nyulak.</head>
               <p>- A fáraónak a lelke fáj, - állapitották meg az orvosok. - Meggyógyul, de
                  szórakozás, mozgás és szabad levegő kell neki...</p>
               <p>Másnap már napfeljötte előtt talpon volt az udvar. Öszvérpaták alatt döngött a
                  kövezet. Dárda zörgött. Vidám beszéd mindenütt. Vadászni megy a Pharaoh.</p>
               <p>Az öreg szolgák emlékeztek még a kedves napokra. Valóságos hőstetteket beszéltek
                  Ménáról és esküvel erősitették, hogy egy napon a Sás-Tenger bozótjaiban kilenc
                  oroszlánt teritett porba. Nem volt olyan hires oroszlánölő...</p>
               <p>Az idomitott kutyák szüköltek.</p>
               <p>- Játsszunk mórát!</p>
               <p>- Mindjárt jöhet a Pharaoh.</p>
               <p>- Most Ptáhnak áldoz, - mondta egy belső szolga. - A fáraó-asszony is ott van.</p>
               <p>- Játsszunk mórát!</p>
               <p>Elkezdték az ujjmutogatást. Ez hány? Ez hány? Érckarikákba ment. De most
                  fölhangzott a kürtjelzés s az öszvércsapatot futva vezették a palota elé. Ména
                  Sesztől bucsuzkodott:</p>
               <p>- Mit hozzak neked a vadászatról?</p>
               <p>- Mosolyt és örömöt...</p>
               <p>- Hozok valami gyönyörü madarat!</p>
               <p>- Vigyázz magadra, Ména! Jó volna, ha elkisérne Széti. Milyen fegyvert viszel?</p>
               <p>- Nyilat és dárdát.</p>
               <p>Fiatalos, meleg tekintettel nézett a feleségére.</p>
               <p>- Isten veled!</p>
               <p>A fáraóné az erkélyről mosolyogva nézte. Kürtszó harsant. A Pharaoh nyeregbe
                  szállt, bucsut intett, még egy meleg, hosszu pillantást vetett fiára és
                  kivágtatott a Magas Kapun.</p>
               <p>Vele ment Gugu. Vele ment Hui. Merneptáh otthon maradt. Vele ment Thutmesz. Vele
                  ment Merbápen. Kaku lemaradt. Dudufhornak az öszvérről földig ért a lába. Antef, a
                  testőrség parancsnoka ment elől. Ő vezette a vadászatot. Memphisz utcáin
                  összegyült a nép.</p>
               <p>- Éljen a Pharaoh!</p>
               <p>Az északi kapun kivonult a vadászcsapat. A kutyákkal alig lehetett birni. Az
                  öszvérek is vig nyargalással csaptak a mezőnek, mely a szétágazás felé szinte a
                  végtelenbe nyult.</p>
               <p>- Engedjétek el a hiénakutyákat!</p>
               <p>A pórázról elrepültek s nekifeküdtek a hatalmas mezőnek. Sárgásbarna csikoknak
                  tüntek. A nyerges öszvérek s a gyalogfutó szolgák pihegve követték.</p>
               <p>Bozótos darabkához értek és fölugrott az első tapsifüles. A kutyák megrohanták,
                  bekeritették, visszahajtották s kis idő mulva Ména iján megpendült a hur.
                  Nyakszirten csapta meg a nyil. Megvan a zsákmány! Elől kezdték. Hajrá, a
                  mezőnek!</p>
               <p>Pálmás-füves területre értek. A bozót hevesen megzörrent. Sereg nyul pattant föl a
                  kutyák előtt. Izgalom gyult ki a vadászok szemében, csak Ani nem értette, hogy
                  miért is ölik meg a szegény, kicsi nyulakat? Ő finom és törékeny hopmester volt s
                  az ilyesmit még nézni sem szerette.</p>
               <p>A nyulak szétfutottak. A kutyák csahosan üzték. A vadásztársaság is több irányba
                  oszlott. A Pharaoh a Nilus mentén vágtatott. Ujjongva lövöldözte nyilait. Ugy
                  rohant előre, hogy a kisérete nem tudta követni és messze elmaradt.</p>
               <p>Csak Hui és Merbápen követték nyomon...</p>
               <p>Ciprusos, pálmás bozóthoz érkeztek. Az ágak eltakarták őket a kiséret elől.
                  Merbápen most Hui mellé rugtatott.</p>
               <p>- Lődd le! - lihegte izgatottan.</p>
               <p>Hui fölemelte iját, aztán leeresztette és szederjesre szürkült szájjal
                  tördelte:</p>
               <p>- Nem... Az istenekre!...</p>
               <p>- Lőjj! - csikorgott Merbápen foga.</p>
               <p>- Nem... Ha megölöm, nekem is végem van... Árulónk lesz a nyil...</p>
               <p>S öszvérét elrántotta a Merbápené mellől, hogy még a szavát se hallja.</p>
               <p>- Gyáva! - hörögte Merbápen. - Megállj...</p>
               <p>Fölemelte iját s célba vette a Pharaoht.</p>
               <p>- Merbápen...</p>
               <p>A hur megcsattant. A nyilvessző zúgva szállt el, de nem talált. Mert a Pharaoh
                  éppen abban a pillanatban oldalt fordult a Nilus felé, melynek halálfutással ment
                  neki ez eszeveszett nyulsereg.</p>
               <p>Merbápen nyila megállt egy pálmatörzsben. A Pharaoh nem vett észre semmit.
                  Kergette a nyulak seregét a kutyák nyomán.</p>
               <p>- Lőjj! - kiáltotta Merbápen Huinak.</p>
               <p>Hui a fejét rázta.</p>
               <p>- Gazember...</p>
               <p>És ismét célba vette Egyiptom urát...</p>
               <p>De nem pendült el a hur. Nem röppent el a nyil. Pedig a Pharaoh most ott nyargalt
                  előttük. Nem mert rálőni még egyszer. Megroskadva ült ezüstveretes nyergében és
                  szitkot mormogott. Ugy érezte, hogy ő maga az a nyul, melyik amott bukdácsol a
                  Pharaoh előtt...</p>
               
            </div>
            <div type="chapter">
               <head>XVI. A viziló.</head>
               <p>A bozót elmaradt. Tisztásra kerültek. Az öröm megpirositotta a Pharaoh arcát.
                  Szabad madár. Tovaröpült a Nilus-menti virágos mezőn.</p>
               <p>Hui és Merbápen rohanvást rohantak az öszvére mögött.</p>
               <p>Talán már nyul sem volt a Pharaoh előtt, de vágtatott, csak vágtatott a hosszu
                  önfogság után.</p>
               <p>Ptáh szeme lángolva ragyogott az egek magasságán. Virágos völgyben jártak. A Nilus
                  szent vize lágyan mormogott. És megelevenedett a Pharaoh szivében az első édes
                  dajkadal...</p>
               <p>A karcsu pálmák mélán merengtek a déli napsütésen. Szép volt a táj. Üde szinek
                  csillogtak a Pharaoh előtt. És olyan jól esik a nagyváros szürke, hideg falai
                  után!</p>
               <p>Ezer virág. Millió napsugár. A Pharaoh mosolygott és kitárta karját. Olyan volt,
                  mint egy áldozópap. Áldozott megujhodott szivvel az istenek istenének, ki adta az
                  ember és a füszál életét...</p>
               <p>Lám, levágják a füvet. Kinő. Az ember reménységét is levágják. Az is kinő. Erő
                  pezsdült Ménában.</p>
               <p>- Uram!</p>
               <p>A Pharaoh mellé rugtatott Hui és megragadta öszvére kantárát ijedten.</p>
               <p>- Mi az?</p>
               <p>A virágos dzsungelre mutatott. Hatalmas viziló emelkedett ki az Aur szent vizéből.
                  A kutyák fölvonitottak és megálltak bátortalanul. Merbápen is odaért.</p>
               <p>- Bőrállat! - kiáltotta a Pharaoh nagy örömében. - Óriás!</p>
               <p>Szemében vadász-tüz ragyogott.</p>
               <p>- Remek példány!</p>
               <p>A viziló megállt és rájuk bámult.</p>
               <p>- Jaj, ha elejthetnők! - nevetett föl Merbápen magánkivül. - Micsoda dicsőség!</p>
               <p>A Pharaoh a nyergében fölágaskodott.</p>
               <p>- Utánam!</p>
               <p>- Ne tedd! - kiáltott Hui. - Várjuk meg a többieket...</p>
               <p>- Öljük meg! - ujjongott Merbápen. - Vizbe megy...</p>
               <p>Kezébe kapta Ména a dárdáját s előrerugtatott:</p>
               <p>- Utánam!</p>
               <p>Hui és Merbápen utána nyomult...</p>
               <p>- Hui...</p>
               <p>Összenéztek.</p>
               <p>- Állj!</p>
               <p>A Pharaoh leugrott az öszvér hátáról, mert ez megtorpant s nem ment az iszonyu vad
                  felé.</p>
               <p>- Kövessetek!</p>
               <p>A viziló merően nézte a Pharaoht...</p>
               <p>- Rajta!</p>
               <p>Nekiment. A kutyák is megrohanták.</p>
               <p>- Hui, te jobbról támadod!</p>
               <p>A nagy, lomha vad haragosat hördült.</p>
               <p>- Merbápen, balfelől...</p>
               <p>Fölkapta négyszögletes, rengeteg fejét a háborodott állat és akkorát fujt, hogy
                  zúgott a liget. Oszlopszerü, törpe lábait szétvetette, iszapos hátán megfittyent a
                  vastag, durva bőr, irdatlan száját résnyire tátotta s buta, pisla szemében a
                  csodálkozás kifejezése megmerevedett.</p>
               <p>- Szentséges ur!</p>
               <p>Hui vissza akarta tartani.</p>
               <p>- Támadj!</p>
               <p>Öt lépésnyire voltak a vizek szörnyétől. A kutyaugatás rengette a ligetet. A
                  Pharaoh dárdát emelt és a fenevadba szurt.</p>
               <p>- Rajta, Hui!</p>
               <p>A tábornok is döfött egyet a szörnyeteg nyakára, de a dárdahegy sebet sem ütött a
                  kőkemény bőrön. Merbápen balfelől került s dárdáját az állat hátsó combjába
                  taszitotta.</p>
               <p>- Pharaoh!</p>
               <p>Az állat nekirontott. Ména félreugrott s a vizek réme elgurult mellette, mint egy
                  mozgó szikla.</p>
               <p>- Rajta!</p>
               <p>A viziló megfordult s Ménára tört. Hatalmas fogai fehéren villogtak, csattogó
                  szájából véres hab szakadt, mert biboros inyét föltépte a dárdahegy. A Pharaoh
                  fegyvere most a szemébe csapott. Vér csurgott szögletes pofáján. Iszonyut bődült s
                  rengeteg testével előreugrott, hogy lába alatt porrá omlott a sárgás kavics.</p>
               <p>Olyan erővel támadt, hogy a dárdát kiütötte a Pharaoh kezéből.</p>
               <p>- Segitsetek! Hui...</p>
               <p>Megbotlott és elesett. A viziló rádölt, mint valami leszakadó szikla.</p>
               <p>- Merbápen...</p>
               <p>A szekérharcosok vezére Huinak szegezte dárdáját, ki a Pharaoh segitségére
                  sietett.</p>
               <p>- Megöllek... - hörögte. - Megöllek...</p>
               <p>Hui megrettent és hátrált. A viziló dühödten bőgött. A Pharaoh elhalón nyöszörgött
                  a szörnyeteg fogai között.</p>
               <p>- Sesz... Téta... Sesz...</p>
               <p>Szeme könyörgőn tapadt a vezéreire. Hui térdre roskadt és zokogott. Merbápen
                  sötét, vigyorgó képpel állt távolabb, az állat oldalán.</p>
               <p>Csak akkor mozdult meg, mikor az aranypárás, kék homályban feltünt a királyi
                  kiséret.</p>
               <p>- Hui! Fel! Jönnek... Dárdára!</p>
               <p>Nekiment a szörnyetegnek és óriási sebet ejtett a hasán.</p>
               <p>- Hamar... Jönnek... Elvesztünk, ha megsejtik...</p>
               <p>Megrettent Hui és dárdát ragadott. Iszonyu dühhel rontott a vizilóra. A Pharaoh
                  már álomban pillogtatott s jobbjával erőtlenül legyintett: késő...</p>
               <p>Sóhajtott és meghalt. A vadállat orditva szaggatta. Hui és Merbápen százat is
                  döfött bele, de a Pharaoht nem engedte el.</p>
               <p>A kiséret odaért.</p>
               <p>- Segitség! - hörögte Hui.</p>
               <p>Mind az állatra rohantak. Gugu jajszóba tört. És jajgatott mindenki. Antef ölte
                  meg a fenevadat.</p>
               <p>- Minden istenek - -</p>
               <p>- Ai lenu...</p>
               <p>Darabokban vették ki Ménát a viziló alól.</p>
               <p>- Pharaoh!</p>
               <p>Merbápen orditva sirt:</p>
               <p>- Mondtuk, hogy ne tegye! Hui meg is ragadta az öszvér kantárát... Nem hallgatott
                  ránk... s hárman sem birtunk a szörnyeteggel... Ai lenu, ai lenu - -</p>
               
            </div>
            <div type="chapter">
               <head>XVII. Siratódal.</head>
               <p>1. Megtagadom az isteneket!</p>
               <p>2. Ptáh!</p>
               <p>3. Mint a kegyetlen oroszlán, ugy kergetsz engemet, és ismét fájdalmakat bocsátasz
                  rám...</p>
               <p>4. Miért hoztál ki engemet az én anyám méhéből? Ó, vajha meghaltam volna és szem
                  ne látott volna engem!</p>
               <p>5. Óh, ha a bölcsőből mindjárt koporsóba vittek volna!</p>
               <p>6. Ai lenu - -</p>
               <p>7. Itt fekszel, édes uram; hiába szólongatlak, nem felelsz nekem!</p>
               <p>8. Megtagadom az isteneket!</p>
               <p>9. Eltépett a viziló... Nagy és szörnyü állat! Nem mondod nekem többet:
                  Sesz...</p>
               <p>10. Mért nincs nekem olyan erős hangom, hogy az eget meghasitaná!</p>
               <p>11. Elfujnám vele a Napot az égről, hogy örök sötétség legyen...</p>
               <p>12. Nem tudom elfujni, de mindegy. Süthet a Nap; bármennyire süt is, nekem éjszaka
                  van örökké.</p>
               <p>13. Ména, kelj föl!</p>
               <p>14. Jaj nekem - -</p>
               <p>15. Fölkelnél, de nem tudsz. Tagjaid szertelógnak. A lelkedet is megölte a vizi
                  szörnyeteg...</p>
               <p>16. Megtagadom az isteneket!</p>
               <p>17. Mért nincs nekem akkora és olyan fekete hajam, hogy beterithetném vele az
                  eget? Vagy mért nem akkora és olyan fehér az én hajam, hogy gyászruhát szőhetnének
                  belőle Egyiptom összes asszonyainak!</p>
               <p>18. Ai lenu - -</p>
               <p>19. Ha az égnek annyi csillaga volna, mint amennyi könnyem nekem van, akkor az ég
                  gazdag volna...</p>
               <p>20. És ha annyi csillagot hullatna le, ahány könnycseppet én ejtettem, akkor
                  koldusabb lenne, mint az utolsó romentu!</p>
               <p>21. Ména, ó, Ména! - -</p>
               <p>22. Szerettelek, mint a gazdag az ő kincsét!</p>
               <p>23. Szerettelek, mint galamb a buzát...</p>
               <p>24. Izisz sem szerette jobban Oziriszt, akit megöltek hetvenketten...</p>
               <p>25. Ai neu - -</p>
               <p>26. Erősebb a sziv, mint a vasból csináltatott lánc. Mert a vasból csináltatott
                  lánc elszakad, de a sziv nem tud...</p>
               <p>27. Lehorgadtam, mint az ostorral vert virág. És a virág, akit ostorral megvertek,
                  bizonyosan meghal...</p>
               <p>28. Bezzeg, jó volna! De meghalni sem tudok, akkora nagy az én bánatom!</p>
               <p>29. Átkozott viziló, miért cselekedted? Ó, te csunya állat, te gonosz! A te
                  gazdád, Szeth isten is gonosz, hogy sujtsa le a kilenc főisten haragja!</p>
               <p>30. Jaj, jaj, jaj... Micsoda gondolatom támad?</p>
               <p>31. Ugy ölték meg Ménát...</p>
               <p>32. Azok ölték meg, akik reszkettek tőle az ő igazsága napjain!</p>
               <p>33. Szivem ne mondj ilyet... Ki sugja neked?... Nem! Nem! Hiszen a vizilovat is
                  elhozták Memphisz városába!</p>
               <p>34. Ó Ména, hogy szerettelek!</p>
               <p>35. Te voltál a lélek, én voltam a tested. Te voltál az erő, ki fenntartottál
                  engem...</p>
               <p>36. Most mit tudok csinálni, széttépett erősségem? Nincs annyi porszem, ahány
                  ellenség agyarog rám!</p>
               <p>37. Körülvesznek engem a halálnak kötelei és az álnok embereknek árvizei
                  rettentenek engem...</p>
               <p>38. Föltátják ellenem az ő szájokat, mint az orditó oroszlánok; ki oltalmaz meg
                  engem?</p>
               <p>39. Elomlik, mint a por, aminek életed napjait áldoztad! Elveszik a széket,
                  amelyikben ültél; kiveszik alólam is az én zsámolyomat és földönfutóvá leszek,
                  ember nem fogja mondani; ó, ez a szegény Sesz!</p>
               <p>40. Boldog a szegényember, ki élete minden idején s minden ételéül retket és
                  hagymát eszik... Százszor boldogabb, mert nem tud szenvedni, nem tud, mert a
                  nyomoruság az érzéseit kirabolja.</p>
               <p>41. Nincs uram!</p>
               <p>42. Egyiptom asszonyai, leányai sirjatok velem!</p>
               <p>43. Egyiptom férfiai, szaggassátok meg testeteket és sirjatok szaporán, mert
                  meghalt Ména, a ti uratok!</p>
               <p>44. Szent ereklyét adott volt Sebahnofru, mondván: ha majd egyszer (a feleségedet)
                  nagy veszély fenyegeti, tőrével feszitse szét és megtalálja benne az élet
                  igéjét...</p>
               <p>45. Én most szétfeszitettem tőrömmel s ez van belevésve: «Asszony, kövesd az
                  uradat!»</p>
               <p>46. Ó istenem!</p>
               <p>47. Én követnélek, Ména, de nem lehet... Téta egyedül marad! És ki védi meg akkor
                  az álnokok és sárkánykigyók cselvetése ellen?</p>
               <p>48. Uzirei, én halottam, mégis követlek téged!</p>
               <p>49. Vésett ige: örök ige. És én megértem szegény asszonyi szivemmel...</p>
               <p>50. Uzirei, felséges halottam, követlek téged. Erős leszek, mint te valál. Bátor
                  leszek, mint te valál. Oroszlán leszek, mint te valál...</p>
               
            </div>
            <div type="chapter">
               <head>XVIII. Kék alkonyat.</head>
               <p>Bódultan jött ki Tey asszony a balzsamozók városnegyedéből. A fenyőszurok és az
                  erős pézsmaszag kábitotta el. Azért ment oda, hogy a királyi balzsamozást lássa,
                  de elkésett, mert a Pharaoh nátronba áztatott, megroncsolt testét éppen akkor
                  helyezték el a száritókamrában.</p>
               <p>A nagycsarnokban több udvarhölggyel találkozott, de azok alig-alig beszéltek vele.
                  Ameritisz még a tekintetére sem méltatta, noha valamikor jóbarátnők voltak. A
                  megvettetése fölött való szégyen és keserüség a szivének esett. Eloldalgott az
                  udvarhölgyek mellől, kiosont a nagycsarnokból s gyaloghintójába ült.</p>
               <p>- Hová parancsolod? - kérdezte Hagara, a főgyaloghintóhordozó.</p>
               <p>- Haza...</p>
               <p>Hátradült a virágos hintóban s keserüen töprengett. Merbápennek köszönhet mindent!
                  Ő hozta nevére a gyalázatot. Legyezőt boritott arca elé, pedig nem sütött a nap.
                  Akkor ereszkedett le a déli nagy hegyek mögött.</p>
               <p>A világoskék kötényes hintóhordozók egyenletes mozgással haladtak tova. A
                  «Halottak utjá»-n jártak. És Tey asszony sóhajtott. Ugy érezte, mintha halott
                  volna. Mert halott a nő, ha egyszer ráalkonyult a szerelem...</p>
               <p>Az éghatár szinekben ragyogott, de hirtelen elszürkült, mint a hamupernye s a
                  városra valami lenge kék homály borult. Föltünt Bosmáta palotája. Most Zippa
                  lakott benne. Tey asszony szive megdobbant s szemében fekete szikra gyult.</p>
               <p>- Zippa! - susogta. - Gyilkosom...</p>
               <p>Irigység, féltékenység viharzott benne, de valahogy mégis megnyugvást talált.
                  Hiszen megesküdött Merbápen, hogy csak őt szereti s feleségül veszi, ha Pharaoh
                  lesz...</p>
               <p>A kemény gondolat ráncai elsimultak homlokán. Tekintete merengőn révedezett. Hiu,
                  lágy mosoly rajzolódott piros ajkára. Hej, mikor az ő fején lesz a
                  kettőskorona!</p>
               <p>Száz lépésnyire lehetett a palotától, mikor egy kemény, daliás ember befordult a
                  kapun. Ő az. Másnak nincs olyan járása! A tündérvárak, miket lelkében emelt, egy
                  pillanat alatt halomba hullottak.</p>
               <p>- Merbápen!</p>
               <p>Ugy hallotta, mintha oroszlán orditozna valahol, a bordáin belül...</p>
               <p>Kezét az ölében egybekulcsolta. És ekkor az ember vagy imádkozik, vagy őrjöng.
                  Őrjöngött benne a fájdalom.</p>
               <p>- Megesküdött!</p>
               <p>Gondolt egyet: hátha nem szerelemmel ment Zippához, hanem a dolgok és titkok
                  kényszere alatt? Lehet! De melyik igaz? Az olyan szép nők mindig megtörik a férfi
                  esküjét...</p>
               <p>A palotához értek. A gyaloghintó sarkába huzódott s élesen figyelt. Sötét volt a
                  háznak minden ablaka.</p>
               <p>- Bizonyosan a rózsakertben vannak!</p>
               <p>Olyan hangosan mondta, hogy Hagara, a főgyaloghintóhordozó megállást
                  parancsolt.</p>
               <p>Ez a palotától ötven lépésnyire történt.</p>
               <p>- Mit parancsolsz, urnőm?</p>
               <p>- Kiszállok...</p>
               <p>A hintót letették.</p>
               <p>- Menjetek haza. Bemegyek Zippa hercegnőhöz. Ő hazaküld a hintóján engem...</p>
               <p>A rabszolgák megörvendtek, mert elég gömbölyü és nehéz volt urnőjük. Köszöntötték
                  és eltüntek a kékülő homályban.</p>
               <p>A palota elé surrant. Senki sem volt a kapuban. A cselédek ott lehettek a hátsó
                  udvarban, vagy a munkaházban. Az ablakokból nem világit a kiki-olaj.</p>
               <p>A jelirásos pylonok között az udvarba lépett. Ismerte jól a járást. Hirtelen
                  jobbra fordult s az árnyékvető falak alatt megindult a palotakert felé.</p>
               <p>A fák között eltünt.</p>
               <p>Tudta, hogy merre van Bosmáta lugasa; tudta, hogy Zippa is ott szokott üldögélni
                  vagy pihenni a függőzsinór-ágyban. Lassan ment előre, mint a mehen-kigyó. Még
                  homok se zirrent a lába alatt. S egyszer a rózsautról letért és a lugast óvatosan
                  megkerülte a ciprusok között.</p>
               <p>Langyos szellő lebegtette a pálmalevelet. Lágy, nyers zörejjel ütődtek össze.
                  Ment, ment s meg-megállt, mig végre a pálmalevelek meg-megujuló zörejében lehajolt
                  és a lugas széléhez lapult.</p>
               <p>Bekukucskált a virágok hálóján. Ott ült Zippa és Merbápen egymás mellett,
                  boldogan.</p>
               <p>- Mi van a mumiával? - kérdezte Zippa.</p>
               <p>- Holnap reggel begöngyölgetik.</p>
               <p>- Igaz, hogy holnapután lesz a temetés?</p>
               <p>- Akkor.</p>
               <p>Karját a leány karcsu derekára füzte.</p>
               <p>- Megérkeztek-e a meghivottak?</p>
               <p>- Már Rasepzesz is itt van!</p>
               <p>- Mi lesz? Mi a tervetek?</p>
               <p>- Rasepzesz vádbeszédet mond a mumia ellen... A főpapok mind fölvonulnak. Sznéfru
                  s a többiek... És a negyvenkét biró előtt fölhangzik a vád...</p>
               <p>- És akkor nem temetik el a Pharaoht?</p>
               <p>- Ha a vádak igazak, - nem.</p>
               <p>- S ki dönti el, hogy igazak-e?</p>
               <p>- A negyvenkét biró.</p>
               <p>- És ha nem igazak?</p>
               <p>- Akkor a vádlót halálra itélik.</p>
               <p>- Veszélyes dolog!</p>
               <p>- Ne félj, Rasepzesz gondoskodott. Harmincöt biró a mi hivünk...</p>
               <p>A vörös rózsák édesen illatoztak. Merbápen Zippát magához ölelte s megcsókolta
                  hevesen.</p>
               <p>- Te vádolod-e?</p>
               <p>- Nem.</p>
               <p>- S miért nem?</p>
               <p>Merbápen nevetett.</p>
               <p>- Mert engem Thébébe küldenek kormányzónak...</p>
               <p>- Elmész? - ijedt föl Zippa.</p>
               <p>- El.</p>
               <p>- És én mit csinálok?</p>
               <p>- Velem jössz.</p>
               <p>Csend.</p>
               <p>- Maradj itt, Memphiszben!</p>
               <p>- Nem lehet.</p>
               <p>- Dehogy nem!</p>
               <p>- Ha itt maradnék, dugába dőlne minden tervem...</p>
               <p>- Milyen tervek?</p>
               <p>Merbápen megfogta Zippa kezét.</p>
               <p>- Én akarok lenni a...</p>
               <p>Önkénytelenül szétnézett, hogy nem hallja-e valaki.</p>
               <p>- ...a Pharaoh!</p>
               <p>Zippa kerekre nyitotta ragyogó szemét.</p>
               <p>- Merbápen!</p>
               <p>- Az leszek.</p>
               <p>Pöffeszkedett és nevetett.</p>
               <p>- Rasepzesz - édes bátyám! És ma ő a legfőbb hatalom Egyiptomban! Lám, az «erős
                  biká»-val is végzett! Ő igy akarja és én Pharaoh leszek...</p>
               <p>Zippa a nyakába ugrott.</p>
               <p>- Üdvözlégy, Pharaoh!</p>
               <p>Merbápen meghajolt.</p>
               <p>- Üdvözlégy, fáraó-asszony!</p>
               <p>A leány nagyot nézett.</p>
               <p>- Tán csak nem gondolod, hogy én leszek...</p>
               <p>- A világ minden istenére, ha én leszek a Pharaoh, te léssz a feleségem! - ragadta
                  meg és ajkon csókolta.</p>
               <p>Fölkeltek. Kimentek a lugasból. A ház felé imbolyogtak. Tey elhanyatlott a kék
                  homályban, a rózsatők alatt.</p>
               
            </div>
            <div type="chapter">
               <head>XIX. Állt a gránittömbön, Ozirisz előtt.</head>
               <p>A bárkát rábocsátották a szent tóra, mely kéken csobogott a sziklasir előtt, mint
                  a cseppfolyós opál. Szinéh-Széntha elmondta a bucsuimádságot s a Pharaoh mumiáját
                  talpraállitották a sziklasir előtt, a nagy gránittömbön, hogy a negyvenkét biró a
                  nemzet jelenlétében itéljen fölötte.</p>
               <p>Ott ültek a birák az istenek álarcaiban a magas emelvényen, némán, komoran,
                  félelmetesen.</p>
               <p>Merneptáh volt a negyvenkettők szószóló feje.</p>
               <p>Fölkelt, rámutatott a Pharaoh mumiájára s messze csengő hangon kiáltotta, hogy
                  hallják meg az istenek és hallja meg a nép:</p>
               <p>- A nagy halott el akar indulni utolsó utjára, hogy boldog legyen Aálu szent
                  virányain s hogy lelke beleolvadjon a Napistenbe, kinek a fia volt...</p>
               <p>Az a legnagyobb csend, mikor a tömeg hallgat.</p>
               <p>- Hogy ki volt Ména, tudják mindenek! Egyiptom dicsősége volt. Mégis fölteszem a
                  kérdést a halotti törvények szerint: van-e valaki széles Egyiptomban, ki váddal
                  illethetné a felséges halottat?</p>
               <p>A királyné és fia magasra emelt fejjel állt.</p>
               <p>- Nincs! - kiáltotta valaki harsányan.</p>
               <p>- Senki!</p>
               <p>A tömeg felzúgott, mint a tenger.</p>
               <p>- Nincs!</p>
               <p>- Szent volt!</p>
               <p>- Nem volt igazságtalan!</p>
               <p>- Nem volt erkölcstelen!</p>
               <p>- Nem volt hazug!</p>
               <p>- Jóságos sziv!</p>
               <p>- Isten volt!</p>
               <p>- Egyiptom boldogtalan!</p>
               <p>Merneptáh csendet intett.</p>
               <p>- Másodszor is fölteszem a kérdést: van-e ember a Nilus szent völgyében, ki váddal
                  illethetné a felséges halottat?</p>
               <p>- Van! - kiáltotta valaki.</p>
               <p>Rasepzesz volt.</p>
               <p>- Van! - kiáltották sokan és sokan.</p>
               <p>Az elszörnyülködés moraja futott végig a népen.</p>
               <p>- Álljon elő!</p>
               <p>Rasepzesz előállt.</p>
               <p>- Álljanak elő mind!</p>
               <p>Egész sereg főpap tolongott elő, köztük elől: Sznéfru, Merbápen, Hui, Zippa és a
                  többiek.</p>
               <p>- Ai lenu! - jajgatott valaki.</p>
               <p>Merbápen és Zippa meggondolta s visszalépett. Ott maradtak mindjárt elől, a halott
                  lábánál.</p>
               <p>A Magas Ház sápadt megdöbbenéssel nézett a vádlók gyülekezetére. Merneptáh
                  fölemelte zord, kemény szavát:</p>
               <p>- Jaj annak, aki vádol, ha nem tudja bizonyitani, amivel a halottat illeti!</p>
               <p>Ámon főpapjára mutatott:</p>
               <p>- Beszélj!</p>
               <p>Rasepzesz föllépett a kőtalapzatra.</p>
               <p>- Az összes vádlók nevében szólok én, Rasepzesz, a negyvenkettők és Egyiptom
                  előtt. Megvádolom a Pharaoht: Nem méltó, hogy Ozirisz országában az igazság
                  strucctollát viselje és nem méltó, hogy Hathor és Nut az élet fáiról rápergessék
                  az örökélet szent vizét!</p>
               <p>A fáraóné alakja megroskadt, de csak egy pillanatig tartott. Állott mereven, és
                  fenségesen - a feleség.</p>
               <p>A főbiró csendet parancsolt a háborgó sokaságnak.</p>
               <p>- Vádat!</p>
               <p>A főpap alakja felemelkedett.</p>
               <p>- Ámon istenre hivatkozom. Vádolom e halottat! Egyiptom negyvenkét kerületét
                  hatalmába keritette fegyveres erővel és bitorolta az uralmat minden törvények
                  ellenére.</p>
               <p>- Ugy van! - kiáltotta a vádlók gyülekezete.</p>
               <p>- Elvette a fejedelmek székét jogtalanul és zsolddal fizetett katonái által
                  kikiálttatta magát Észak és Dél királyának. Egy ember akadt, aki szót emelt a
                  jogbitorlás ellen. Ez a nemes lélek Szerbáneb volt a khári herceg. És ezt is
                  megölette!</p>
               <p>- Gyilkos! - harsogta a vádlók kara.</p>
               <p>- Gyilkos volt. Többeket megölt. Egyik áldozata egy istenfélő ember:
                  Chafra-Szahura, a thiniszbeli horszeszu. Ez az ember, ki Hórusznak teljes
                  életében buzgó szolgája volt, megtagadta a vádlottól a lányát, Seszt, ki ott áll a
                  mumia fölött, igen, megtagadta, mert bizonyosan ismerte a lelkületét... És Ména,
                  akkor már Pharaoh, Chafra-Szahurát, szerelmese édesapját megfojttatta éjnek
                  idején...</p>
               <p>- Gyilkos!</p>
               <p>Sesz fölsikoltott. Téta arcát halálos sápadtság boritotta el, de leküzdte magát és
                  hallgatta Rasepzesz beszédét.</p>
               <p>- Ez a Chafra-Szahura Néfer-Karának, Egyiptom hős fiának akarta adni leányát
                  feleségül. Ménáé lett. És meg kellett Néfer-Karának is halnia, amint ismerjük
                  halála és szerencsétlensége körülményeit.</p>
               <p>- Gyilkos!</p>
               <p>A tömeg megdöbbent és hallgatott.</p>
               <p>- Vétett Egyiptom törvényei ellen! Jogtalanul adót vetett a szegények osztályára.
                  Kapzsi hóhérja volt a népnek, mely sötét nyomora meg nem szünő idején retken és
                  hagymán él... Az utolsó ezüstkarikát is kivette a szegények kezéből s világvárost
                  épitett magának a tömegek könnyes falatjából...</p>
               <p>- Zsarolt! - harsogta a kar.</p>
               <p>- A thébei hercegasszonyt, ki, noha udvarában élt, ellensége volt, egy napon
                  eltette láb alól, hogy a thébei kormányzópalotába Szármanárt ültethesse...</p>
               <p>- Nem igaz! - kiáltotta Kaku. - Nem igaz!</p>
               <p>És a talapzatra ugrott.</p>
               <p>De Merneptáh visszaparancsolta.</p>
               <p>- Ezer és ezer büne van neki, melyeket ilyen rövid idő alatt nem lehet fölsorolni.
                  Most pedig elmondom a legfőbb vádat. Istennek, szentségesnek, felségesnek, Ptáh
                  isten fiának nevezte magát! Sanda, gyülöletes szemmel nézett minden papirendekre s
                  lassanként kivette kezünkből azokat a jogokat, melyeket az istenek ruháztak ránk,
                  hogy a népet vezessük a lelki boldogság felé. Minden erejével azon volt, hogy
                  ősjogon épült hatalmunkat megtörje. A minden papirendek templomaira adót vetett,
                  hogy Ptáhnak templomot épithessen s mégis ezt vésette rá: Ptáhnak épittette Ména.
                  Könnyü igy épittetni. Hazudott tehát. De megbüntette Ámon! Vizilovat küldött
                  ellene, mely széjjeltépte a gonosz Pharaoht...</p>
               <p>- Ámon büntetése volt! - ujjongott a vádlók kara.</p>
               <p>Rasepzesz kivörösödött s nagy lendületbe csapott a szava:</p>
               <p>- Minden istenek nevében tiltakozom az ellen, hogy egy jogbitorlót, egy gyilkost,
                  egy zsarnokot, egy istentagadó, igazságtalan, gonosz embert eltemessetek!
                  Jóslatot kértem az istenektől s kinyilatkoztatást nyertem: Ha eltemetitek, éhség,
                  dögvész, külső és belső ellenség, szárazság, nagy áradás s ezerféle nyavalya fogja
                  Egyiptomot sujtani! A föld nem fogadhatja be a testét, Ozirisz világa nem
                  fogadhatja be a lelkét egy olyan embernek, ki életében gonoszat és rosszat
                  cselekedett, ezt mondom én, Rasepzesz, Ámon legfőbb papja!</p>
               <p>- Ugy van! - kiabált a kar.</p>
               <p>- A föld kidobja!</p>
               <p>- Az Alvilág nem fogadja be!</p>
               <p>- Menjen a hetvenkét börtönbe!</p>
               <p>- Tiltakozunk, hogy eltemessék!</p>
               <p>Orditott a nép is. Ki jót, ki rosszat. Merneptáh fölemelte az igazság
                  pálcáját:</p>
               <p>- Csend legyen!</p>
               <p>- Ki védi meg a halottat? - kérdezte ércesen.</p>
               <p>Sesz előretámolygott, de Szinéh-Széntha megelőzte:</p>
               <p>- Én!</p>
               <p>A talapzatra állt.</p>
               <p>- Pap vagyok, mint e fővádló és szavam egyenlő értékü az ő szavával. Tiltakozom az
                  összes vádak ellen!</p>
               <p>A negyvenkettők mozdulatlan Tanácsához fordult:</p>
               <p>- Ti képviselitek az isteneket, ugy beszélek hozzátok, mint istenekhez és ugy
                  szólok, mintha Ména lelke lennék!</p>
               <p>És ugy beszélt:</p>
               <p>- Üdv nektek, igazmondás és igazság istenei, üdv te néked, nagy isten,
                  igazságosság és igazmondás Ura, eléd jöttem, hogy szemlélhessem a te
                  tökéletességedet!</p>
               <p>- A vádak elhangzottak... - mondta Merneptáh, mint Ozirisz, komoran.</p>
               <p>Ména Pharaoh lelke védekezett a vádak ellen:</p>
               <p>- Kettős istenség, az igazság és igazságosságnak Ura, én ismerlek téged, ismerem a
                  nevedet, ismerem a negyvenkét vádló-itélő istenség nevét, ismerlek benneteket
                  igazságnak és igazságosságnak urai, én igazsággal érkezem elétek!</p>
               <p>Fölemelkedett a hangja és bugott a tömeg fölött:</p>
               <p>- Én kiirtottam érettetek a hazugságot. Igaz voltam mindig, nem csaltam, nem
                  sanyargattam az özvegyeket, nem hazudtam soha, nem ismerem a hamis esküt s nem
                  követtem el semmi tiltott dolgot. Nem kivántam a munkástól több dolgot, mint
                  amennyit végeznie kellett... de én sem voltam hanyag, nem voltam dologtalan, nem
                  voltam erőszakoskodó, nem tettem semmit, ami az istenek előtt gyülöletes. Nem
                  éheztettem senkit, nem okoztam fájdalmat senkinek, nem öltem és nem fogadtam
                  bérgyilkosokat. Nem sikkasztottam el a templomok kenyereit, az istenek számára
                  készitett áldozatokat; nem loptam el a holtak ételeit, a halottak pólyáit, nem
                  szereztem hamisan nyereséget, nem hamisitottam mérleget, nem vettem el a csecsemők
                  tejét. Az istenekkel szeretetben éltem, csak örömöt okoztam mindenütt, tetteimről
                  az emberek beszélnek s az isteneknek örömük telik benne.</p>
               <p>Ételt adtam az éhezőknek, italt a szomjuzóknak, ruhát a meziteleneknek, nem
                  vadásztam a szentelt állatokra legelőiken, nem fogdostam az istenek madarait, nem
                  halásztam a szentelt halak tavaiban; nem oltottam el szent tüzet, amikor lobognia
                  kellett; nem sértettem meg az isteneket, az istenek szertartásait, az ünnepi
                  körmeneteket; tiszta vagyok, tiszta, tiszta vagyok!</p>
               <p>Elhallgatott. Rasepzesz kivetett mellel állt. A papok összedugták a fejüket. Kaku
                  tenyérbe temetett arccal térdelt a lépcsők alján. Zippa mosolygott és
                  megszoritotta Merbápen kezét. Merneptáh megszólalt:</p>
               <p>- Itélő istenek, hallottátok a vád- és védbeszédet. Szavazzatok!</p>
               
            </div>
            <div type="chapter">
               <head>XX. Tey.</head>
               <p>Még egy pillantást vetett Zippára s Merbápenre, azzal megfutamodott, áttörte magát
                  a tömegen s a talpazatra állt.</p>
               <p>- Megálljatok, negyvenkét birák!</p>
               <p>A tömeg fölzugott, mint a haragos ár.</p>
               <p>- Tey! Mit akar Tey?! El onnan! Tey!</p>
               <p>Merneptáh csendet intett.</p>
               <p>- Mit akarsz?</p>
               <p>- Vallomást teszek!</p>
               <p>És a thébei főpapra mutatott:</p>
               <p>- Rasepzesz gazember!</p>
               <p>Rémült csend. Vad orditás. És ismét csend.</p>
               <p>- El onnan! - kiáltotta Merbápen rekedten. - Dobjátok le!</p>
               <p>Feléje rohant, de Antef és a többiek elállták az útját.</p>
               <p>- Ő a gyilkos! Ő a tolvaj! Ő a rabló! - kiáltotta Tey villámló szemmel. - Ő ölte
                  meg Thini királyfit!</p>
               <p>A tömeg felorditott.</p>
               <p>- Ő ölette meg a Pharaoht!</p>
               <p>- Őrült! - kiáltották a papok.</p>
               <p>Merneptáh csendet parancsolt.</p>
               <p>- Thinit Zippa ölte meg! Megmérgezte! Zippa nem hercegnő! Bosmáta hozta
                  Thébéből... Zippa csapszéki táncosnő! Gyilkos... Mindent tudok!</p>
               <p>Zokogni kezdett a rettenetes csendben:</p>
               <p>- A Pharaoht Merbápen ölte meg, az én szeretőm... Hui főtábornok is tudja... A
                  viziló a Pharaohra rohant... s Merbápen dárdát szegezett Huinak és azt mondta,
                  hogy megöli, ha segiteni mer... Gyilkosok!</p>
               <p>- Hazugság!</p>
               <p>- Őrült!</p>
               <p>- Csend!</p>
               <p>Az asszony zihálva folytatta:</p>
               <p>- Mindent tudok! Mindent tudok... hiszen a szeretője voltam... Tönkretett...
                  Megbecstelenitett... Ő akar a Pharaoh lenni... Itt a bizonyiték... A levelek,
                  miket elloptam... Sajátkezü irása neki is... Rasepzesznek is... Gyilkosok!</p>
               <p>Föltépte a ruháját, a papiruszokat kirántotta és meglobogtatta.</p>
               <p>- Ki akarják irtani a Pharaoh családját s az uralmat hatalmukba akarják
                  kaparintani... Tolvajok! Rablók! Gyilkosok! Néfer-Kara is az ő áldozatuk!</p>
               <p>Megfutamodott s a leveleket fölvitte Merneptáh-Ozirisz elé. A tömeg szakadozottan
                  orditott. A vádlók rettenve hátráltak, de nem tudtak menekülni, mert Antef
                  körülfogta katonáival egy pillanat alatt.</p>
               <p>- Őrült mondja!</p>
               <p>- Ne higyjétek...</p>
               <p>- Gyilkosok vagytok... Sznéfru, a thébei... Meggyaláztátok Egyiptomot... A
                  forradalmat...</p>
               <p>- Nem igaz!</p>
               <p>- ...ti csináltátok... s ti loptátok meg a thébei királyi kincstárt...</p>
               <p>Egy dárda repült feléje. Merbápen dobta, de nem találta el. A dárda Ozirisz
                  emelvényébe furódott.</p>
               <p>- Bosmáta a szent krokodilus házában halt meg... Bement imádkozni... - kiáltotta
                  Kaku rekedten. - Bement...</p>
               <p>- Bosmáta biztatta föl Zippát... - sikoltozta Tey. - Téta mérgét Merbápen ellopta
                  s megmérgezték Thinit, a felejthetetlent...</p>
               <p>- ...imádkozni... és én betettem az ajtót...</p>
               <p>- Gyilkosok!</p>
               <p>- Becstelen hazug! - hörögte Rasepzesz.</p>
               <p>- Esküszöm... - lihegte Tey, - esküszöm!...</p>
               <p>Merneptáh-Ozirisz fölállt.</p>
               <p>- Gyilkosok! - kiáltotta. - Itt vannak a levelek... Tey igazat beszélt...
                  Gyilkosok! Tolvajok!...</p>
               <p>- Halál rájuk! - tombolt a tömeg. - Halál!</p>
               <p>- Öljétek meg az összeesküvőket! - kiáltott föl a fáraóné. - Rajta!</p>
               <p>Rövid, de rettentő küzdelem volt. Igazak is vesztek. Kaku is. Tey is. Köröskörül
                  papi hullák és felkoncolt árulók. A vér csurgott a gránittömbről. S még folyton
                  tombolt és üvöltözött a nép, a tisztitó vihar...</p>
               <p>De most csend lett, mert a fáraó asszony, fiát is elővezetve, a népitélet
                  grádicsára lépett.</p>
               <p>- Egyiptom népe!</p>
               <p>Az orkán elült.</p>
               <p>- Ennek a halottnak a nevében szólok, ennek a tiszta és szent halottnak a nevében,
                  ki a gonoszság áldozata lett! Ti jó és igazságos uralkodót vesztettetek, én és
                  fiam pedig egy világot...</p>
               <p>Csengő hangja a szivekbe szállt.</p>
               <p>- Megejtette az ármány azt a szivet, mely népe jólétéért dobogott... Elvette
                  fiamat az ármány, kinek emlékét ti gyászdalokba foglaltátok... Csak ez az egy
                  maradt!...</p>
               <p>Tétára mutatott.</p>
               <p>- Van-e boldogtalanabb asszony Egyiptomban, mint amilyen én vagyok? Ó, nincsen!
                  Uram... gyermekem...</p>
               <p>Zokogott és zokogott a tömeg is. De most fölemelte könnyes arcát s büszke asszonyi
                  méltósággal fölemelte és meghordozta tekintetét a tömeg fölött:</p>
               <p>- A szelek vetői elnémultak s immár nincs vihar... Kezemben van az ország hatalma,
                  egy intésemre háboru terem s egy mosolyomra béke lesz... és ime, mégis kezetekbe
                  adom magamat hatalmammal együtt, hogy, ha nem kedves nektek a Pharaoh uralma,
                  elvegyétek azt!</p>
               <p>Megdöbbentek.</p>
               <p>- Mert százszor boldogabb a szegény rometu, mint az, kinek fején van az
                  ureusz-kigyós kettőskorona... A hatalomnak terhe és átka van... Vegyétek el
                  tőlem... Elég volt az én szivemnek...</p>
               <p>Hang nélkül hallgatták.</p>
               <p>- Vegyétek el, vagy hagyjátok nekem... Amint akarjátok... Ha elveszitek,
                  megnyugszom akaratotokban... s ha nékem hagyjátok, minden terhével s fájdalmával
                  tovább viselem!</p>
               <p>Jóságos arca megszigorodott s félelmetes tüz gyult ki a szemében:</p>
               <p>- De jaj akkor annak, aki a fejét ellenem és utódaim ellen emeli! Ezer fájdalmat
                  szenvedtem Egyiptomért s azok iránt, akikben nincs szeretet és részvét, csak átok
                  és lázadás, azok iránt akkor nem ismerek könyörületet!</p>
               <p>Fölegyenesedett, mint a szent pálma, mely az égre tör, s hangja megremegtette a
                  sziveket, mint egy diadalmas hadikürt.</p>
               <p>- Eltaposom a nyomorultat! És fölemelem a gyöngét! Összezúzom a gonoszt! És erőt
                  adok az igaznak! Akkor Ména szellemében élek és uralkodom, hogy naggyá, hatalmassá
                  s halhatatlanná tegyem e nemzetet... Szivemet adom táplálékul Egyiptom
                  földjének!</p>
               <p>Elhallgatott és magához ölelte fiát.</p>
               <p>- Válasszatok!</p>
               <p>Pillanatnyi csend után az orkán kitört.</p>
               <p>- Éljen Sesz, a fáraóasszony!</p>
               <p>A Nilus-völgy dörögve verte vissza. A fáraó özvegye pedig meghajtotta nemes,
                  büszke fejét.</p>
               <p>- Köszönöm, Egyiptom!</p>
               <p>Leborultak előtte és tisztelték.</p>
               <p>- Népem!</p>
               <p>Levette fejéről a pszent-et, az egyesitett koronát s a fia fejére helyezte. Téta
                  letérdelt.</p>
               <p>- Átadom Tétának e nehéz diszt. Az ő feje szikla, az ő keze erős fegyver...</p>
               <p>Érckiáltás harsant Aur szent völgyében. És a kettőskoronával fölemelkedett Téta az
                  éghasogató kürtzúgásban, mint egy uj nap a világ fölött.</p>
               <p> Vége.</p>
               
            </div>
         </div>
      </body>
  </text>
</TEI>