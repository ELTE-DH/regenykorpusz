<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU01023" xml:lang="hu">
    <teiHeader>
        <fileDesc>
            <titleStmt>
                <title>Az elsikkasztott pénztáros</title>
                <author ref="viaf:54974682">Rejtő Jenő (1905-1943)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">12923</measure>
                <measure unit="pages">32</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>Az elsikkasztott pénztáros</title>
                    <date>2003-08-19</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/01000/01023"/>
                    <respStmt>
                        <resp>Original Electronic Edition</resp>    
                        <name>Drótos László</name>
                        <name>Szabolcsi József</name>
                        <name>Moldován István</name>
                        <name>Werner Zsolt</name>
                        <name>Juhász Lehel</name>
                    </respStmt>
                    <bibl type="printSource">
                        <title>Az elsikkasztott pénztáros</title>
                        <author>Rejtő Jenő</author>
                        <pubPlace>Budapest</pubPlace>
                        <publisher>Magvető</publisher>
                        <date>1991</date>
                        <ref target="https://mek.oszk.hu/01000/01023"/>
                        <idno>ISBN 963 14 1873 1</idno>
                    </bibl>
                </bibl>
                <bibl type="firstEdition">
                    <title>Az elsikkasztott pénztáros</title>
                    <author>Rejtő Jenő</author>
                    <date>1938</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="short"/>
                <canonicity xmlns="http://distantreading.net/eltec/ns" key="high"/>
                <timeSlot xmlns="http://distantreading.net/eltec/ns" key="T5"/>
            </textDesc>
        </profileDesc>
        <revisionDesc>
            <change when="2021-07-07"/>
        </revisionDesc>
    </teiHeader>
    <text>
        <body>
            <div type="group">
                <head>Curzon úr útra kel</head>
                <div type="chapter">
                    <head>1.</head>
                    <p>Aki Curzon urat látta a hajón reggelizni (sült sonka tojással, tea, vaj,
                        pirított zsemle), nem mondta volna róla, hogy ez az úr előző napon húszezer
                        dollárt sikkasztott. Abban a nyuga­lomban, amellyel a vajat a zsemlére
                        kente, a vaj fölé elhelyezte a sült sonkát, a felsoroltakat leharapta, és
                        mielőtt hozzáfogott volna a rágáshoz, az egészet leöntötte két korty teával,
                        ebben az elmélyült, gondos táplálkozásban benne volt az önmagával
                        megelégedett nagytőkés kényel­mes, bölcs, harmonikus életrendszerének egy
                        jellegzetes mozaikja.</p>
                    <p>Csak azért hangsúlyozzuk ki annyira ezt a különben elég közönséges körülményt
                        egy ember napi életében, mert Curzon úr életében először evett ilyen
                        bőségesen a kora reggeli órákban. Teája mellé nélkülözte eddig a tojást és a
                        sonkát.</p>
                    <p>Mióta tisztviselő lett, tehát tíz éven át, a zsemlét vajjal bár, de
                        pirítatlanul fogyasztotta, mert mielőtt irodába ment, jóformán arra sem volt
                        elég ideje, hogy a legegyszerűbb reggelit nyugodtan fogyassza el.</p>
                    <p>Most, miután sikkasztott, úgy érezte alkalma és ideje van az életet
                        nyugodtabb szemlélődéssel tanulmányozni és ezen a bűnügyi tanulmányútján
                        első experimentuma az imént megénekelt villásreggeli volt. Curzon úr, e
                        regényünk hőse, sajnos, nélkülözte mindazon kvalifikációkat, amelyek
                        alkalmasak arra, hogy egy embert regényhőssé tegyenek. Mind a két szóval
                        szöges ellentétben állt az egyénisége. A regényhez csak igen kevés köze
                        volt, ilyet nem olvasott, és nem írt, eseménytelen életét elkerülték a nagy
                        szerelmek, sohasem párbajozott, egyáltalán semmit sem csinált, ami akár csak
                        egy rövid lélegzetű elbeszélésre is anyagot adhatott volna. Ami a hőst
                        illeti, Curzon úr átment az utca másik oldalára, ha két ember hangosan
                        vitatkozott, és bár szégyellte bevallani, titokban félt a részeg emberektől.
                        És miután nem volt regényhős, nevezzük Curzon urat a regény gyávájának.</p>
                    <p>Az olvasónak igaza lesz, ha ezek után azt mondja; hohó, egy ember, aki gyáva,
                        aki irtózik minden veszélytől, kalandtól akit úgy ábrázol a regény első
                        néhány sora, mint a legfantáziát­lanabb nyárspolgárt, hogy lehet az
                        sikkasztó? Hogy kerülhet egy ilyen hajóra, ilyen helyzetbe? Egy
                        villásreggelivel!</p>
                    <p>Hallgassák meg, kérem a sikkasztás történetét, azután az vesse rám az első
                        követ, aki nem lusta hozzá.</p>
                </div>
                <div type="chapter">
                    <head>2.</head>
                    <p>Curzon úr tulajdonképpen nem sikkasztott. Ha egész precízen akarnám
                        jellemezni a helyzetet akkor azt mondanám hogy ez a szelíd, gyenge
                        egyéniségű ember egyedül maradt húszezer, dollárral, és a pénz kihasználva
                        az őrizetlen pillanatot, elsikkasztotta a takarékpénztár egyik képviselőjét.
                        A föld légkörén belül minden tárgy magnetikus. Mindnyájan ismerünk
                        embereket, akiknek a tárgyakhoz való viszonyát nem saját akaratuk szabja
                        meg, hanem ellenkezőleg, egyes tárgyakkal kapcsolatos pillanatnyi ötleteik
                        befolyásolják a cselekedeteiket. Elég közismert típusa a polgárnak az a
                        tömegvonzás hatása alatt álló egyén, aki elhatározza, hogy mától kezdve
                        takarékoskodni fog, de a mozi előtt kifüggesztett színes plakát vonzása
                        megváltoztatja akaratát. Eh, majd holnap, mondja, és jegyet vált a délutáni
                        előadáshoz. Vagy ki nem ismeri a gyomorsavtúltengéses barátunkat, aki öt éve
                        mindennap huszonnégy órával elhalasztja a szigorú diéta betartását, mert
                        midőn legkeményebb az elhatározása, éppen borjúpörköltet hoznak be. Minő
                        pech! Éppen borjúpörköltet, kedvenc ételét, mócsingosan, egész rövid
                        szafttal, aranysárga csipetkével mellette! Akaratát ismét magához vonzza a
                        tál, és most már elárulom, hogy akkor is magához vonzotta volna, ha töltött
                        káposztát tálaltak volna be (tejfölösen, benne főtt disznókarajjal).</p>
                    <p>Curzon úrnál is rendben mentek a dolgok, amíg napi tennivalójával nem került
                        alternatív lehetőség elé, és mások által előírt teendők szabták meg a
                        cselekedeteit. Ezek között első helyen állt Mayfield úr, a sidneyi
                        Takarékpénztár irodafőnöke, egy bántó külsejű, igen szigorú, kellemetlen
                        modorú úr, aki zsebórájával a kezében fogadta az elkésve érkező
                        tisztviselőket. Mayfield úr, kezében zsebórájával, mindig Curzon szeme előtt
                        lebegett és tíz év alatt mind­össze kétszer késett el, amire Mayfield úr azt
                        mondta, hogy ha a legközelebbi tíz éven belül még egyszer elkésik, kénytelen
                        lesz bizonyos rendszabályokhoz nyúlni, mert sorozatos szabály­talanságokat
                        nem tűrhet. Másik zsarnoka, Mrs. Hutkins, nyolcvan kilón felüli gazdasszonya
                        volt, aki saját kedvenc ételeit főzte Curzonnak, és miután a gazdasszony
                        gusztusa örökké a rántott tőkehal és a pirított borjúmáj között ingadozott,
                        Curzon úrnak is be kellett érnie e kétféle étellel, holott mit nem adott
                        volna olykor egy kis rántott húsért. Csak egyszer próbálta meg, hogy
                        titokban vendéglőbe menjen ebédelni, de Mrs. Hutkins rájött a pártütésre, és
                        azóta Curzon úr óvakodott hasonló ballépésektől. Hogy ünnepnapokon sem
                        alhatott kedvére kilencig, annak is gazdasszonya volt az oka, mert ilyen
                        napokon nagytakarítást rendezett, és hét óra helyett hatkor kellett
                        felkelnie Curzon úrnak. Ilyenkor ugyanis megjelent Mrs. Hutkins adjuntása: a
                        viceházmester felesége, eltolták az összes bútorokat, súroltak, poroltak,
                        áthúztak, szellőztettek, és közben Curzon úr árván bolyongott a város
                        valamelyik közterén.</p>
                </div>
                <div type="chapter">
                    <head>3.</head>
                    <p>Hogy a tárgyak könnyelműsége milyen romlásba viheti az embert, arra legjobb
                        példa Curzon úr esernyője. Ez az ágrólszakadt, öreg jószág lépten-nyomon
                        ottmaradt valahol. Azon az elsejei napon, amelyen Curzon úr megkapta hatheti
                        szabadságát, és elbúcsúzott kollégáitól, hogy szokása szerint vidékre
                        utazzék, ez a pimasz esernyő megint önállósította magát, és ottmaradt az
                        irodában. Mr. Curzon tehát, aktatáskával a hóna alatt, visszafordult a
                        városháza előtt, hogy elmenjen hűtlen esernyőjéért a sidneyi Takarékpénztár
                        helyiségébe.</p>
                    <p>- Örülök, hogy visszajött! - szólt rá Mayfield úr nyomban.</p>
                    <p>- Ujjé! - mondta magában Curzon.</p>
                    <p>- Azért örülök ennek a véletlen visszatérésnek, mert valami nincs rendben a
                        pénztári elszámolásnál. A Simon &amp; Blackson kifizetést úgy kellett volna
                        lezárni, hogy az előző záradék is szerepeljen az elszámolás kezdetén, mert
                        így az áttekinthetősége...</p>
                    <p>Mit részletezzem? Addig beszélt, amíg kiderült, hogy Curzon úr csak délután
                        kezdheti meg a szabadságát. Egy kedves sóhajjal odament régi helyére, a
                        pénztárhoz, ahol Masson, a helyettese, már vigyorgott rá kövér arcával,
                        aranykeretes csíptetője mögül.</p>
                    <p>- Miért jöttél vissza, te ökör?</p>
                    <p>- Az esernyőmért - felelte majdnem sírva.</p>
                    <p>- Ha valaki Ausztráliában a száraz évszakban esernyővel jár, annak úgy
                        kell.</p>
                    <p>- Az esernyő - fejtette ki pedánsan Curzon -, hozzátartozik külső
                        megjelenésemhez. Például a nyakkendő az északi népeknél jött divatba, és azt
                        a célt szolgálta, hogy a hűlésre érzékeny gégét megvédje a zord időjárás
                        ellen. Ennek dacára te itt Ausztráliában, harmincöt fokos melegben,
                        állandóan nyakkendőt hordasz. Ez nem sokkal célszerűbb, mintha én az
                        esernyőmet hordanám a nyakamban. Miért fordulsz el tőlem?</p>
                    <p>- Hogy ön nem dolgozik - mondta Mayfield, aki figyelmesen hallgatta eddig a
                        háta mögött -, ebbe a vállalat tíz éve alatt valahogy beletörődött. De hogy
                        kollégáit is demoralizálja, ez már az én közismert jóindulatom határait is
                        meghaladja... És különben is! - horkant fel. - Ha ön a nyakkendődivatot
                        undorítónak találja, akkor ne járjon kultúremberek közé! - kiáltotta
                        Mayfield úr nekivörösödve, mert mint általában a hízásra hajlamos emberek,
                        szerette a változatos és rikító nyakkendőviseletet.</p>
                    <p>Curzon nagyon szerencsétlennek érezte magát. Üres aktatáskáját, amelyben
                        néhány frissen vásárolt pipereholmit őrzött, esernyőjével együtt odatette a
                        pénztárfülke sarkába, és hozzáfogott, hogy a nyitott páncélszekrényből szép
                        sorjában kirakjon mindent, és megkeresse a Simon &amp; Blackson cég
                        hitelleveleit, cesszióit és jelzálogkölcsöneit, amelyek előző nap már
                        egyszer átmentek a kezén, bár szerinte az egész ügy elejétől fogva a
                        könyvelőre tartozott volna, de a könyvelő amerikázott, mert Mayfield görbe
                        lábú, szeplős leányának udvarolt.</p>
                    <p>Izzadt és görnyedt. Masson is segített neki. Óvatosan rakták szét a
                        pénzszekrény tartalmát az asztalon, váltótárcát, nyugtát és bont, míg végre
                        ott volt a Simon &amp; Blackson pakett. Szép rendben visszaraktak megint
                        mindent, Curzon feljegyzett néhány számot, azután a Simon B Blackson pakett
                        is a helyére került, és Masson bezárta a páncélszekrényt.</p>
                    <p>Curzon úr most már tizenöt perc alatt megcsinálta újra az egész elszámolást,
                        valamennyi óhajnak megfelelően, letette Mayfield asztalára, de egy olyan
                        pillanatban, midőn az irodafőnök éppen nem volt jelen, és jól megfogva
                        esernyőjét, hóna alá szorítva aktatáskáját a pipere­cikkek­kel, gyorsan
                        hazament. Négy óra volt, a többi tisztviselő is öltözött, mert a
                        takarékpénz­tárat fél ötkor zárták.</p>
                    <p>Otthon hozzálátott a csomagoláshoz. Wickfieldbe készült a nénjéhez, ahol mint
                        fizető vendég töltötte rendszeresen szabadságát. Wickfield Ausztrália hegyes
                        vidékén terült el, ócska kis falu volt, de Curzon úr elhitette önmagával,
                        hogy a falu klímája rendkívül egészséges, miután hatheti szabadságát a
                        legolcsóbban itt használhatta ki. Alapjában véve már régen utálta
                        Wick­fieldet, piros fáival, buta lakosaival és bohém szarvasmarháival,
                        amelyek hasonló állatoktól eltérően, naphosszat a főúton őgyelegtek,
                        ahelyett, hogy legelnének.</p>
                    <p>Mrs. Hutkins nem volt otthon, mert látogatóban volt nála a nővére kislánya,
                        és ebből az alka­lomból elvitte moziba a gyereket. Curzon tehát berakta
                        kofferjébe a legszükségesebb holmikat, azután hozzáfogott, hogy a fogkrémet,
                        borotvaecsetet, timsót meg szappant előszedje az aktatáskájából, és
                        elrendezze a fehérnemű között a kofferban.</p>
                    <p>Az aktatáskában azonban nem volt borotvaecset, nem volt timsó, nyoma sem
                        látszott fogkrémnek, és egyetlen darab szappan sem került elő.</p>
                    <p>Ezzel szemben:</p>
                    <p>Az aktatáskában húszezer dollár volt, négy egyforma kötegben.</p>
                </div>
                <div type="chapter">
                    <head>4.</head>
                    <p>Az aktatáskát a Northon utazási iroda cégvezetője helyezte letétbe, fedezetül
                        bizonyos turistacsekkekre, amelyeket egy társasutazás résztvevői
                        Konstantinápolyban, Bukarestben, Bécsben, Párizsban és Londonban fognak
                        beváltani a sidneyi Takarék terhére. Ezzel Curzon nyomban tisztában volt. Mi
                        történt? Rakodás közben az ő táskáját a pipereholmikkal (borotva­ecset,
                        timsó stb.) visszatették a páncélszekrénybe, és a Northon cég letétjét az
                        aktatáskával együtt ő a sajátja helyett elhozta magával.</p>
                    <p>Curzon úr homlokát homályos, jéghideg pára lepte el. Megfogódzkodott a
                        karosszék támlájába, azután leült. Most mi lesz? Mondjuk, hogy reggel, mert
                        reggelig most már zárva van a takarékpénztár, szóval mondjuk, Curzon úr
                        reggel beállít a céghez, hogy pardon, tévedésből magával vitt húszezer
                        dollárt. Mi történik? Vizsgálat. Botrány. Massont, aki a pénztárért felel,
                        egész biztosan kidobják. Mayfieldet esetleg megüti a guta. És ha legalább ez
                        biztos lenne. De semmi sem biztos, csak az, hogy Masson repül.</p>
                    <p>Lihegett, és két kézzel fogta a fejét. Úristen! Mit csináltam! Mit csináltam!
                        Szegény Masson! Szegény Masson! Három gyereke van, és újra bébit várnak. Ha
                        legalább nem lennének gyerekei. De három! És már várják a negyediket!
                        Tulajdonképpen mit képzel az a Masson?! El akarja árasztani a világot az
                        utódaival?!</p>
                    <p>Most egészen váratlanul Wickfield jutott eszébe. Azokkal a poros, korcs hegyi
                        pálmákkal, a főutcán virágzó állattenyésztésével és a szomszédban nyaraló
                        ügyvéd gramofonjával, amely tíz éve már ugyanazt a lemezt játssza felváltva
                        egész délután: “I wonder where my baby is tonight.” A neuralgiában szenvedő
                        főerdész egyszer kapásból rálőtt a gépre, de a gramofon nem halt meg, csak
                        végleg elvesztette hangját, és azóta még sokkal rekedtebben kornyikálja azt
                        a hülye nótát. Éjjel nem lehet aludni a kutyáktól, hajnalban a kakasoktól és
                        délután a legyektől. A kávé helyett használt cikóriának ugyanolyan szaga
                        lesz, mint már tíz éve, mint ahogy Curzon úr életében mindennek ugyanilyen
                        cikóriaszaga és -íze van.</p>
                    <p>Egy kicsit rágódott életének keserű gyökerén, amelyet inkább nevezhetnénk
                        íztelen gyökérnek, és közben farkasszemet nézett vele húszezer dollár.
                        Masson tulajdonképpen csak úgy mene­kül­het meg a romlástól, ha ő, Curzon,
                        elsikkasztja a pénzt. Mert gondatlanságért és szabálytalan­ságért felelnie
                        kellene, de ki vonhatná felelősségre Massont, ha a bank egy régi
                        tisztviselője bűnös útra lép? Ő hozta a bajt Massonra, neki is kell
                        elsimítania. A becsület úgy diktálja, hogy sikkasszon.</p>
                    <p>Ez csak világos.</p>
                    <p>Így történt, hogy a saját esernyője és Masson gyermekei elindították egy
                        úton, amely merő­legesen eltért életének eddigi irányától.</p>
                    <p>Húszezer elszabadult, bűnre éhes dollár elsikkasztott egy védtelen
                        pénztárost.</p>
                    <p> </p>
                </div>
            </div>
            <div type="group">
                <head>Curzon úr kellemes ismerősökre tesz szert</head>
                <div type="chapter">
                    <head>1.</head>
                    <p>Délután hat órakor távozott Curzon úr a lakásból. Mielőtt elment, rövid
                        habozás után három­havi bért hagyott Mrs. Hutkinsnek az asztalon. Úgy
                        érezte, hogy minden zsarnoksága dacára öreg gazdasszonyát nem teheti ki pénz
                        nélkül az utcára. Hiszen Curzon úr alapjában véve jólelkű, gyengéd ember
                        volt. Ha Massonnak nem lett volna annyi gyereke, akkor Curzon úr nem
                        sikkasztott volna. De hát ez a Masson, úgy látszik, még sohasem hallotta,
                        hogy családfák nem nőnek az égig. No mindegy...</p>
                    <p>Délután öt óra volt, és másnap reggel nyolc előtt nem vehetik észre a
                        sikkasztást. Lehet, hogy délután hatig sem nyúlnak az aktatáskához. Ennyi
                        egérútja van. Most hová? Hová megy egy sikkasztó, akinek húszezer dollár van
                        a táskájában, és tudja, hogy a rendőrség nemsokára a nyomában lesz?</p>
                    <p>A borbélyhoz.</p>
                    <p>Jámbor, szőke kis szakállát, amely összefolyt szomorú, bibliai bajuszával,
                        leborotváltatta. Egy köpcös, angol gengszter nézett rá vissza a tükörből.
                        Jé! Nem is tudta, hogy ilyen fiatal! És alapjában véve egész megnyerő. Most
                        kezdett csak azon tűnődni, hogy mi értelme volt annak az alázatos jelleget
                        adó szőrzetnek, amelyet évekig olyan gondosan termelt az arcán.</p>
                    <p>Épp olyan megmagyarázhatatlan dolog, mint az ócska esernyő. Vagy Masson
                        nyakkendője.</p>
                    <p>Azután kiment a repülőtérre. Egy hatalmas hárommotoros kivilágítva állt, és
                        az utasok beszálltak. Curzon úr odasietett a pénztárhoz.</p>
                    <p>- Kérek egy jegyet.</p>
                    <p>- Hová?</p>
                    <p>- Arra a gépre.</p>
                    <p>- De hová akar utazni?</p>
                    <p>- Az az én dolgom. Maga csak adjon egy jegyet - mondta nagyon idegesen.</p>
                    <p>- Az a gép Batáviába repül. A Szumbavai és a Bali szigetcsoport
                        érintésével.</p>
                    <p>- Hát akkor Batáviáig!</p>
                    <p>Eddig még a lelke mélyén, valahol legbelül úgy érezte, hogy nem lesz semmi az
                        egészből, és az utolsó pillanatban visszafordul. Úgy érezte, hogy az
                        ítéletet, amelyet ügyetlensége miatt kimon­dott, nem fogja végrehajtani
                        önmagán, és visszafordul. De a motor zihálni kezdett, azután lábai, mintegy
                        önállósítva magukat, elindultak a gép oldalához támasztott három
                        lépcsőfokhoz, és ő felment, egyenként megjárva mind a három fokot. Belépett
                        a gépbe, és ezzel az ítéletet végre­hajtotta! Két overallos pribék
                        kirántotta a lépcsőt, a megkavart propeller sortüze felhang­zott, és az
                        elsikló gép néhány kecses libbenés után a magasba lendült.</p>
                </div>
                <div type="chapter">
                    <head>2.</head>
                    <p>Curzon úr egy derűs lelkivilágú sikkasztó nyugodt álmát aludta a
                        sétafedélzeten. Batáviában egy napot sem időzött, hanem Henry Kahn álnéven
                        első osztályú fülkét bérelt a Triton nevű luxushajón, amely Szingapurba
                        indult. Szingapur! Az Indiai-óceán New Yorkja, a fény, a ragyogás, az
                        elegancia, a luxus, a bűn, a háború és a mocsok nagy látványossága. Ott úgy
                        eltűnhet, mint gombostű a szénakazalban, onnan a világ minden tájára
                        átmentheti bűnbe esett életét, hogy kis vagyonával egzisztencia után
                        nézzen.</p>
                    <p>Curzon úr kimondhatatlan lelki kéjjel merült el a gondatlanságba, amelytől
                        azok szoktak meg­ré­szegedni, akik máról holnapra megszabadulnak a pénz
                        rabságától. Van-e szebb és nagy­szerűbb érzés annál, mint megrendelni egy
                        pohár malagát, ha éppen gusztusunk van rá, és hanyagul zsebre dugni néhány
                        doboz igen finom cigarettát, anélkül, hogy elszörnyednénk a
                        könnyelműségünktől? A kis fizetés demarkációs vonala megnyílik! Egy öltözet
                        ruha, jó hotel, taxi, hordár, töltőtoll és páholyülés anélkül, hogy a pénz
                        kiadásának pillanatában elmondanánk magunkban az osztási művelet refrénjét:
                        és még marad nyolc... és még marad hét... és még marad hat.</p>
                    <p>Van-e szebb, kellemesebb nászút az első néhány napnál, amely alatt a
                        sikkasztó mézesheteit éli az anyagi függetlenséggel? Kérdezzünk csak meg
                        kiérdemesült sikkasztókat hogy mi a szép, mi az igazán felemelő és nagyszerű
                        momentum az életben. Azt fogják mondani: az első hét Párizsban és az utolsó
                        Vácon. Az első gondtalan pillanat egy szép nővel, és az utolsó hét nap a
                        szabadulás előtt, mikor a rab meghatottan számolja a hátralevő néhány száz
                        staniclit. Benne van ebben a két végletben minden, amit a költő mondott.</p>
                    <p>Szabadság, szerelem!</p>
                    <p>Apropos, szerelem. Mint annyi más nagy luxus, váratlan fordulat, újszerű
                        élmény, ez is most érkezett el Curzon úr életébe. Ebbe is most botlott bele,
                        éspedig olyan kevés szerencsével, hogy nyomban egész hosszában végigterült a
                        fedélzeten. Ugyanis miközben álmos szemekkel elhagyta ülőhelyét, hogy
                        sétáljon kissé, megbotlott egy nyugágyban heverő hölgy kinyújtott lábán, és
                        elvágódott.</p>
                    <p>Így kezdődött. Nem éppen hangulatosan, de stílszerűen, Curzon úr eddigi
                        élményeihez viszo­nyítva. Mikor feltápászkodott, egy olyan szép nő állt
                        mellette, amilyet csak álmában lát az ember vagy még ennél is
                        valószínűtlenebb miliőben, amerikai hangosfilmeken.</p>
                    <p>- Bocsásson meg, igazán szégyellem. Remélem, nem ütötte meg magát? - kérdezte
                        aggódva a hölgy.</p>
                    <p>- Igazán semmiség - nyögte siralmasan Curzon úr, és csak most nézte meg
                        figyelmesebben a nőt. Valami egész könnyű, kosztümszerű, szürke, angol
                        ruhában volt, sima, acéloskékbe játszó fekete haja hátrafésülten lapult meg,
                        szabadon hagyva két apró fülét, mandulavágású, de kifejezéstelen, nagy
                        szemei tisztán, derűs csillogással tekintettek a férfira, mosolygó, szép
                        vonalú szájából pompás fogak ragyogtak elő.</p>
                    <p>- Nevem Henry Kahn - mondta Curzon úr.</p>
                    <p>- Lilian Hackett vagyok - felelte, és alig tudta elnyomni mosolygását az
                        esetlen, gyerekesen zavart férfi ódivatú bemutatkozásán. Hosszú, finom,
                        fehér kezét hanyag mozdulattal nyújtotta új ismerőse felé, és kissé
                        szórakozottan otthagyta a férfi tenyerében. Szemében őszinte érdeklődés
                        villant meg.</p>
                    <p>- Remélem Szingapúrig utazik?</p>
                    <p>- I... igen... - hebegte Curzon úr, akit ez a kézfogás nagyon megviselt.
                        Természetesen Szingapurba utazom. - És hogy fesztelen legyen, hátratette két
                        kezét, miközben testsúlyát felváltva egyik lábáról a másikra helyezte. A nő
                        felől egészen finom, halványan, de azért kivehetően érezhető kölniillat
                        áradt feléje. Maga sem tudta, miért kap ettől szívdobogást.</p>
                    <p>- Ha akarja, sétálhatunk villásreggeli előtt - mondta Lilian, és belékarolt.
                        Curzon úr majdnem ismét orra esett. Mint valami emberi automata indult meg
                        Lilian mellett, igyekezve lépést tartani, és félkarját, amelynek
                        könyökhajlása a nő finom kezének szentélyét képezte, úgy tartotta mereven,
                        mozdítani se merve, mintha gutaütés bénítaná. Lilian ezt látszólag észre sem
                        vette, elfogulatlanul és hosszan csevegett.</p>
                    <p>- Ó, Mr. Kahn, ha tudná, milyen unalmas egy ilyen hajóút... Igazán csak lord
                        Paddington tudta rávenni a fivéremet... A legtöbb férfi unalmas és ostoba...
                        azt hiszik, hogy minden a tánc, a póker, a bridzs... Hopplá! Vigyázzon! -
                        Még idejében elkapta Curzon urat, aki megbotlott egy hajókötéltekercsben. -
                        Úgy látszik, nem hoztam szerencsét magának. Már másodszor botlik el...</p>
                    <p>- Ó, igazán semmiség! - Bár ez lenne a legnagyobb botlásom - gondolta
                        magában. És most eszébe jutott lord Paddington, ez az előkelő, finom, ősz
                        úr, állítólag Anglia felső tízezréhez tartozik, és igen visszavonultan él a
                        hajón. Csak két emberrel érintkezett; az egyik Rival márki, szintén nagyon
                        öreg, sovány emberke, bottal jár, mert féllábára sántít, és gomblyukában a
                        becsületrendet hordja. Ezek szerint a társaságukban levő harmadik úr a lány
                        bátyja, Sir Hackett, akiről azt mondta a steward, hogy ő a jávai
                        cukorkirály, milliárdos iparmágnás...</p>
                    <p>Ilyen emberek még sohasem álltak szóba Curzon úrral.</p>
                    <p>- Sir Hackett bátyja a kisasszonynak?</p>
                    <p>- Ő a bátyám. Tudja, milyen unalmas egy cukorkirály húgának lenni? Látott ön
                        már operettet?</p>
                    <p>- Ó, hogyne! Én sokat foglalkozom kultúrával. Egyszer Sidneyben megnéztem a
                        Rip van Winklét... Arról szól, hogy egy vadász ötven évet alszik egyhuzamban
                        anélkül, hogy feléb­redne, dacára annak, hogy körülötte mindenki énekel.</p>
                    <p>- Csodálatos!</p>
                    <p>- Őszintén szólva, nem hiszem, hogy manapság ilyesmi előfordulhatna.</p>
                    <p>- Éppen manapság minden lehetséges, kedves Henry... Hopplá! - Keresztnevének
                        említésétől Curzon úr ismét kis híján elvágódott. Csak elengedné a karját.
                        Szörnyű ez, így menni anélkül, hogy a nő szabálytalanul váltakozó lépéseihez
                        igazodni tudna.</p>
                    <p>- Szóval, csak ezért említem az operetteket, mert azok általában arról
                        szólnak, hogy egy gazdag nő nem tudja elhinni udvarlóinak őszinteségét.
                        Mindenkiről azt hiszi, hogy a pénzét akarja és nem őt. Látja, valahogy így
                        vagyok én is... Annyian forgolódnak körülöttem, és mindig úgy érzem, hogy a
                        cukorkirály húga tetszik neki, és nem Hackett Lilian.</p>
                    <p>- De kisasszony! Ön nagyon szép!</p>
                    <p>- Csakugyan?... - kérdezte Lilian, és csodálkozva megállt. - Ön úgy találja,
                        hogy én szép vagyok? - mondta kellemes meglepetéssel.</p>
                    <p>- Nagyon! Nagyon! - kiáltott buzgón Curzon úr, látva, hogy elismerő szavai
                        rendkívül mély benyomást tesznek a hölgyre.</p>
                    <p>- Ezek szerint, ha maga belém szeretne, nem a pénzemet kívánná? Vajon magának
                        elhihetném, hogy igazán a szíve szólalt meg?</p>
                    <p>Curzon úr pirult, a szája szélét nyalogatta és szavakat keresett, de nem
                        talált. Mit mondjon? Hiszen máris eszeveszetten szerelmes volt ebbe a nőbe.
                        Közben a sétafedélzet másik oldalára értek és itt egy gurítható mahagóni
                        asztal előtt három csendes úr üldögélt, teasütemény és édespálinka mellett.
                        Az egyik Paddington lord volt, a másik Rival márki és a harmadik Sir
                        Hackett, a jávai cukorkirály.</p>
                    <p>Lilian, aki úgy látszik, nem akarta tudomásul venni társadalmunk bizonyos
                        kasztszerűségét (amiért valószínűleg nemegyszer nézeteltérése is lehetett
                        rokonaival), odahurcolta a megzavart Curzon urat, és egyszerűen
                        bemutatta.</p>
                    <p>- Henry Kahn barátom, egy kedves ausztráliai gentleman.</p>
                    <p>A három úr nem azt a képet nyújtotta, amit általában lelkes fogadtatásnak
                        szoktak nevezni. A márki valamit nyafogott, és nyirkos, ráncos kezének két
                        ujját egy másodpercre átengedte Curzon úrnak. Sir Hackett feltette
                        monokliját, figyelmesen megnézte ezt a Henry Kahnt, olyasféle tartózkodó
                        érdeklődéssel, ahogyan a lepketudós valami újonnan talált csodabogarat
                        helyez a lupéja alá, lord Paddington pedig csak bólogatott, és azt
                        mondta:</p>
                    <p>- Jól van, nagyon jól van... - De hogy mi van jól és miért, ezt nem tudta
                        senki. Curzon úr, aki tudatában volt, hogy ezekbe az előkelő körökbe még
                        sikkasztó sem juthat be ilyen egyszerűen, úgy érezte, hogy az egyik lába
                        süllyed lefelé, és a másik emelkedik.</p>
                    <p>- Henry Kahn vagyok... Bocsánat...</p>
                    <p>- Nem tesz semmit... - nyugtatta meg a márki:</p>
                    <p>Liliant, úgy látszik, bosszantotta, hogy új barátját nem látták szívesen,
                        mert leült, és odaszólt Curzon úrnak:</p>
                    <p>- Foglaljon helyet közöttünk... Kérem, üljön le, ha mondom! - És miután
                        Curzon úr leült, erélyesen így szólt a bátyjához: - Az út hátralevő részét,
                        azt hiszem, Curzon úr fogja elviselhetővé tenni számomra.</p>
                    <p>- Igazán?... Igazán?... Derék. Derék - mekegte a lord.</p>
                    <p>- No, akkor nem is zavarom - mondta a márki. És botjára támaszkodva
                        elbicegett. Két percen belül Lilian egyedül maradt Curzon úrra</p>
                    <p>- Ne szóljon semmit! - mondta majdnem sírva a lány. - Jól tudom, hogy ön most
                        mit érez belülről. Megalázták! Miattam alázták meg és igazságtalanul! Henry!
                        Maga olyan elégtételt fog kapni, de olyan elégtételt, mint a pinty!</p>
                    <p>Hogy Miss Hackett felfogása szerint hasonló körülmények között milyen,
                        elégtétel jár egy pintynek, azt Curzon úr még aznap megtudta.</p>
                </div>
                <div type="chapter">
                    <head>3.</head>
                    <p>Még nem volt este, de a nappal már elmúlt, és a hajó violaszínű, szürke
                        derengésben úszott. A zsírosan csillogó mélysötétkék hullámokból egy-egy
                        repülőhal dobta fel magát ezüstös ficán­kolással, és ijesztően zord, kopár,
                        lapos, vulkanikus szigetek közeledtek lassan Szumátra magasságából.
                        Két-három ritka lombú pálma látszott csak egy-egy szigeten, és ezek is egyre
                        kivehetetlenebb körvonalakkal mosódtak bele a változatos tónusokból egyre
                        határozottabb sötétbe átvonuló ég aljába. Curzon úr nézte, nézte a
                        csodálatos trópusi panorámát, és ahogy beszívta a dagály hűvös, de nem
                        kellemetlen, sós szagú szellőjét, ebben a valószínűtlenül sugárzó alkonyban
                        különös, szomorú vágyódás markolta meg a szívét...</p>
                    <p>Szerelmes volt.</p>
                    <p>Ruha suhogott a közelében. Nem is kellett oldalt fordulnia, csak mélyebben
                        szívta be a levegőt, és a halszagba keveredő enyhe illat már jelezte, hogy
                        Lilian ült le melléje. Furcsa, sárga estélyi ruhában volt, és egy hatalmas
                        gyöngysorral játszott idegesen. Ez a gyöngysor hosszú volt és masszív.
                        Minden vágyat, örömet, idegességet, mint egy hangszeren, ezzel a gyönggyel
                        fejezett ki, ahogy ujjai különböző ritmusban választották szét és tolták
                        ismét össze az egyes szemeket.</p>
                    <p>- Milyen szép este... - mondta minden megszólítás nélkül Lilian.</p>
                    <p>- Csodálatos este... - lihegte Curzon úr. - Igazán csodálatos.</p>
                    <p>- Önnek mi a foglalkozása?</p>
                    <p>- Nekem? ... Tisztviselő vagyok. Egy izé...</p>
                    <p>Ahhoz nem volt elég fantáziája, hogy kitaláljon valamit. Csak Sidney helyett
                        Melbourne-t mondott, sikkasztás helyett örökséget, és egyéb ilyen apró
                        vonásokban hamisította meg életének való adatait. - Egy melburne-i bankban
                        vagyok könyvelő - mondta például.</p>
                    <p>- De hiszen... ne haragudjon, hogy indiszkrét vagyok, egy könyvelőnek nem
                        telhet ilyen életmódra.</p>
                    <p>- Húszezer dollárt örököltem, izé... a fivéremtől, még a télen... És
                        elhatároztam, hogy nem teszem bankba, hanem ezt a hatheti szabadságot,
                        amennyire lehet, kihasználom. Sétálok néhány lépést az élet napos oldalán...
                        Ugye, ez szép?</p>
                    <p>- Nagyon. Megkérhetem, hogy vacsora után várjon néhány percig a közös
                        ebédlőben?</p>
                    <p>- Boldogan. - A heverőszék támláján nyugvó kezéhez véletlenül hozzáért Lilian
                        kisujja, és ettől a sarkáig megborzongott.</p>
                    <p>- Van hozzátartozója?</p>
                    <p>- Van. A gazdasszonyom. És Wickfieldben lakik egy néném, akinél nyáron fizető
                        vendég szok­tam lenni. Ha tudná, kisasszony, milyen szimpla volt eddig
                        minden az életemben. Reggeltől estig a rács mögött állni a pénztárban. Este
                        rántott tőkehalat enni, mert Mrs. Hutkins így szereti. Wickfieldben platánok
                        állnak a néni háza körül, por van, és hol a tehenek bőgnek, hol a
                        gramofon...</p>
                    <p>Lilian ajkáról eltűnt a kis rejtett gúny, amely ott vibrált a szája szélén
                        állandóan. A gyöngysort szórakozottan a fogai közé vette, és ő is komolyan
                        nézett ki az estébe. Az a furcsa nosztalgia fogta el, ami olyankor keríti
                        hatalmába az embert, ha honvágya támad egy hely után, ahol tulajdonképpen
                        még nem volt sohasem. Ki ne érezte volná még utazás közben, virággirlandos
                        vidéki pályaudvaron, kinézve a fülkéből, hogy jó lenne itt most leszállni,
                        jó lenne itt élni. Ez a Henry Kahn nem ostoba ember, csak tapasztalatlan.
                        Egy óriási csecsemő. Jó lenne most ott ülni vele a wickfieldi poros platánok
                        között.</p>
                    <p>Ezt gondolta Lilian.</p>
                    <p>Azután a hangulat egyetlen ütemre véget ért: kigyúltak a lámpák. Sok-sok tág
                        fényű, hatalmas körte ragyogta be a hajót, és megszólalt a diner-re hívó
                        gong. A lord társaságával egy külön szalonban vacsorázott.</p>
                    <p>Curzon úr a közös étkezésen vett részt, és tekintetével utánaosont a
                        pincérnek, aki időnként egy ételekkel megrakott kis asztalkát tolt be a
                        szalonba. Vacsora után, mikor még együtt volt valamennyi közösen étkező
                        utas, vacsora után történt az elégtétel, a nagyszerű csoda, amitől Curzon úr
                        megmámorosodott, kis híján sírva fakadt, és ami feledhetetlen lett számára
                        már azon pillanatban, midőn megtörtént! Valamennyi utas jelenlétében
                        odalépett hozzá a steward, és szólt:</p>
                    <p>- Őlordsága, Sir Hackett és Rival márki szívesen látják egy
                        kártyapartira.</p>
                    <p>Most mit mondjon? Mit tegyen? A hajó szeme rajta! Valamit felelnie kell.</p>
                    <p>- Kérem... mondja... hogy... izé - nyögte tűzvörös arccal.</p>
                    <p>- Át fogom adni - szólt a steward, és tiszteletteljesen távozott.</p>
                    <p>A kis szalonban együtt ültek: a cukorkirály, a márki és a lord. Az asztalfőn
                        Lilian. Mit mond­hatott nekik a lány? Mivel idézhette elő a változást? Ki
                        tudná. Az bizonyos, hogy a három úr mosolyogva nézett a belépő Curzonra.
                        Most már a márki sem két ujjával nyújtott kezet. Három teljes ujját helyezte
                        Curzon úr tenyerébe, és Paddington felemelkedett a helyéről, úgy veregette
                        meg a vállát.</p>
                    <p>- Micsoda hallatlan szerencse, hogy megtisztelt bennünket. Kedves izé...
                        Brogler... Harvel... - és Lilianhez fordult -, hogy hívják?</p>
                    <p>- Henry Kahn - dadogta Curzon úr.</p>
                    <p>- Az is nagyon jó - helyeselt élénken Sir Hackett.</p>
                    <p>- Foglaljon helyet, barátom, mi minden este kártyázunk. Nyerni nem fog, mert
                        csak egycentes alapon játszunk, de remek szórakozás. Bizonyára ön is ért
                        hozzá. Huligant játszunk.</p>
                    <p>- Én... én csak tarokkozni tudok. Azt sem jól.</p>
                    <p>- Nem baj - mondta a márki. - Akkor egyáltalán nem játszunk pénzbe, és meg
                        fogja tanulni a huligant.</p>
                    <p>A huligan a ferbli, a póker és a makaó keveréke.</p>
                    <p>A lehető legjobb lap három ász. Ezután jön a kilenc, azután a terc ászig:
                        egyszínű fiú, dáma, ász. Utána három dáma. Póker rendszerű licitálással
                        mindenki annyit áldoz a lapjára, amennyi nyerési esélyt lát benne. Miután
                        ezek az urak nem akartak pénzt nyerni, megállapították, hogy a maximális
                        licitálás egy shilling. Remekül szórakoztak, nagyszerűen kacagtak, és ami a
                        fő, senki sem veszthetett többet egy üveg bor áránál. Curzon úr a
                        mennyországban érezte magát.</p>
                    <p>Életében először igazi urak között ült. Ezekhez képest még Mr. Mayfield, az
                        irodafőnök is senki. Ó, mit nem adott volna érte, ha valaki láthatná itt.
                        Legalább Mrs. Hutkins. És visel­kedése szemmel láthatólag tetszett az
                        uraknak.</p>
                    <p>- Maga igazán egy eredeti fiú, Mr. Green...</p>
                    <p>- Curz... nevem Henry Kahn.</p>
                    <p>Később sir Hackett és lord Paddington vitába keveredtek, hogy ki rendezzen az
                        egész társaság számára jachtkirándulást Szingapúrtól Colombóig. Elnézést
                        kértek Kahn úrtól, hogy most ők ketten fognak játszani, és aki nyer, az
                        fizet majd mindent. Paddington nyert.</p>
                    <p>Sir Hackett dühös lett.</p>
                    <p>- Hát akkor revans! Kétszáz dollár a vizi...</p>
                    <p>- Hohó! - kiáltott a márki - ebben már én is részt veszek! Leosztották a
                        lapot, és véletlenül Curzon úrnak is adtak egyet. - Ó, bocsánat. A
                        fiatalember ilyen nagyban nem játszhat.</p>
                    <p>- Bocsánat... - mondta Curzon is, és lángvörös lett, mert Lilianre nézett -
                        én részt szeretnék venni a játékban. Engedelmükkel, nem vagyok szegény
                        ember...</p>
                    <p>Paddington tiltakozott!</p>
                    <p>- Ó! Nem, nem, nem... A maga pénzecskéje másra kell, barátom.</p>
                    <p>- De hát... Lordságod meg akar sérteni? - Végül is nagy nehezen adtak neki
                        lapot. Azután megindult a licit. Curzon úrnak remegett a keze, és a nyelve
                        szárazon tapadt a szájpadlásához. Három ásza volt! Felülmúlhatatlan nyerő
                        lap. A márki csippelt, vagyis nem vett részt a játék­ban. Paddingtonnál
                        kilenc volt, és Hackettnél két dáma egy királlyal. Hackett ijesztésre
                        dol­gozott. Paddington, úgy látszik, nem számított három ászra, és Curzon
                        úr, félig eszméletlenül, mindent megadott. Azután feltakarták a lapokat.</p>
                    <p>- Bravó! - kiáltotta Paddington. - Igazán bosszantott volna, ha nem a mi
                        fiatal barátunk nyer. - És nyolcszáz dollárt toltak Curzon úr remegő
                        kezeibe. Micsoda világ! Ennek az összegnek egy kis részéért harminc napig
                        kell dolgozni keservesen. Amit itt percek alatt nyer! Istenem! Miért nem öt
                        év előtt sikkasztott! Mennyit mulasztott!</p>
                    <p>- És most... - mondta a márki ásítva - mára elég volt.</p>
                    <p>- Máskor nem kell ilyen nagyban játszani - mondta mosolyogva Sir Hackett,
                        kezét nyújtva Curzon úrnak. - Szavamra, régen láttam megnyerőbb,
                        szellemesebb és fesztelenebb modorú urat, mint ön. Igazán örülök, hogy
                        Lilian ma este külön felhívta a figyelmünket.</p>
                    <p>Curzon úr csak pirul, és hol azt mondta “kérem szépen”, hol azt, hogy “igazán
                        részemről”...</p>
                    <p>Fütyörészve ment a kabinjába. Szerelmes volt és boldog. Istenem, milyen szép
                        is az élet urak között, milyen szép ez a fényes falú kabin, milyen kellemes
                        levegő árad be a szellőzőablakon a csendes, misztikus Indiai-óceánról,
                        egyáltalán milyen szép minden jelenleg! És ki törődik a holnappal?</p>
                    <p>Talán nem lett volna olyan boldog és elégedett, ha lényének valamilyen
                        metafizikai formájában megjelenhetett volna néhány percre a cukorfejedelem
                        kabinjában.</p>
                    <p> </p>
                </div>
            </div>
            <div type="group">
                <head>Curzon úr az oroszlán szájában</head>
                <div type="chapter">
                    <head>1.</head>
                    <p>Ugyanis a cukorfejedelem húgának kabinjában még együtt maradt a társaság,
                        rangjukhoz képest kissé fesztelen tablót képezve. Lilian az ágyra dőlt, két
                        térdét átkarolta, és cigarettázott. Lord Paddington az asztalon ült,
                        lábaival harangozva, a cukorfejedelem fütyörészett, és a márki a körmét
                        piszkálta.</p>
                    <p>- Ez az ember olyan jámbor, mint egy csecsemő - mondta a fejedelem.</p>
                    <p>- Ide hallgass, te ló! - mondta a márki a fejedelemnek. - Ha ez a pasas a
                        nyolcszáz dollárunkkal köszöni szépen, de nem folytatja a játékot, akkor
                        laposra verlek.</p>
                    <p>A fejedelem nem reagált a felségsértésre, hanem elgondolkozott, és csak
                        azután felelt.</p>
                    <p>- Te önmagad után ítéled meg az embereket. Mindenkit piszkos gazembernek
                        nézel. Én mondom neked, hogy ez a fiú kettőig sem tud számolni, és az utolsó
                        fillérig igaz a húszezer dolláros örökség, amit Nadjának mondott. Szólt
                        valamit, Nadja?</p>
                    <p>De Lilian, akit jelenleg Nadjának neveztek, nem szólt semmit, mély
                        szippantásokat vett a cigarettából, és idegesen rezgett az orrcimpája.</p>
                    <p>- Nekem is gyanús a fiú - mondta Paddington.</p>
                    <p>- Ez az ember nem hülye. Szerintem ennyire hülye ember nem létezik. Túl
                        könnyen ment bele mindenbe. Osztom Rival véleményét. Ha megtartja a 800
                        dollárt, én is laposra verlek - mondta őlordsága, úri egyéniségét jellemző,
                        könnyed modorban.</p>
                    <p>- Nekem egy jámbor ember ne legyen ilyen borotvált képű - szólt dühösen
                        Rival. - Láttál te már jámbor tisztviselőt, aki a nagybátyjától örököl,
                        Wickfieldben nyaral, “kegyednek” szólítja a hölgyismerőseit, és mindennek
                        dacára egy szál jámbor szőrzetet sem termel az arcán? Az ilyen embernek
                        bibliai, egybefolyó bajusz-szakálluk van.</p>
                    <p>- Mit szólsz ehhez, Nadja? - kérdezte őlordsága.</p>
                    <p>- Hogy utállak valamennyieteket, utálom magamat, ezt az egész piszkos
                        kalandoréletet, mocskos szavaitokat, züllött, aljas lelkivilágotokat.</p>
                    <p>- Bocsáss meg, de ez nem válasz - szólt megbántva a fejedelem. - Te azt
                        mondtad, hogy a fiú egy jámbor tisztviselő, aki örökölt. És amit te mondasz,
                        Nadja, az nekem szent. Most pedig a kollégáim aggodalmuknak adtak
                        kifejezést.</p>
                    <p>- Micsoda gonoszság? - mondta Nadja, és állát felhúzott térdére támasztotta.
                        Úgy látszik, sok estélyi ruhája lehetett, mert nem törődött vele, hogy
                        összevissza gyűri a finom selyem-holmit. - Ez az ember egyszerű, szürke
                        kispolgár, aki mindig keservesen dolgozott, és most, amikor végre
                        hozzájutott néhány ezer dollárhoz, mikor valami szépet és jót is kaphatna,
                        beleütközik néhány hitvány alakba, és kifosztják.</p>
                    <p>- Ilyen az élet - mondta szomorúan bólogatva lord Paddington. - De nem
                        ismerek rád, Nadja. Csak nem szerettél bele ebbe az alakba?</p>
                    <p>- Ostoba! Ez az ember az egészséges, tiszta, polgári házak szagát hozta
                        felém. Korán kelő, dolgozó emberek, egyszerű, tisztességes életek
                        hangulatát. És milyen szívesen itthagynálak benneteket, csak tudnám, hol
                        kell kezdeni a tisztességet! Hogy kell szabadulni a selyem vackok­tól és a
                        luxushotelektől. Azt hiszem, elmegyek egy misszióstelepre, a dzsungelbe,
                        vadak közé...</p>
                    <p>Hanyatt dőlt az ágyon, lehunyta a szemét, és nem törődött többé velük.</p>
                    <p>- Most hallottátok, hogy Nadja szerint a pasas egy hólyag - triumfált
                        őfensége, nem egészen udvarképes tónusban.</p>
                    <p>- Sokért nem adnám, ha körülnézhetnék a kabinjában - mondta őlordsága.</p>
                    <p>- Elég! - kiáltotta Nadja, és hirtelen térdre ugrott az ágyon. - Vegyétek
                        tudomásul, hogy Henrynek a cipősarka többet ér mindnyájatoknál. És vegyétek
                        tudomásul, hogy elmegyek ápolónőnek. Most pedig takarodjatok innen! Mars!
                        Mars! - A főurak távoztak.</p>
                </div>
                <div type="chapter">
                    <head>2.</head>
                    <p>Sűrű, vastag szemű trópusi zápor dobolt a társalgó ablakán.</p>
                    <p>Curzon úr már bőrig ázott, mert fel és alá sétált az ajtó előtt anélkül, hogy
                        megtalálta volna a kellő szavakat, amelyek alkalmasak arra, hogy belépve a
                        társalgóba, megszólítsa Liliant, aki ott olvasott. Miután úgy a matrózok,
                        mint a kapitány figyelmét magára terelte ácsorgásával a zuhogó eső
                        közepette, elszántan benyitott, és legstílszerűbbnek találta, ha azt
                        mondja:</p>
                    <p>- Pardon...</p>
                    <p>- Jó reggelt, Henry! Hol ázott így meg? - kérdezte, pedig a könyve felett már
                        régen figyelte Curzon urat, amint kint járkál. - Üljön ide mellém - mondta
                        választ sem várva. - Meséljen nekem még Wickfieldről.</p>
                    <p>- Mit is mesélhetnék én a kisasszonynak, aki egy olyan undok, poros fészekhez
                        viszonyítva, szép és kedves. Wickfieldben lakik Emerencia néni.</p>
                    <p>- Csakugyan?</p>
                    <p>- Becsületszavamra. Szerinte a feketekávé idő előtt aggkori elmegyengeséget
                        okoz, és ezért cikóriából főzi. És mialatt ezt a kávét issza az ember, a
                        néni elővesz egy politúros, régi kazettát, és kirakja belőle családi
                        fényképgyűjteményét: atyámat rövid nadrágban, karikával, anyámat rövid
                        szoknyában, két hosszú, aranyszőke hajfonattal, azután belém karol, és
                        sétálni kell vele a város egyetlen igazán előkelő főútján, ahol minden
                        szavára szembejövő bölcs ökrök bólogatnak, mint akik már kívülről tudják a
                        néni mondókáit. Akárcsak én. Este a plébános úrral tarokkozom, és délután, a
                        környék intelligenciáival együtt, felkeressük a szomszéd helységben lévő,
                        rádium tartalmú sárfürdőt.</p>
                    <p>Lilian mindezt úgy hallgatta, mint gyermekkorában az Ezeregyéjszaka meséit.
                        Sóhajtott.</p>
                    <p>- Mondja, Henry, képes lenne maga arra, hogy hazudjon nekem, és becsapjon
                        engem?</p>
                    <p>- Soha, soha, Miss Hackett!</p>
                    <p>- Mondja nekem, hogy Lilian!</p>
                    <p>- Nem merem...</p>
                    <p>És ahogy belenézett Curzon úr két nagy, szomorú, ártatlan kék szemébe, Lilian
                        érezte, hogy ez az ember nem hazudik. Ez az ember a másik világból jön,
                        ahová ő olyan nagyon régen vágyó­dik, és annyira hiába. Pocsék nap volt ez a
                        mai, az ablakon kopogó, cuppogó, locsogó, monoton ütemével szűnni nem akaró
                        trópusi zápornak. Az örök egyhangúság, az örökké múló hétköznapok melódiáját
                        muzsikálta, mindenfelől más hangon. Panta rei, minden elfolyik - mondta
                        Hérakleitosz, ez a titokzatos pesszimista, és valószínűleg hasonló, tartós
                        zápor hullott körülötte, és hasonló lelkiállapotban lehetett, mint ez a
                        Lilian, aki Curzon úr mellett a wickfieldi ökrök után vágyódott, és nem
                        tudta, hol kezdődik a tisztesség.</p>
                </div>
                <div type="chapter">
                    <head>3.</head>
                    <p>Előre kell bocsátanom, hogy a felsőbb tízezer állítólagos tagjai nem voltak
                        hamiskártyások a szó legszorosabb értelmében. Ők csak az első játszmánál
                        jutattak három ászt az áldozatnak, és ilyenkor nem leplezhette le őket
                        senki, miután e leosztással az áldozat nyert nyolcszáz dollárt. A
                        dollárokkal beoltott bárányka azután másnap engedelmesen odatartotta sűrű
                        gyapját, és a főurak könnyedén lenyírták. A kártya nem volt cinkelve, és
                        egyetlen hamis osztás sem történt. Mindössze Lilian ült az áldozat mellett,
                        és ahogy reggeltől estig általában, úgy most is két vagy három gyöngyöt
                        húzott külön; hogy az ujjára csavarta-e az egész sort, vagy a fogai közé
                        vette, ez nem tűnhetett fel senkinek. Holott a fogai közé akkor vette a
                        gyöngysort, ha három ászt látott Henry kezében, az ujjára akkor csavarta, ha
                        terce volt, és ha például három szemet különválasztott, az dámát jelentett.
                        Miután ebben a játékban biztos nyerési lehetőség az ellenfél lapjának
                        ismerete, tehát Henry elveszett ember volt. Fél óra leforgása alatt főúri
                        barátai hanyagul és csevegve mintegy ötezer dollárt nyertek tőle.</p>
                    <p>Fájó szívvel gondolt az elúszott vagyonra.</p>
                    <p>- A ginever itt a hajón elsőrangú - mondta Paddington, miközben, oda sem
                        pillantva, három­ezer dollárt söpört be.</p>
                    <p>Curzon úr egy nagy kohóban ült. A ginevertől talán nem rúgott volna be, de
                        Lilianen rövid ujjú estélyi ruha volt, és olykor a kezéhez ért, amitől
                        Curzon úrnak kimaradt a lélegzete. És este a kölnit hasonló szagú, de sokkal
                        erősebb parfüm váltotta fel. Halántékán dörömböltek az erek, és ujjai között
                        nedves lett minden lap. Vissza kell nyerni a pénzét! Ez az egész úri élet
                        hirtelen földomlással csúszni kezdett alóla, és ő görcsösen
                        kapaszkodott.</p>
                    <p>És Lilian? Gépiesen adta le a jeleket, játszott a gyönggyel, és egyre a rövid
                        nadrágos leányt látta, két sűrű hajfonattal, és egy rövid nadrágos apát
                        karikával, meg a politúros dobozt. És fájt a szíve. És úszott, úszott
                        reménytelenül Curzon úr egyik ezrese a másik után...</p>
                    <p>Az izgalom sárgára festette az arcát.</p>
                    <p>- Hát, az utolsó osztás... - mondta Sir Hackett ásítva.</p>
                    <p>- Nagyon helyes - mondta a márki. - Nem érdemes néhány garasért későn
                        lefeküdni. Árt a lábamnak. - És leosztott.</p>
                    <p>Lilian a gyöngyöt az ujjára csavarta. Tercet jelzett Curzon úrnál. A márkinak
                        gyenge lapja volt. Hackett megfutamodott, és néhány ezer dollárt hagyott a
                        bankban, ami szintén a nyertest illeti, de lord Paddington kilencet vett. Ez
                        ellen csak három ász nyer! És Curzonnál terc van, mondja Lilian kezében a
                        gyöngy.</p>
                    <p>- Hát, mert az utolsó parti - mondta kedélyesen Paddington -, adok maga ellen
                        ezer dollárt! - Licitálásnál mindig a dupláját kell megajánlani.</p>
                    <p>- Megadom, és kétezer... - mondta Curzon olyan rekedten, hogy körülnézett,
                        mert úgy érezte, nem is ő beszélt, hanem mögötte szólalt meg valaki.</p>
                    <p>- No jó, hát legyen kettő, és emelem: négy... Nyerjen a barátunk!</p>
                    <p>Hatezer dollárt adott be.</p>
                    <p>- Nyo... nyo... nyolc!</p>
                    <p>Curzon megadta a négyet, és nyolcezret tett be utána.</p>
                    <p>És most hirtelen megjelent Curzon úr lelki szemei előtt a sidneyi cirkusz
                        porondja, ahol egy vastag, fekete, kunkorodó bajuszú úr szétnyitotta a
                        berber oroszlán száját, és a fogai között elhelyezte a tarkóját. Mi lenne,
                        ha az oroszlán orrára most egy légy szállna, és tüsszentene? - gondolta
                        Curzon úr. Ez a kép jutott eszébe, ahogy betolta a tizenkétezer dollárt, és
                        mindössze nyolcszáz maradt előtte. Nem több, minden bűnért, sikkasztásért
                        összesen nyolcszáz dollár.</p>
                    <p>Ezt ugyanilyen pontosan tudta a főúri társaság is. Lilian ült az ujjára
                        felcsavart gyönggyel, a biztos nyerést avizálva, és ekkor Paddington lord
                        így szólt:</p>
                    <p>- Megadom! - és betolta a pénzt.</p>
                    <p>Curzon úr dülledt szemgolyókkal, mint egy automata ült ott.</p>
                    <p>Harmincezer dollár feküdt az asztal közepén. A fülke ajtajában megjelent a
                        kapitány, egy idősebb hölggyel társalogva.</p>
                    <p>- Hát takarjátok fel, mert álmos vagyok - szólt a márki.</p>
                    <p>- Kilenc - mondta Paddington.</p>
                    <p>- Három... három... három... - nem tudta folytatni, miután hiába kapkodott
                        levegő után, tehát csak leterítette a lapjait. Három ásza volt. - Nyert!
                        Curzon úr!</p>
                    <p>E pillanatban három merev, szigorú szempár irányult Lilianre.</p>
                    <p>- Söpörje be a pénzt - szólt Curzon úrhoz a lány.</p>
                    <p>- Én megyek aludni. Pá, uraim! - és otthagyta őket.</p>
                    <p>Curzon úr csak ült, mert most már a ginever is az agyára ment, csak ült, és
                        mosolygott mozdulatlanul, mint aki megtébolyodott. Harmincezernyolcszáz
                        dollárja lett! Húszból! Hová fog ez vezetni?</p>
                    <p> </p>
                </div>
            </div>
            <div type="group">
                <head>Curzon urat végre tisztelteti valaki</head>
                <p>Lilian ismét az ágyon ült, ugyancsak cigarettázott, és hangtalanul fütyörészett.
                    A márki és Sir Hackett hol felváltva, hol egyszerre beszélt. Hackett néha a
                    szekrényhez rohant, brómot öntött egy pohárba, meglötyögtette, és gyorsan
                    kiitta, a márki hol a hajába markolt, hol felkacagott hisztérikusan, mint valami
                    görl, azután megint mind a ketten fel-alá szaladgáltak, tajtékozva, esküdözve,
                    végül egymás nyakába borultak, és sírtak. Csak Nadja nem szólt semmit és
                    Padding­ton.</p>
                <p>- Elárult! - Elárult! - zokogta könnyek között a márki, aki különben is széplélek
                    volt, mert mint bárzongorista került a felső háromszázak közé. Kijátszott
                    bennünket! Odadobta a pénzünket ennek az idegennek! Micsoda gyalázat! Gyanútlan
                    hamiskártyásokat megtéveszteni!</p>
                <p>- És ezt a lányt neveltem én fel, mert árva volt, és megsajnáltam! Erre
                    pazaroltam a szerete­temet! - siránkozott Hackett, mert szintén érzékeny ember
                    volt, amit még irodalmi múltjából hozott magával a régi szép időkből, midőn egy
                    londoni nyomdában kifutó volt.</p>
                <p>- Ó, egek! Nyíljon meg az ég!</p>
                <p>Az ég nem nyílt meg. Csak Nadja szája. Nagyon gyorsan sok mindenfélét mondott, és
                    miután bizonyos jelzők terén már kimerítette az angol nyelv szókincsét, néhány
                    becsületsértésért visszanyúlt Shakespeare különleges szavainak gyűjteményes
                    kiadásához. Végül így fejezte be:</p>
                <p>- Mindig mindent én csináltam! Nélkülem nem mentetek volna semmire! Kincseket
                    szereztem már nektek! Jogomban volt egy szegény áldozatot kiengedni!
                    Becserkésztem már nektek angol főurakat, tábornokokat és fezőröket. Szegény
                    tisztviselő kis vagyonkájára nem vagyok hajlandó vadászni! És passz! És ha nem
                    tetszik, holnap nélkülem folytatjátok!</p>
                <p>- Beleszeretett ebbe a fráterba! - sírt fel a márki.</p>
                <p>- Úgy van!</p>
                <p>- Engedjétek meg - mondta Paddington felemelkedve a helyéről -, hogy egy kedves
                    kis törté­netet meséljek el nektek a nagy csőrű kis libáról és a lófejű rókáról.
                    - Mindnyájan meglepetten néztek rá, mert e pillanat a legkevésbé sem volt
                    alkalmas arra, hogy őlordsága mint Lafontaine kápráztassa el a társaságot. De
                    Paddington ezzel nem törődött. Cigarettáját kényelmesen be­srófol­gatta
                    borostyánszipkájába, és szólt: - Élt egyszer valahol egy pelyhedző tollú
                    libácska, aki nagyon okosnak képzelte magát, és lőn, hogy találkozott egy
                    rókával, akit a sors egy szomorú igásló méla pillantásával ajándékozott meg. A
                    róka napközben az önhitt libuskának udvarolt a fedélzeten, elhitetve magáról,
                    hogy ő egy ló, és így este mint róka kifosztotta a libuska legszűkebb
                    környezetét. Kihasználta azt az előnyét, hogy róka esze és ügyessége dacára
                    mélabús és ostoba tekintete volt. Ez volt a legügyesebb és legokosabb ember,
                    akit valaha is láttam. És meg fogom hívni társnak. Ő lesz a vezérünk. Ezt az
                    embert én tiszteltetem! Le a kalappal előtte!</p>
                <p>- Ostoba, pimasz gazember vagy! - rikácsolta magánkívül Nadja, és az
                    éjjeliszekrény fiókjából egy revolvert vett elő. - És lelőlek, mint egy
                    kutyát!</p>
                <p>- Sajnos, mire feljöttem a szalonba, már ott volt a barátunk, és így nem
                    mesélhettem el nektek, mit találtam a kabinjában. Ugyanis vacsoraidő alatt
                    átkutattam kissé a kabinját. És meghajolok Henry Kahn előtt. Minden idők
                    legintelligensebb kalandora. Ez az ember már az első pillanattól fogva átlátott
                    rajtunk. Én nem sajnálom a pénzt! Ez az ember megérdemli! Mester!</p>
                <p>- Hazudsz! Hazudsz! - kiáltotta Lilian.</p>
                <p>- Íme, egy kép. A kofferében találtam. - Képet vett elő. - A barátunkat
                    ábrázolja, szakállal és bajusszal kimaszkírozva. A csúf szőrzeten nyomban látni,
                    hogy nem emberi arcon nőtt, hanem felragasztották. A kép egy fényképes
                    igazolvány, és barátunk a Curzon nevet viseli rajta. Itt még nem Melbourne-ben
                    könyvelő, hanem Sidneyben pénztáros. Tessék! Azt hiszem, ez eleget mond.</p>
                <p>Lilian remegő kézzel nézte a képet. Hazugság volt Melbourne, a könyvelés, tehát
                    hazugság Wickfield is. Tehát buta mese volt csak a politúros doboz, a kis falu,
                    a poros platánok között...</p>
                <p>- Neked azt mondta, hogy Henry Kahnnak hívják, és a fivérétől örökölt. Itt egy
                    okirat, amely­ből kiderül, hogy neve Curzon, és egyetlen gyermek. Nincs is
                    fivére. Mindent arra bazíroz, hogy ártatlan marha nézése van, mindenütt valami
                    esetlen tisztviselőt játszik. Nem mondanád meg, hogy az ártalmatlan ifjúnak
                    miért kell hazudnia, álnevet használni, reggeltől estig ostoba falusi
                    történeteket mesélni, és közben húszezer dolláros tételekben kártyázni?
                    Gyerekek! Van még néhány ezer dollárunk, szedjük össze, én felmegyek hozzá, és
                    átadom neki azt is! Ez az ember megérdemli! Ez rájött, hogy Nadja időnként
                    tisztességi rohamokat kap, és olyankor könnyen kezelhető régimódi novellákkal és
                    marha nézéssel...</p>
                <p>Csend lett a szobában. Nadja szeméből tiszta, nagy könnycseppek gurultak le az
                    arcán. Egy becsületes világ omlott össze előtte. Egy szép, elképzelt környezet,
                    ami ugyan nem tartozott hozzá, de üzent neki valahonnan. Nincsenek tisztességes,
                    egyszerű emberek. A világ, úgy látszik, egy nagy luxushotel, amelyben csak
                    szélhámosok laknak és maharadzsák. Azután dühé­ben minden vér a fejébe szállt.
                    Igazán úgy ment lépre, mint valami buta cseléd. Most már tisztán látta a
                    rendszerességet, a szisztémát az ál Henry Kahn viselkedésében. Letörölte a
                    könnyeit. Arcvonásai lassan megkeményedtek. Azután cigarettára gyújtott, végül,
                    rövid gondol­kozás után, megszólalt:</p>
                <p>- Igazatok volt. Rendben van. Ígérem nektek, hogy mához egy hétre ez az ember
                    fillér nélkül áll Szingapúrban. Idehallgassatok. Tervem a következő.</p>
                <p>Elmondta a tervét, és valamennyien elégedetten feküdtek le aludni.</p>
                <p> </p>
            </div>
            <div type="group">
                <head>Curzon úr találkozik Monte Cristóval</head>
                <div type="chapter">
                    <head>1.</head>
                    <p>Távolból feltűnt a kikötő és Stanford Raffles óriási szobra. A trópusi zápor,
                        mintha csak zsebórával rendelkezne, mindennap hat órakor beszünteti sűrű
                        zuhogását. Ilyenkor egy csapásra tiszta lesz az ég, és eltűnik a nap, csak
                        épp hogy a turisták még megcsodálhassák elmúlásának színorgiáját. Hogy mi
                        köze a napnak a Cook-irodához, ezt nehéz lenne meg­állapítani, annyi tény,
                        hogyha haszonrészese lenne az utazási iroda jövedelmének, akkor sem
                        vigyázhatna jobban a turisták pontos kiszolgálását illetőleg, különös
                        tekintettel a prospektu­sokon annyit emlegetett trópusi naplementére, amely
                        az esős évszakban is garantáltan látható, este hat óra után. Ez a rézszínű,
                        nedves alkonyat, amely párásan, lármásan fogadja a Triton nevű luxushajót,
                        külön percentet érdemelt volna rendes jutalékon felül a Cook-irodától, olyan
                        hangulatos, olyan távol-keleti volt. A hajóhoz néhány sampán siklik, telve a
                        zöld pizang­levelekkel burkolt gyümölcskosarak pompás csendéleteivel és
                        külön e célra alkalmazott, jó alakú, bennszülött kofákkal, a vízbe dobált
                        rézpénzekért alábukó maláji kölykök visongnak, a pilótagőzös kormányosa
                        rekedten üvöltözik, páncélos cirkáló, éneklő matrózok, dzsunkákról
                        karattyoló kínai díszműárusok, akik majom módra kúsznak föl a hajó oldalán,
                        és mint vér­szomjas kalózok rohanják meg a hajót, csecsebecséiket kínálva,
                        és mint egy kagyló mélyéből kihangzó zúgás: a közeledő hatalmas város
                        lármája fedi be a csodálatos, mozgalmas, ázsiai megérkezést.</p>
                    <p>Egy gumikabátos, köpcös ember, bizonyos Thomson, idegesen sétált fel és alá a
                        parton, egy táviratot nézegetett időnként tűnődve: A kikötőben várj. Fontos
                        ügy. Paddington.</p>
                    <p>Ennyi állt benne.</p>
                    <p>- Hol száll meg? - kérdezte kedvesen Curzon urat Lilian.</p>
                    <p>- Még nem tudom.</p>
                    <p>- Jöjjön velünk a Grand Oriental Hotelba.</p>
                    <p>- Boldogan - felelte Curzon úr.</p>
                    <p>Sajnos, a vámházban a nagy tülekedés elszakította őket egymástól, de Curzon
                        úr most már tudta, hol találhatja meg újra előkelő barátait, és egyszerűen
                        csak bemondta egy taxinak a címet: Grand Oriental Hotel. Egy pillanatig
                        kísértésben volt, hogy valamelyik pavilonnál újságot vegyen. Messziről látta
                        az ausztráliai lap nevének különös betűtípusát, de nem vásárolt.
                        Elhatározta, hogy ezt a kálváriát nem járja végig. Ha utoléri a végzet, ám
                        fogják el, de ő nem fog minden megjelenő lapnál verejtékezve kínlódni.
                        Hiszen bizonyos, hogy a róla szóló tudósítások végén a rendőrség így
                        nyilatkozik: “A Sidneyi Takarék sikkasztójának nyomában vagyunk, de erről a
                        kutatás érdekében nem nyilatkozhatunk bővebben.” Vannak sikkasztók, akikről
                        évekig időnként ilyenforma nyilatkozatot ad le a rendőrség, miközben az
                        illető békésen éldegél családjával Dél-Amerikában mint közmegbecsülésnek
                        örvendő riói kávéültetvényes és városatya. Ő tehát egyetlen újságot sem vesz
                        a kezébe.</p>
                    <p>Ha elfogják, legalább nem rontja el ezt a néhány szép napot. Az igaz, hogy a
                        vámházban, mikor megjelent a csendőr őrjárat, kissé megroggyantak a térdei,
                        és mikor a révkapitány hátulról barátságosan vállára veregetett, kis híján
                        elájult, de ennyi épp elég az izgalomból. Újságot? Nem! Hirtelen
                        szívdobogást kapott. Mit bámul rá ez a forgalmi rendőr? Istenem, csak már
                        váltana a lámpa zöldre. Ez nem veszi le róla a szemét. Most odalép az
                        autóhoz. Én Istenem, ó Istenem, becsukódik már a szemem - imádkozott magában
                        halkan, és érezte, hogy arcából minden vér a cipősarkába fut.</p>
                    <p>- Hé! Nem látja, hogy ég a lámpája?</p>
                    <p>- Készakarva hagyom égve. Túl van töltve az akkumulátor.</p>
                    <p>- De a tiéd nyitva, Atyám, amíg alszom, vigyázz reám... - mondta Curzon úr,
                        mikor tovább­gurultak. Aztán kiszólt a sofőrnek.</p>
                    <p>- Hajtson a Cunard Line-hoz előbb.</p>
                    <p>Az utazási irodánál érdeklődött, hogy mikor kaphatna gépet Amszterdam felé?
                        Átadott ezer dollárt, és kérte, hogy a visszajáró pénzért adjanak neki majd
                        a jeggyel együtt hollandi forintot. Hat óra elmúlt. A jegyet és a pénzt már
                        csak másnap kaphatta meg, az ezer dollárról nyugtát adtak. Ezután a Grand
                        Oriental Hotelba ment, és nyomban elhelyezkedett egy langyos vízzel telt
                        kádban.</p>
                </div>
                <div type="chapter">
                    <head>2.</head>
                    <p>Ezalatt a Thomson nevű köpcös úr, River márki, Hackett és Lilian, Szingapúr
                        villanegyedében álltak meg taxijukkal. Gyalog folytatták útjukat, míg a
                        French Road szép családi házai lassan elmaradtak mögöttük, és a villanegyed
                        kevésbé lakott része következett. Már csak minden harmadik, negyedik
                        parcellán akadt épület, azután nyolc-tíz parcellát is kellett tenni, amíg
                        egy-egy frissen meszelt, nagyrészt lakatlan úriházat találtak. A French Road
                        legvégén, éppen mielőtt elfogyott volna lábuk alól a bitumen, egy magányos,
                        sárga ház állt.</p>
                    <p>- Ez az - mondta Thomson -, French Road 999/a. Egy hét előtt béreltük ki,
                        elsejéig a mienk. Jeffers nagy pénzzel belebolondított bennünket valami
                        nőrablási dologba, ami nem sikerült.</p>
                    <p>- Kell majd egy vörös lámpa - mondta Nadja - és néhány rendőruniformis. Van
                        itt a közelben valami étterem?</p>
                    <p>- Beljebb, a French Roadon van az Etrangers bár.</p>
                    <p>- Rendben van. - Lilian mindezt mereven, parancsolóan mondta.</p>
                    <p>Olyan volt, mint egy hadbíró, aki a vádlott sorsáról dönt, és már tudja, hogy
                        bűnösnek fogja kimondani.</p>
                </div>
                <div type="chapter">
                    <head>3.</head>
                    <p>Az étterem márvány falai között, hatalmas üvegcsillárok prizmafüggönyein át
                        sziporkázott az előkelő hotel belső kivilágítása. Földig érő, csiszolt
                        tükrök, aranyszínű, leomló selymek még fényűzőbbé fokozták a helyiség
                        pompáját. Valahol, egy láthatatlan karzaton, halk szalon­zenekar játszott,
                        de olyan finoman, hogy az ékszerek csörgése, az estélyi ruhás közönség halk
                        diskurzusa tompa morajával szinte elnyelte a melódiákat.</p>
                    <p>Curzon úr úgy érezte, hogy nem is élt eddig. Micsoda sivár kínszenvedés ehhez
                        a csodálatos léthez képest a hétköznapoknak az a közönséges sorozata,
                        amelyeken keresztül eljutott a Grand Oriental Hotel halljáig? Szeme
                        szédülten és ámultan siklott fehér és fekete szmokingok­ról pazar, párizsi
                        selyemábrándokon át gyöngysorokra, briliánsokra.</p>
                    <p>Vacsora után Liliannel kisétált a teraszra. A súlyos, fülledt, trópusi
                        éjszaka megtelt a dús vegetáció nehéz leheletével. Mozdulatlan pálmasorokon
                        túl a kikötő fényözöne tárult fel, és egy hadihajó reflektora nyugtalanul
                        cikázott a tengeren, néha mint két gyors penge össze­csaptak a
                        világítótorony keringélő vörös és zöld kévéjével. Sokáig hallgattak.</p>
                    <p>Lilian törte meg a csendet.</p>
                    <p>- Maga tulajdonképpen hová utazik, Henry?</p>
                    <p>- Én? Én Hollandiába utazom.</p>
                    <p>Megint hallgattak. Lilian azzal a tekintettel nézte a távoli bizonytalant,
                        amit lírai költők a merengő jelzővel szoktak meghatározni. Azután hirtelen
                        áttette a kezét Curzon úréra, és így szólt:</p>
                    <p>- Vigyen magával.</p>
                    <p>Curzon úr kis híján keresztülesett a korláton.</p>
                    <p>- Tévedek, ha azt hiszem, hogy maga szerelmes belém? - kérdezte a lány.</p>
                    <p>- Ne... Ne... de... dehogy... én rettenetesen... én olyan...</p>
                    <p>- Köszönöm. Tudomásul vettem. És közlöm, hogy én is szeretem magát. Maga
                        egyszer azt mondta, hogy ha én nem lennék a milliárdos cukorkirály húga,
                        akkor is szeretne. Emlékszik? Operettről volt szó. Egy nőről...</p>
                    <p>- És a férjéről, aki ötven évig aludt.</p>
                    <p>- Hát ide figyeljen. Én nem vagyok a cukorkirály húga. Én egy nemzetközi
                        kalandornő vagyok. A társaságomban lévő emberek az egész világon körözött
                        hamiskártyások. Apám Vasziljevics fehér tábornok volt. A forradalom kitörése
                        után a vlagyivosztoki pályaudvaron szökés közben felismerték, és... Szóval,
                        ott szedett engem is fel Hackett, ötéves koromban, elhagyatottan a
                        vlagyivosztoki pályaudvaron, összezsúfolt menekülők között. Hackett akkor
                        egy angol szállító­hajón szolgált, és magával vitt. Nagyon jó volt hozzám. Ő
                        nevelt fel. De szélhámos volt, és engem is erre a pályára nevelt. Én, én
                        gyűlölöm a bűnt, borzadok a szélhámosságoktól, és szeretem magát. Ha akar
                        szökjön meg velem együtt. Figyelmeztetem, hogy engem köröznek, és bajba
                        kerülhet miattam. Ha tetszik, fordítson hátat, és hagyjon itt, vagy akár a
                        rendőrségen is feljelenthet.</p>
                    <p>Lilian nem hazudott. Általában okos szélhámosok tudják, hogy a kitalált
                        hazugság, a blöff, sohasem ér annyit, mint az ügyes igazmondás. Ez a
                        legnagyobb hazugságnál is hazugabb, de célszerűbb és biztosabb is. Curzon úr
                        agyában néhány pillanatig felborult a gondolkozás min­den sorrendje, s úgy
                        érezte, hogy ez a fantasztikus, sűrített történet egy hatalmas prés, amely a
                        koponyáját szorítja össze. Csak egyetlen fix pontja volt ebben a
                        zűrzavarban, és ez a fix pont egyre tágult, egyre nagyobb lett Lilian
                        illatszerétől, amely feléje áradt. És mikor a lány keze újra hozzáért az
                        övéhez, már tudta a választ.</p>
                    <p>- Szeretem... - Azután megcsókolták egymást.</p>
                </div>
                <div type="chapter">
                    <head>4.</head>
                    <p>Curzon úr alapjában véve sznob volt. Feltétlen tisztelője nála különb
                        uraknak. Ezért egyrészt lesújtotta mindaz, amit Lilian közölt vele, mert
                        szétfoszlott egy álom a márkiról, őlordságáról és a cukorkirályról, akik őt,
                        a szimpla Curzon urat, befogadták körükbe. Másrészt mindenért kárpótolva
                        érezte magát a diadallal, hogy ez a nő, ez a szép, ez az okos szemű, ez a jó
                        szagú, és szereti őt.</p>
                    <p>Úgy határoztak, hogy másnap este együtt repülnek Hollandiába. És ott új
                        életet kezdenek. Curzon úrnak ugyan ez a meglevő élet is tetszett, de a
                        mondat sem volt kutya: új életet kezdeni! Érezte, hogy mindent be kellene
                        vallania Liliannek, és úgy látta a lány szemében, mintha ez várna is tőle
                        valamiféle őszinteséget, de félszegségében óráról órára halogatta a
                        gyónást.</p>
                    <p>Délután hirtelen megszólalt Lilian, az órájára nézve.</p>
                    <p>- Elmegyek most a French Roadra uzsonnázni. Egy ismerős angol hölggyel kell
                        ott talál­koznom, mielőtt elhagynám Szingapúrt.</p>
                    <p>- Elkísérhetem?</p>
                    <p>- Mindenhová...</p>
                    <p>Az Etrangers nevű helyiségbe mentek. Az angol hölgy még nem volt ott. Hogy
                        eljött-e egyáltalán, azt Curzon úr sohasem tudta meg. Ugyanis alig fogtak
                        hozzá az uzsonnához, mikor egy köpcös úr telepedett le az asztaluk mellé, és
                        óvatosan odatartotta kis, kerek csontjelvényét Curzon úr orra alá.</p>
                    <p>- Thomson főfelügyelő vagyok. Feltűnés nélkül kövessenek. Azt hiszem, így
                        kellemesebb maguknak is.</p>
                    <p>A vég! Curzon úr szájában epévé változott a sült szalonna! Lilian az ajkába
                        harapott. Curzon úr fizetett. A pincér nem is sejthette, miről van szó. A
                        bejárat előtt gépkocsi állt. Valamennyien beültek, és megindult velük a
                        kocsi a szép, hosszú sugárúton. Az autó megállt, és kiszálltak egy magában
                        álló, sárga épület előtt: French Road 999/a. A kapuszám jól látszott a vörös
                        rendőrségi lámpa fényében. A bejárat, mélyén egy szabályszerűen öltözött
                        rendőr posztolt. Thomson főfelügyelő két foglyát megragadta a karjuknál, és
                        gyorsan belépett velük a kapun. Alighogy a főfelügyelő a bűnösökkel eltűnt,
                        a rendőr kilépett a bolthajtás alól, körülnézett, és villámgyorsan
                        leakasztotta a vörös lámpát. Azután bevonult a kapu mélyébe, és mind a két
                        szárnyát becsukta.</p>
                    <p>A kapitány cvikkeres, angol bajuszos ember volt, és egy bagószagú irodában
                        ült, hatalmas íróasztal mögött, mellette egy fogalmazó, a fogasokon
                        szolgálaton kívüli rendőrök köpenye és gumibotja függött sorban. Szóval,
                        szabályos rendőrség volt. A kapitány gúnyosan üdvözölte foglyait.</p>
                    <p>- Nézd csak! Hurokra került a szép Nadja. És te is, te jómadár?</p>
                    <p>Említettem már, hogy Curzon úr sznob volt. Ebben az esetben azonban
                        kivételesen nem örült annak, hogy egy ilyen magas rangú hatósági közeg
                        pertujával tiszteli meg. Ugyanis tisztában volt vele, hogy ez a bizalmas
                        megszólítás nem alapul kölcsönösségen.</p>
                    <p>- Magát őrizetbe vesszük, Nadja, és csak reggel hallgatjuk ki. Vezesse el,
                        Thomson. Nincs sok nyomoznivalónk az ügyében. Ennek a fickónak a
                        személyazonosságát kell most elsősorban megállapítani. Kérem a bűnügyi
                        nyilvántartót, Smith, a legújabb körözésekkel együtt.</p>
                    <p>Miután Nadját elvezették, és a fogalmazó kiment, a kapitány rárivallt Curzon
                        úrra.</p>
                    <p>- És azt mondom, ne nehezítsd meg a dolgomat, mert szétverem. a fejedet!
                        Batávia óta figyelünk a cimboráiddal együtt, és úgy vigyázz magadra, hogy
                        meg ne gyűljön a bajunk egymással! Ki vagy? - kiáltott rá, és visszakézzel
                        felemelte hirtelen a karját Curzon úr arca előtt.</p>
                    <p>A fogoly megdermedt. Tudta: most jön a verés! Erről már hallott. Hogy a
                        bűnözőket igen alaposan elverik az angol rendőrségen. És mitől irtózna
                        jobban egy sidneyi takarékpénztár tisztviselője? Elhatározta, hogy megmond
                        mindent, de egyetlen szót sem volt képes kinyögni rémületében. A kapitány
                        ezt látta. Visszament az íróasztala mögé, ahová közben a fogalmazó letette a
                        bűnügyi nyilvántartót.</p>
                    <p>- Idehallgass, fiam: én egy embert úgy ütöttem pofon, hogy fél perc alatt két
                        rablógyilkosságot vallott be. Mindamellett nem szívesen fosztanálak meg a
                        fogaidtól. De ha nekem itt végig kell nézni az összes sürgönyöket és az
                        összes rablógyilkos pofáját ebben a könyvben, míg végre megtudom, hogy te ki
                        vagy, akkor addig verlek, amíg elfelejted a kisegyszeregyet. Értve? Most
                        beszélj szépen, fiacskám. Parancsolsz egy cigarettát? - és felkattintotta
                        előtte a tárcáját.</p>
                    <p>Ó, ti üvegprizmás, fényárban úszó márványfalak! Ó, ti pompás, indiai
                        éjszakák, ti csodálatos luxuskabinok, hordárok, autótaxik és töltőtollak! Ó,
                        ti gyönyörűséges, poros wickfieldi akáco­sok, ti kellemes ökrök, jóízű
                        tőkehal ebédek és feledhetetlenül szép napjai a robotnak a sidneyi
                        Takarékpénztár rácsai mögött! És ó, háromszor is ó, Masson kolléga, szűnni
                        nem akaró család­fájával! Isten áldja meg a gyermekeidet, hiszen mit
                        tehetnek ők róla, de ha te nőgyűlölő lennél, akkor Curzon úr most nem ülne
                        itt megtörten, remegő ujjai között a kapitány cigarettá­jával, és nem
                        vallana.</p>
                    <p>- Nevem Curzon, és húszezer dollárral megszöktem a sidney Takarékpénztártól.
                        És mindent őszintén el fogok mondani, amit kíván, nagyságos kapitány úr,
                        csak ne tessék engem megütni, mert én akkor meghalok.</p>
                    <p>- Ámen - szólt a kapitány közömbösen. - Most nem foganatosítjuk a részletes
                        kihallgatásodat, késő van, jegyzőkönyvet holnap vesszük fel. Thomson
                        főfelügyelő - mondta a közben vissza­tért köpcöshöz -, maga kimegy a
                        helyszínre, és elhozza ennek a csirkefogónak a holmiját. Hová dugtad a
                        húszezer dollárt?</p>
                    <p>- Ott van mind, még valamivel több is, a kis lakktáskában - vallotta Curzon
                        megtörten, és fejét két tenyerébe hajtotta, mert nagy, fekete szárnyával
                        megsuhintotta lelkét az elkövetkezendő börtönévek halálmadara.</p>
                    <p>- Thomson! Vigye ezt az embert az őrizetesbe, vegye el a holmiját, és hozza
                        be a hotelból a lakktáskát.</p>
                    <p>Ezután szabályszerűen, mert ezek az urak jól tudták a letartóztatás
                        formaságait, kivették Curzon úr cipőjéből a fűzőt, elvették a nadrágszíját
                        és a nyakkendőjét, valamint összes holmiját, végigvezették a hosszú,
                        kanyargós folyosón és betolták egy cellaszerű szobába.</p>
                    <p>Itt találkozott Curzon úr Monte Cristóval. Éppen a fogát piszkálta.</p>
                    <p> </p>
                </div>
            </div>
            <div type="group">
                <head>Curzon úr rájön, hogy nincsenek gonosztevők</head>
                <div type="chapter">
                    <head>1.</head>
                    <p>Szomorú szívvel lépett a cellába. Hallotta, amint az őr bezárja mögötte az
                        ajtót. A szoba egyetlen ablaka vasráccsal volt ellátva. A berendezést két
                        tábori ágyszerű fekvőhely, egy hosszú pad és az asztal képezte. A padon már
                        ült valaki, és elégedetten piszkálta a fogát. Ez az úr rendkívül toprongyos
                        volt, és több napja nem borotválkozhatott. Curzon úr hátán végig­futott a
                        hideg, de azért tudta, hogy bizonyos társadalmi formaságok alól a
                        fegyházlakó sem vonhatja ki magát. Kissé meghajolt a kollégája előtt.</p>
                    <p>- Curzon vagyok.</p>
                    <p>- James Wichy, besurranó tolvaj és orgazda.</p>
                    <p>- Örvendek - mondta lehangoltan.</p>
                    <p>James Wichy orgazda mutatóujját Curzon úr mellére helyezte, és találgatni
                        kezdett.</p>
                    <p>- Betör? Csal? Öl? Lop?</p>
                    <p>- Sik... sikkasztottam - nyögte Curzon úr.</p>
                    <p>Curzon úr fel és alá járkált kétségbeesetten, mint általában az újonc
                        fegyházlakók. Wichy úr egy régi francia bölcsődalt énekelt halkan,
                        fogpiszkálóval a szájában.</p>
                    <p>- Ön rendkívül szerencsés ember, kolléga úr - szólt hozzá később a besurranó
                        orgazda. - És üljön le, mert nadrágtartó nélkül sétálni nagyon kellemetlen.
                        - Ebben igaza volt. Siralmas látványt nyújtott Curzon úr, amint két kézzel
                        görcsösen fogva a nadrágját, korzózott a szűk helyiségben.</p>
                    <p>- Ismétlem, hogy ön szerencsés ember, sikkasztó úr, mert ma fogták el, és
                        máris kiszabadul. Ismeri ön Monte Cristót?</p>
                    <p>- Először van dolgom a rendőrséggel.</p>
                    <p>- Monte Cristo a legszigorúbb börtönből ásta ki magát. És ha If várából meg
                        lehetett szökni, akkor innen igazán gyerekjáték lesz. Ma éjjel még
                        kiszabadulok innen.</p>
                    <p>Tehát ez az úr Monte Cristo - gondolta Curzon úr. - A Wichy valószínűleg csak
                        olyan neve, mint nála a Henry Kahn.</p>
                    <p>- És hogy lehetett megszabadulni abból a várból?</p>
                    <p>- Ó, nagyon egyszerűen. Monte Cristo fegyenctársa a lepedőre naplót írt a
                        vérével, később váratlanul elhunyt. És ezt a néhai sikkasztót betette maga
                        helyett az ágyba, míg ő az elhunyt helyett bedobatta magát a tengerbe, és a
                        partra úszott. Ha tehát ön ma éjjel váratlanul elhuny...</p>
                    <p>Curzon úr egyetlen ugrással falfehéren az ajtónál termett. Ijedtében alig
                        maradt ideje, hogy gyors egyensúlyba hozza rakoncátlan nadrágját.</p>
                    <p>- Uram! Ha közeledik, kiáltok!... Ki hitte volna, hogy Szingapúrban a halott
                        fegyenceket egyszerűen vízbe dobálják...</p>
                    <p>És egész testében remegve állt az ajtónál.</p>
                    <p>- Ne féljen, uram! Ez a módszer Szingapúrban nem alkalmas. De például van más
                        módszer. Mondjuk, az egyikünk elkezd dörömbölni az ajtón, amíg bejön a
                        fegyőr. Maga hátulról ezzel a kancsóval leüti, megkötözzük, betömjük a
                        száját, elvesszük a fegyvereit, aki szembejön, azt szitává lőjük, és
                        futunk!</p>
                    <p>- Könyörgök, uram - Curzon úr térdei szemmel láthatóan remegtek -, én még egy
                        legyet sem tudok leütni, Istenem! Holnap kérni fogom az
                        áthelyezésemet...</p>
                    <p>- Ezt csak példaképpen mondtam. Van itt jobb mód. Vizsgáljuk csak meg az
                        ablak rácsát. Nemrég szerelhették fel, nézze, még nedves a cement a rudak
                        végében. Egyszerűen kitúrjuk a cementet és kiemeljük a rácsot.</p>
                    <p>A csavargó felszakította a kabátbélését, és előhúzott egy kis feszítővasat.
                        Maga hallgatózzon az ajtónál, amíg én kikaparom a nedves cementet.</p>
                    <p>Curzon úr vadul kalapáló szívvel hallgatódzott. Ezalatt a másik kaparta a
                        nedves masszát, ami nem is volt cement, hanem csak gipsz. Fél óra múlva
                        kiemelte a rácsot. Ebben a pillanatban a külső folyosón egy macska elhibázta
                        az ugrását, és felborította a vödröt. A csörömpöléstől Curzon úr majdnem
                        meghalt. Néhány másodpercet vártak mozdulatlanul. Istenem, ha bejön valaki!
                        Elállt a szívverése. De nem jött senki.</p>
                    <p>- Jöjjön! - szólt rá Monte Cristo.</p>
                    <p>- Nem megyek. Én bűnhődni akarok. Szívesen segítettem magának, de én nem
                        bujkálok az igazságszolgáltatás elől. Jöjjön, aminek jönni kell.</p>
                    <p>Wichy úr erre nem volt elkészülve. Gondolkozott.</p>
                    <p>- Ez esetben kénytelen leszek önt hasba szúrni - mondta tűnődve. - Mert
                        lehet, hogy távo­zásom után maga fellármázza az őröket.</p>
                    <p>- Biztosíthatom, Monte úr, hogy ilyen aljasságra sohasem lennék képes.</p>
                    <p>- Én még a kollégáknak sem hiszek. Mars előre, mert döfök!</p>
                    <p>- De nem is tudok menni. A nadrágom...</p>
                    <p>- Vegye azt a lepedőt, és kösse meg vele. - Curzon úr az egyik lepedőt a
                        derekára kötötte, felkapaszkodott a párkányra, és ott gubbasztott néhány
                        pillanatig kétségbeesetten, csüggedten, mint egy félig megfagyott veréb.</p>
                    <p>- Menjen már! - suttogta erélyesen Wichy úr. - Fusson bal felé, a rizsföldek
                        irányában. Mars! - Valami megvillant a kezében, és ettől Curzon úr ugrott.
                        Azután lábdobogást hallott a háta mögött. Azt hitte, hogy rendőr, és futás
                        közben már érezte a golyót a hátában, pedig csak Wichy volt. Futottak,
                        futottak...</p>
                    <p>Közben kioldódott a lepedő, Curzon úr hasra esett, összevissza karcolta,
                        ütötte magát, de csak futott, futott. Távolról a holdfényben rizsteraszok
                        csillogtak, a talaj cuppogott, süppedt a lábuk alatt, és miután elvették a
                        fűzőjét, egyik cipője beleragadt a sárba, és elhagyta örökre, mert Curzon úr
                        nem mert megállni, hogy felvegye.</p>
                    <p>- Egy biztos - lihegte Wichy.</p>
                    <p>- Az influenza - mondta Curzon úr nagyot tüsszentve, és minden pillanatban
                        várta, hogy egy mérges kígyó megmarja.</p>
                    <p>- Biztos, hogy a szökést még nem fedezték fel. Különben hallottuk volna a
                        riasztólövést. </p>
                    <p>A rizsföldeken dolgozó kínai és maláj munkások blokkháza tűnt fel. Egy
                        pillanatra lihegve megálltak.</p>
                </div>
                <div type="chapter">
                    <head>2.</head>
                    <p>Wichy úr elment. Kétfelé menekülni praktikusabb, mondta, és megszorítva
                        bajtársa kezét, otthagyta. Keletről sápadt csík kúszott előre lassan a
                        dombok mögül. Hajnalodott. Curzon úr körülnézett, egyedül a félelmetes
                        indiai éjszakában. A lepedőt már régen elvesztette, cipőtlen féllába bokáig
                        sáros, nedves volt. Egy ideig bolyongott még a fák között, mint valami
                        szomorú kísértet, azután lassan megindult visszafelé, amerről jött. Mit
                        csináljon? Ha önként jelentkezik, talán nem verik meg nagyon. Rájött arra,
                        hogy van morál. Hogy a luxushotelekért nem lehet más pénzével fizetni.
                        Leszálljon az alvilágba, a betörők közé? Bolyongjon így, fél cipővel,
                        gör­csösen kapaszkodva a nadrágjába ítéletnapig? Nem. Birtokában volt a
                        legnagyobb kincsnek, a polgári tisztességnek, és húszezer dollárért eladta.
                        Mert ostoba volt. Vesszen hát minden. Jöjjön a börtön.</p>
                    <p>Közben elérte újra a French Roadot szegélyező pálmasort, lehorgasztott
                        fejjel, harisnyás lábát cuppogva húzta maga után, cipős lábán több kilónyi
                        massza tapadt súlyosan, és olyanféle benyomást kelteti, mint a wickfieldi
                        főúton ballagó, bölcs, szomorú szarvasmarhák. Még bólogatott is minden
                        lépésnél. Már feltűnt a fák között a sárga épület, és egy pillanatig
                        nekidőlt a pálma nyirkos törzsének. Közben harsogó, rőt színek futottak fel
                        az égre, a közeledő napot jelentve. Curzon úr csodálkozva látta, hogy az
                        épület előtt egy teherautó áll, amire gumibo­to­kat, rendőrzubbonyokat és
                        bútorokat dobálnak fel... És mi ez? Álmodik? Thomson főfelügyelő és a
                        kapitány ott állnak civilben és Paddington lorddal beszélgetnek. Mellettük
                        van Rival márki is. Tisztán hallatszik minden szavuk.</p>
                    <p>- Mindent el kell vinni Thomsonhoz - mondta Paddington. - Ezt a házat már nem
                        használhatjuk többé. Nadja terve remek volt, és te elsőrangúan játszottad a
                        kapitány szerepét.</p>
                    <p>- Semmit sem hagytunk itt. Még a vaságyakat is felrakattam - mondta a
                        kapitány. - De hogy fogja Nadja a dollárokat elhozni?</p>
                    <p>- Már nála is van - mondta a márki. - Mindent úgy intézett, hogy a hotelban a
                        szomszéd szobát kapja ezzel a csirkefogóval, és igazán egyszerű volt éjjel
                        álkulccsal bemenni, és elhozni a lakktáskát. Nemcsak a húszezer volt benne,
                        hanem az a pénz is, amit tőlünk nyert. Nadja a pénzzel együtt a
                        Raffles-bárban vár ránk...</p>
                    <p>Nemsokára megindult a teherautó, a French Road 999/a. Elsötétedett, és Curzon
                        úr hasra feküdt a pálmák alatt, arcát a pinceszagú, puha földre fektette, és
                        hosszan, görcsösen, keservesen sírt.</p>
                </div>
                <div type="chapter">
                    <head>3.</head>
                    <p>Az életfogytiglani fegyházra szóló ítéletet Curzon úr kisebb
                        megrázkódtatással vette volna tudomásul, mint azt a tényt, hogy Nadja-Lilian
                        hűtlen, rossz, gonosz kalandornő, aki becsapta őt és meglopta. Nem akart
                        tovább élni. De mit csináljon, ha egyszer az öngyilkossághoz gyáva?
                        Jelentkezik a rendőrségen. Nem, nem! Megverik! Eszébe jutott az arca előtt
                        magasba lendülő, kifordított tenyér.</p>
                    <p>Ennek mégsem teheti ki magát.</p>
                    <p>Elhatározta, hogy tovább fog menni felfelé a lejtőn, amin megindult.
                        Felkeresi a gonosztevőket. Az erkölcsi romlás most már úgyis
                        feltartóztathatatlan folyamat az ő züllött, sikkasztói lelki­világában.
                        Elmegy tehát jószántából oda, ahová úgyis kerülne: az alvilágba. A híres
                        szingapúri külváros bűnözői közé. Megvolt ehhez a kellő lelkiereje, de
                        legalább egy nadrágszíj is kellett volna hozzá. A cipőjéért visszament és
                        megkereste. Azután, ha már úgyis rablásból és betörés­ből fog élni, mit
                        számít ilyen csekélység: ellopott egy villa kerítése mögött kifeszített
                        ruha­szárító kötelet. És mint valami zarándok szőrcsuhájának az övét,
                        megkötötte a derekán, két végét hosszan lógni hagyta, mert nem volt
                        zsebkése, hogy elvágja. A mellényzsebében talált egy cédulát a
                        menetjegyirodában hagyott ezer dollárról. Nem megy el érte. És a hotelba se
                        megy el. Most már semmit sem kockáztat. Ha ezek a csirkefogók tudták, hogy ő
                        bűnös, akkor bizonyára valamennyi lapban bent áll.</p>
                    <p>Ezen az estén egy furcsa zarándok jelent meg a szingapúri kültelkeken.
                        Mindenki utánafordult, olyan rongyos és piszkos volt. Érdekes, hogy ezen a
                        környéken a világ legrongyosabb emberei élnek, és Curzon úr mégis feltűnt
                        közöttük. Úgy látszik, rongyosság és rongyosság között nagy különbség van.
                        Egy hirtelen lerongyolódott polgár megdöbbentő módon különbözik egy állandó
                        sokkal rongyosabb koldustól. Curzon úr felkereste a kiskocsmákat,
                        sikátorokat és tömegszállásokat. De egyetlen bűnözőt sem talált
                        Szingapúrban. A legelszántabb külsejű, félszemű óriásról kiderült, hogy
                        kávéházi zenész. Egy misztikusan vigyorgó kínairól öt perc múlva megtudta,
                        hogy áruházban eladó. Ha Nadja nem tudta, hogy kell elkezdeni a
                        tisztes­séget, Curzon úr épp így meg volt akadva a gazság kezdetét illetően.
                        Egy helyen majdnem meglincselték, mert a kocsmárostól suttogva az alvilág
                        tagjai iránt érdeklődött.</p>
                    <p>- Mit képzel maga? Becsületes vendéglős vagyok húsz éve! Ezek az urak itt
                        tisztességes fuvarosok és állás nélküli díjbirkózók!! Menjen, mert úgy
                        szájon kapom!!...</p>
                    <p>A csatornákon vesztegelő bárkából gyereksírás és rossz ételek olajszaga jött
                        fel hozzá. A lába előtt nagy kövér patkányok futottak el, és egy
                        lampionokkal teleaggatott házból színes nők bámultak ki csoportosan az
                        ablakból. Ezen a napon Szingapúrban kilenc gyilkosságot és huszonöt betörést
                        fedeztek fel, nyolc kokaincsempészt lepleztek le, tíz leánykereskedőt és
                        negyven körözött egyént tartóztattak le, de Curzon úr a kültelkeken csupa
                        feddhetetlen polgárral találkozott. Sárga volt és sovány, borotválatlan,
                        kimerült, piszkos és szomorú.</p>
                    <p>- A törvény nevében! - Hatalmas kéz csapott a vállára, és Curzon úr nyomban
                        elájult. Mikor magához tért egy padon feküdt, és régi ismerőse, Monte Cristo
                        vigyorgott rá kedélyesen. </p>
                    <p>- Igazán nem hittem volna, hogy ennyire megijed a tréfámtól.</p>
                    <p>- Azt... azt hittem, hogy a rendőrség.</p>
                    <p>- Miért nem menekült el Szingapúrból?</p>
                    <p>- Nézze, Monte úr, én később visszaosontam, és mindent láttam. Tudom, hogy a
                        kapitány úr éppolyan csirkefogó, mint ön, ha nem veszi rossz néven az
                        őszinteségemet. Tudom, hogy Nadja a cinkosuk volt, és visszaélt az
                        ostobaságommal.</p>
                    <p>- Igazán? No, mindegy. Én nem vagyok Monte. Nevem Wichy. Monte Cristo egy
                        regényhős.</p>
                    <p>- Regényekkel és operettekkel torkig vagyok. Rip van Winkle-t irigylem -
                        mondta ásítva -, mert ötven évig aludt egyfolytában, és sohasem keltették
                        fel a hotelszámlával.</p>
                    <p>- Jöjjön velem - mondta Wichy, aki mint általában a szélhámosok, jószívű
                        ember volt. - Bizo­nyára nem evett még semmit. És ha már ilyen megadással
                        fogadta el a helyzetét, mesélhetek magának néhány érdekes dolgot.</p>
                    <p>Curzon úr, minden lelki és testi baja dacára, úgy falta a kókuszzsírszagú,
                        homályos tányérokon tálalt ételeket, mint aki nem tud betelni velük. Wichy
                        közben pálinkát töltött neki, és szomorúan mesélt.</p>
                    <p>- Sajnos, ez a Nadja nem magát csapta be, hanem minket. Ez a bolond nő
                        beleszeretett magába. Hát nem különös?</p>
                    <p>- De.</p>
                    <p>- A hajón, amikor magának húszezer dollárja úszott a hamiskártyások között,
                        megtévesztő jelet adott le a maga háta mögül, és így maga az utolsó partiban
                        mindent visszanyert. Hé! Vizet! - Curzon úrnak torkán akadt egy tízdekás
                        húsdarab, és fullasztó köhögési rohamot kapott. Azután olyan átszellemült
                        arccal nézett Wichyre, olyan boldogan, mint aki többet kapott e pillanatban,
                        mint húszezer dollárt. - Csak egyen tovább, és ne vegyen egyszerre fél
                        sertéseket a szájába - mondta az állítólagos orgazda. - Azután Paddington
                        kutatott a maga kabinjában, és rájött, hogy álnéven utazik, hogy hazudott
                        Nadjának, mert legutóbb még Sidneyben élt, szakállasan, és Nadja ekkor
                        bosszút esküdött maga ellen. Ugyanis ők nem hitték el, hogy maga igazán
                        hülye. Azt hitték, hogy csak tetteti magát.</p>
                    <p>- Uram, én esküszöm...</p>
                    <p>- Most már tudom, hogy tévedtek. Csak egyen nyugodtan. Szóval, Nadja bosszút
                        esküdött maga ellen, mert megtévesztette őt. Különösen bizonyos vidéki
                        platánok és politúros dobozok miatt volt rendkívül dühös. Nem tudom, mi
                        tetszhetett neki ezen... Ő eszelte ki az egész tervet a French Roadon
                        berendezett álrendőrséggel, a cellatárssal, aki majd megszökteti magát.
                        Nadja egyenesen a hotelba ment a lakktáskáért. És most jön, uram, a
                        meglepetés. A Raffles-bárban volt a találkozó őnagyságával. De csak egy
                        levelet küldött. Röviden közölte velünk, hogy a teljes rablott összeget a
                        vadonban élő misszionáriusok alapjának adományozta névtelenül, és
                        tiszteltetett bennünket, és elmegy a dzsungelbe takarítónőnek. Nem
                        részletezem, hogy mi volt. A márki sírógörcsöt kapott. Paddington őlordsága
                        éppen levest vett a tányérjára, és a merő­kanállal a kezében ámokfutást
                        kapott. Talán még most is szalad. Hát érdemes, uram, tisztes­séges
                        szélhámosnak lenni? Ilyen szép munka, így kidolgozva, és mennyi strapa
                        volt.</p>
                    <p>- Nekem mondja? - felelte búsan Curzon úr.</p>
                    <p>Wichy később hat shillinget és néhány tanácsot adott Curzon úrnak, azután
                        magára hagyta. Curzon úr vett egy nadrágszíjat és egy pár cipőfűzőt. Később
                        még egy fogkefét is, mert nagyon nyomorultnak érezte magát ilyen tisztátlan,
                        gondozatlan állapotban.</p>
                    <p> </p>
                </div>
            </div>
            <div type="group">
                <head>Curzon úr majdnem hittérítő lesz</head>
                <div type="chapter">
                    <head>1.</head>
                    <p>Délelőtt volt. Zuhogott az eső. Curzon úr, aki megtanulta, hogy lehet négy
                        hét alatt húszezer dollárnak a nyakára hágni, most megtanulta, hogyan kell
                        három shillingből öt napig élni.</p>
                    <p>Az északkeleti monszun olyan tölcsérekben kavarta a sűrű záport, olyan
                        sivítással csapdosta mindenfelé a víztömegeket, hogy csak a város legutolsó
                        páriái voltak a szabadban. És Curzon úr. Egyre kialakultabb lett benne a
                        meggyőződés, hogy öngyilkosságot kellene elkövetnie. Mint valami gazdátlan,
                        korcs kuvasz, bolyongott a sikátorok között, vagy dideregve, gémbe­redett
                        tagokkal aludt hidak alatt, filléres levesekkel, olcsó puliszkatésztákkal
                        táplálkozott, és néha görcsös igyekezettel piszkálta a körmét vagy kefélte a
                        fogát, de ez olyan meddő dolog volt, mintha valaki egy égő vulkán fölé
                        állna, és csepegtetőüveggel akarná eloltani a lángoló lávatömeget. Az
                        öngyilkossággal csak három lépcsőig jutott. Lassan sétált be a gátról a
                        tenger­be. A harmadik lépcsőnél, mikor már térden felül ért a víz, dideregve
                        álldogált... Kinyújtotta a lábát, hogy továbbmenjen, azután egy sóhajjal
                        megindult vissza a partra, és dúsan csepegő nadrágszárakkal folytatta
                        elátkozott bolyongását Szingapúr kültelkén.</p>
                    <p>Dél felé kisütött a nap. És egyszer csak, mint valami paradicsomi kép,
                        gyönyörű kert tárult fel előtte. Aranyozott hegyű rácsszuronyok mögött
                        csodálatos, élénkzöld díszpálmák, roppant kak­tu­szok, hibiszkuszok,
                        orchideák, égő színű, óriási sáfrányok, nagy kelyhű, fehér és ibolyaszínű
                        trópusi csodák. A szingapúri jezsuita rend botanikus kertje volt. A trópus
                        minden növényfajtájának nagy gonddal ápolt, több kilométer kiterjedésű kis
                        mintadzsungele. Az élet­hűség olykor a kobrákat és pitonokat is annyira
                        megtéveszti, hogy itt ütnek tanyát. A széles, gyönyörű, sárga sétányok
                        között, tiszta kis tavon, lótuszok és Victoria Regiák között, flamingók és
                        pelikánok éltek szabadon... Mindenfelé apró, színes gyerekek, hófehér ruhás,
                        néger ápolónők, bennszülött papok a jezsuita rend fekete ruhájában.</p>
                    <p>Gondolkozott. Miért ne lehetne ő is misszionárius?</p>
                    <p>Egy hölgy sietett ki a kapun. Majdnem beléje ütközött.</p>
                    <p>Nadja volt.</p>
                    <p>Megállt előtte. Szólni nem tudott. Hogy mennyire megváltozhatott ez alatt a
                        hét alatt Curzon úr, azt Nadja ijedt, csodálkozó tekintetéből könnyen
                        leolvashatta.</p>
                    <p>- Ide is utánam jött?! - kérdezte a nő energikusan.</p>
                    <p>- Nem maga után jöttem, Nadja. Önmagam elől jöttem ide. Gyáva voltam a
                        halálhoz. Most elmegyek majd misszionáriusnak.</p>
                    <p>- Megbolondult?! - kiáltott rá Nadja. - Nem tud okosabbat kezdeni az
                        életével? Hiszen maga olyan ügyes szélhámos, olyan tehetséges...</p>
                    <p>- Nem vagyok szélhámos, Nadja. Egy könnyelmű kollégám szaporasága juttatott
                        ide. És a véletlen. - És elmondta Nadjának a történetét a húszezer dollárról
                        és a páncélszekrénybe tévedt fogkrémről, timsóról, pipereszappanról és egyéb
                        illatszerekről az aktatáskában.</p>
                    <p>Nadja sokáig nézte szótlanul, szemében a bűnbánat és a megbocsátás szomorú
                        fényével. Most már hitt Curzon úrnak. Igaz, hogy ez az ember hazudott neki,
                        de nem akarta becsapni. Ez igazán abból a jobb és szebb világból jött, alig
                        foltos becsületével. Azt is elhitte neki, hogy Masson gyerekei miatt
                        sikkasztott, elhitte a fogkrémet, a timsót és az esernyőt. Mindent elhitt,
                        és úgy érezte, hogy valamit tennie kell ezért az emberért, akit a
                        tisztességes élet utáni vágyán keresztül még most is szeret.</p>
                    <p>- Nézze, a sikkasztott összeget jótékony célra adtam. Én azt hiszem, ha a
                        rendőrfőnöknek elmagyarázzuk a dolgot, hajlandó lesz az adományomból
                        megtéríteni a takarékpénztár kárát, hiszen marad még nekik elég, mert én
                        nemcsak a húszezer dollárt, hanem a szélhámos banda minden bűnösen
                        összeharácsolt pénzét odaadtam.</p>
                    <p>- Ön igazán nagylelkű, Nadja... - mondta, mert nem jutott más az eszébe.</p>
                    <p>- És ha a takarékpénztárnak megtérül a kára, talán megbocsátanak magának, és
                        a feljelentést bizonyára visszavonják.</p>
                    <p>- Ön nem ismeri Mayfield urat. Úristen! Hogy kerülhetnék a szeme elé?</p>
                    <p>- Hát nem fog a szeme elé kerülni! De semmi esetre se záratják be, ha
                        visszakapják a pénzüket. Ezt nem hiszem. Hallottam már bankról, amely fel se
                        jelentette régi alkalmazottját sikkasz­tásért. Mit írtak a maga esetéről a
                        lapok?</p>
                    <p>- Nem tudom... Én nem mertem újságot venni a kezembe.</p>
                    <p>- Ó, maga ostoba - kiáltotta a nő. Megfogta Curzon úr kezét, és rohant vele
                        ki a parkból, rohant egy nagy épületig, amelynek a pincéjében impozáns
                        dübörgéssel hasábokon ontotta magából a hazugságokat egy rotációs
                        szörnyeteg, és az első emeleti olvasóhelyiségben rövid keresgélés után
                        megtalálták azt a néhány hét előtti lappéldányt, amelynek első lapján
                        hatalmas cím üvöltötte feléjük:</p>
                    <p>Ismerős tettesek kirabolták a sidneyi Takarékot!</p>
                    <p>A hatalmas híradás közölte, hogy az elsejéről másodikára virradó éjszakán
                        csodálatosan ügyes, úgynevezett hidegvágással felfeszítették a
                        takarékpénztár wertheimszekrényét, és a Northon utazási iroda 20 000
                        dolláros letétjét, amely egy aktatáskában volt, elrabolták. A rendőrség az
                        ujjlenyomatokból megállapította, hogy a betörést, cinkosok nélkül, a régóta
                        körözött híres kasszafúró, Morton követte el, akit a homlokán levő forradás
                        miatt Sebhelyes Mortonnak ismernek az alvilágban. Megállapították, hogy a
                        tettes alpolgármesternek maszkírozva, repülő­gépen San Franciscóba szökött,
                        és a rendőrség máris a nyomában van. A nyomozás több igen értékes eredményét
                        a kutatás érdekében a kapitány titokban tartja.</p>
                    <p>- De hát akkor...</p>
                    <p>És csak álltak, és bámultak egymásra. De hát akkor eszébe sem jutott
                        senkinek, hogy Curzon urat köröztesse vagy egyáltalán gyanúsítsa. Akkor
                        Curzon úr tulajdonképpen a szabadságát tölti ezen a kényelmetlen módon. És
                        jaj! Ha meglenne a húszezer dollár... Most nyugodtan és veszélytelenül,
                        törvényes formák között birtokolhatná! Vehetne víkendházat, autót,
                        zsakettet, cigarettatárcát és kvarcfényezést!</p>
                    <p>Mert, hiába, ilyen az ember. Az előbb még puszta életét a leprások közé
                        akarta átmenteni, és most már a haját tépi, hogy nem vehet gőzfűtést,
                        gramofont meg csónakot az elherdált húszezer dollárért. Holott azt kellett
                        volna mondania: “Ennek a bűnös pénznek nem lehetett jobb helyet találni,
                        mint a dzsungelben hősiesen küszködő misszionáriusok alapját. És talán, hogy
                        ez a pénz ilyen igazán szent célra jusson, ezért rendezett mindent így a
                        sors, és ezért engedte ki egy esendő ember nyakát a kegyetlenül szorító
                        hurokból.” És talán egy kicsit azért is, hogy Curzon úr jobban meg tudja
                        becsülni a mindig igénytelen és sokszor kényelmetlen, de általában
                        nyugalmas, tisztességes munkát.</p>
                    <p>- Maga most hazautazhat. Nyugodtan elmehet a hotelba, ahol leraktározták a
                        poggyászait. A számláját a szélhámosok kifizették. És mire lejár a
                        szabadsága, éppen hazaér - mondta Nadja.</p>
                    <p>- És maga?</p>
                    <p>- Elvégzem az ápolónői kurzust, és azt hiszem, ezen a pályán megtalálom majd
                        az élethivatá­somat.</p>
                    <p>Hallgattak. A hazugságok hatalmas sárkánya dübörgött alattuk.</p>
                    <p>- Itt az útiköltsége is - mondta Curzon úr, szakadt mellénye zsebéből
                        előhúzva az utazási iroda nyugtáját ezer dollárról, amiből kilencszázötven
                        visszajárt. Ennyiért akart valutát venni. Ide is nyugodtan elmehet a
                        pénzért. - Ez a pénz éppen elengedő útiköltség két személynek Sidneyig.
                        Jöjjön velem, Nadja, jó?</p>
                    <p>- Jó - mondta a lány, és sokáig egymás szemébe néztek.</p>
                </div>
                <div type="chapter">
                    <head>2.</head>
                    <p>A Sebhelyes Morton egyedül ült Montevideo egyik kocsmájában, fejét két kezébe
                        hajtotta, és tűnődött, tűnődött, már közel az őrület határához, a
                        megoldhatatlan rejtélyen, amely közismert kasszafúróból máról holnapra
                        földönfutóvá tette: hogy került az aktatáskába, a takarékpénztár
                        páncélszekrényébe fogkrém, timsó és pipereholmi? Előző nap pontosan
                        megfigyelte, hogy a Northon cég húszezer dollárt ad le a pénztárnál az
                        aktatáskában. Másnap kifúrta a szekrényt, hóna alatt a táskával rohant
                        cinkosaihoz az indulásra kész vitorlásra, és mikor kibontották, pipereholmi
                        volt benne. Fogpép! Barátai megverték, a vízbe dobták, alig tudta puszta
                        életét megmenteni, és nem volt többé maradása az alvilágban, mert ujjal
                        mutogattak rá: ott megy a Sebhelyes Morton, aki eldugta társai elől a pénzt,
                        és bebeszélte nekik, hogy a takarékpénztár fogkrémet és timsót őriz a
                        páncélszekrényében. Régi cinkosai nem fogadták többé a köszönését, és
                        erkölcsileg lehetetlenné volt téve jobb betörők között, mert senki, de senki
                        nem hitte el a történetet a páncélszekrényről és a fogkrémről. Most itt ül
                        Montevideóban, két tenye­rébe szorítja a fejét, és olykor sírva fakad. Ő sem
                        érti. Aki megértené őt, aki megmagyaráz­hatná a rejtélyt a fogkrémről és a
                        timsóról, az a két boldog ember most útban van egy hajón az ausztráliai
                        Sidney felé.</p>
                    <p> </p>
                </div>
            </div>
            <div type="group">
                <head>Curzon úr mégis a rács mögé kerül</head>
                <p>- Csak menjen a devizaosztályra, Masson úr! - kiáltotta Mr. Mayfield. - A pénztár
                    rácsa mögött most már Curzon úr tartozik intézkedni. Nem merem hinni, hogy
                    önhatalmúlag meg­hosszabbította volna a szabadságát. - És elővette az óráját. Öt
                    teljes percig állt így, az órával a kezében. Azután megjelent egy úr, borotvált
                    képű, sovány, ismeretlen.</p>
                <p>- Jó reggelt, jó reggelt! - mosolygott az idegen, és elindult az asztalok
                    mögé.</p>
                <p>- Bocsánat! - szólt rá Mayfield. - Félek, nem mehet a tisztviselők által
                    fenntartott helyre.</p>
                <p>- Hát ennyire megváltoztam?!</p>
                <p>Mayfield úr ámultan nézte a borotvált arcú, sovány embert. Ez lenne Curzon? Semmi
                    kétség? Ugyanaz a szelíd bivalytekintet. Ugyanaz a lehetetlen, elválasztott
                    hajviselet. De nyomban erőt vett magán.</p>
                <p>- Ön teljes öt percet késett, Curzon úr, és nem kápráztathat el annyira átváltozó
                    művészetével, hogy ez a sajnálatos körülmény elkerülje a figyelmemet. Miért
                    késett ön öt percet?</p>
                <p>- Tisztelettel bejelentem, hogy nősülök.</p>
                <p>- És ezen ma reggel öt percig gondolkozott? Jelenteni fogom.</p>
                <p>És máris távozott, peckesen, lesújtó arckifejezéssel. De olyan arckifejezés nem
                    létezett a világon, ami Curzon úr boldogságát elronthatta volna. Hát itt van
                    újra! És körmölhet a fizetéséért, és hallgathatja Mrs. Hutkins zsörtölődéseit.
                    Nem kell félnie! Szabad, becsületes ember! És néhány napon belül feleségül veszi
                    Nadját! Ez többet ér a húszezer dollárnál! Ez nagyobb boldogság mindennél. Arra
                    lett figyelmes, hogy Masson óvatosan körüljárja, és csodálkozva, figyelmesen
                    nézi, mint valami messziről jött ajaknégert.</p>
                <p>- Szent Isten, Curzon! Mi történt veled?</p>
                <p>- Nősülök! - kiáltotta boldogan - visszavonhatatlanul megnősülök.</p>
                <p>- Nem ismerek rád! Apropos: megszületett a kisleányom!</p>
                <p>Ez a visszatérő motívum kissé lehangolta Curzon urat.</p>
                <p>Végül is megállapodtak abban, hogy ő lesz a keresztapa.</p>
                <p>- Mondd, Masson! Hallottál te valamit egy bizonyos Monte Cristóról? Akit
                    Szingapúrban vízbe dobtak?</p>
                <p>- Erről hallottam. De másképp. Francia regény, a feleségem olvasta is.</p>
                <p>- Kérlek, küldd át nekem. Nagyon érdekes körülmények között ismertem meg Monte
                    Cristo történetét. Ez a rab egy halott cellatársával helyet cserélt a
                    kórbonctani intézetben... Miért nem figyelsz?</p>
                <p>- Remélem - szólalt meg mögötte Mr. Mayfield -, hogy Dumas összes műveiből csak
                    szemelvényekre fog szorítkozni a hivatalos órák alatt. És miután az első kötetet
                    befejezte Monte Cristóból, ezért honorálni fogjuk.</p>
                <p>És a sztrichninszavú ember, gőgös lépteivel ismét távozott. De Curzon úr lelkében
                    semmiféle ború nem homályosíthatta el tízmillió szivárványos tavaszi harsona
                    diadalmas kantátáját, és mintegy vállalva sikkasztásának következményét és
                    boldog házasságának rezüméjét, odalépett a rács mögé, amely most már
                    életfogytiglanra bekalitkázta őt a sidneyi Takarékpénztárba.</p>
            </div>
        </body>
    </text>
</TEI>
