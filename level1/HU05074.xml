<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU05074" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Kerek Ferkó</title>
				<author>
					<persName>
						<surname>Móricz</surname>
						<forename>Zsigmond</forename>
					</persName>
					<date from="1879" to="1942">1879-1942</date>
					<idno type="VIAF">22179627</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">53550</measure>
				<measure unit="pages">125</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Kerek Ferkó</title>
					<date>2007-07-25</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/05000/05074/"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Molnár Éva</name>
					</respStmt>
				</bibl>
				<bibl type="printSource">
					<title>Kerek Ferkó</title>
					<author>Móricz Zsigmond</author>
					<pubPlace>Budapest</pubPlace>
					<publisher> Szépirodalmi Kvk.</publisher>
					<date>1975</date>
					<idno>ISBN 963 15 0396 8</idno>
					<ref target="https://mek.oszk.hu/05000/05074/"/>
				</bibl>
				<bibl type="firstEdition">
					<title>Kerek Ferkó</title>
					<author>Móricz Zsigmond</author>
					<date>1913</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2021-07-21"/>
		</revisionDesc>
	</teiHeader>
	<text>
		<body>
			<div type="chapter">
				<head>1</head>
				<p>Felháborítja az embert, ha idegenek jelennek meg a városban, és tíz perc után
                    pontos és határozott ítéletük van rólunk. Pláne, ha nem kedvező! Miért jöttek
                    ide? Ki hívta őket?</p>
				<p>Az egyik sarokban három úr üldögél, akikre már még a falak is haragosan néznek,
                    annyit szidják a várost.</p>
				<p>- Pfuj - fejezi be az első úr a beszédet, üres likőröspoharat forgatva. - Por!
                    Piszok! Bűz! Az egész város sima, mint a temető. Ez egy halott hely. Egészen ki
                    van kapcsolva az élet evolúciójából.</p>
				<p>- Parasztok - tette hozzá a másik úr, s felhajtotta kis feketéje salakját -,
                    mindenki paraszt, még a bíróságiak, a tanárok, az orvosok is. Hisz a
                    polgármesterük is egy közönséges paraszt.</p>
				<p>- Semmi üzlet - legyintett egyszerűen a harmadik úr, s megkopogtatta kriglijével
                    az asztalt.</p>
				<p>A falakról lógó tapétafoszlányok szinte nevetve lobogtak meg a cúgban. A plafon
                    tajtékbarna volt a régi füsttől, s körül embermagasságban fényes barna réteg
                    borította a falakat, mert itt falhoz szokás támaszkodni, kivált egy-egy heves
                    kártyakompánia körül, mikor az adóellenőr két-három korona veszteséggel áll fel!
                    A székek fölött pedig nagy kerek foltok voltak a falon. Kövér cíviskoponyák
                    szoktak odadörgölőzni a hátradöntött székek fölött, jóízű beszélgetés közben. S
                    az egész helyiség telítve van a leböcsmölt kunváros kövér karakterével. A
                    levegőn érzik, hogy túletetett, túlitatott, mégis józan és éhes temperamentumú
                    nép szokott itt a maga módján mulatni.</p>
				<p>A három ügynök unalommal s bizonyos életkeserűséggel nézett körül a
                    helyiségben.</p>
				<p>- Pfuj ez a város - szólt az első, s a harmadik újra kopogott a kriglijével.</p>
				<p>A pincér valahol a másik helyiségben bizonyosan élete nagy bajain tűnődött, s úgy
                    vette a kopogást, mintha csak füle csengene, s nem jelentkezett.</p>
				<p>- Tényleg kérem - szólt a második utazó -, az ember sehol sem tud úgy unatkozni,
                    mint ezekben az alföldi városokban.</p>
				<p>A harmadik vérmes képű szeplős ember, pulykavörösen verte az asztalt a
                    söröskancsójával.</p>
				<p>- Parasztok, ostoba parasztok - kiáltotta -, az ember kifújhatja a tüdejét, míg a
                    nyakába sóz valakinek egy könyvet. Pincér, pincér!</p>
				<p>A kis kurta vendégfogadós bújt be az ajtón a folyosó felől.</p>
				<p>- Mi a no? - mondta elbámult jóképpel.</p>
				<p>- Micsoda kiszolgálás ez? Mégiscsak abszurdum!</p>
				<p>- Béni! - rikoltotta el magát a tömzsi gazda, s magyarázva tette hozzá: - Kérem
                    szívessen, batyubál lesz itt hónap, hát a pincér odafenn dógozik, ződ gajjakkal
                    cifrázzák a szálát, hát a csaposlegínt kelletett befogni a teendőzisre. Béni az
                    anyád!... E meg csak egy bolond cigány, kérem szívessen!... Gyüsz má!</p>
				<p>A fiatal, sudár, nyalka mozgású cigánylegény ugorva jött, s a gazda egy fölényes
                    pillantással tovább billegett dolgára.</p>
				<p>- Noch ein Glas - morogta a vörös képű úr -, még egy pohárt! - rivallt rá a
                    fiúra.</p>
				<p>A fickó elvigyorogta magát, s ment az üres pohárral, amit úgy lóbált mint egy
                    játékszert.</p>
				<p>- Mán hárommal megivott - mondta elég hangosan. - Nem tom, hogy lehet innya ezt a
                    büdös kéthetes sert.</p>
				<p>Az urak meg még feltartóztatták.</p>
				<p>- Hát fiam, mulatnak-e sokat a helybeli urak? - kérdezte a vörös képű úr, kissé
                    bizalmaskodni akarva a pincérrel.</p>
				<p>A cigány egy percre odatámaszkodott az ajtófélhez.</p>
				<p>- Jó nízünk ki? Mulatni!... Ki tud itt mulatni? Egy spriccer. Slussz. Még azt is
                    sajnálják maguktól.</p>
				<p>Megvetően kezdett fütyörészni, s ment.</p>
				<p>- Disznó cigánya! - morogta a vörös úr.</p>
				<p>Az urak még kedvetlenebbül gubbasztottak.</p>
				<p>- Kilenc órakor megy a pesti gyors - szólt az első úr, s kimerülten bámultak
                    maguk elé. Megérezték, milyen jó volna most nagy ablakú kávéház szellős teraszán
                    ülni, tarka kis márványasztalok mellett, apró narancsfák alatt. S az utcai
                    lármában az arcba süppedt nagy kalapos nők után bámulni, s a szűk szoknyák
                    plasztikáját kritizálni...</p>
				<p>De itt az ablakok magasan vannak, mint a templomban, apró táblájúak, sűrű
                    keresztpálcákkal, s csak az utcai akácfa lombját és egy falat fakó eget látni
                    rajtuk. Kintről semmi nesz, csak álmos forró levegő csap be néha a pincehűvös
                    falak közé. A folyosó felől hallani néha a fogadós kurjantását.</p>
				<p>- Béni!... Béni, az anyád!...</p>
				<p>Hajaj. Őfelségének sem lehet nagy öröm itt lógni a két utcai ablak közt, piros
                    egyenruhában, törött üveg alatt már negyven éve. Az első császárlátogatás óta. A
                    törés mentén fekete csík fut keresztül a ruháján s a piszkos üvegen át alig
                    látni a vonásait. Bezzeg Szent István első magyar király jól járt, hogy a
                    kőbányai sörgyárban állást kapott s most mint sörkikiáltó, frissen mázolva néz a
                    falról az üres Nagyfogadó három utcai szobáján végig, mert éppen szemben van
                    felfeszítve az ajtókkal. A hátulsó falon viszont komolyan trónol egy csoportkép;
                    legalább hatvanan vannak benne szépen elrendezve, cifrán kanyargó folyókával,
                    piros és kék színben, szecessziós ízlésben. A régi vidám idők emléke ez, a
                    Gacsal járásbíró által szervezett asztaltársaság tízéves együttsörözések emlékét
                    örökítette meg ezzel a jubiláris képpel. Kár, hogy éppen az elnöknek az arcképe
                    hiányzik a közepéről. A monográfia számára kérték el, mikor szó volt róla, hogy
                    megcsinálják a megye nagy monográfiáját; akkor vették ki innen, mert a jeles
                    társadalmi vezéregyéniségnek ez volt a legjobban sikerült (díszmagyaros)
                    arcképe. Azután pedig, mikor a monográfiaügy is elaludt, addig-addig késlekedtek
                    a kép restitúciójával, hogy egyszer csak a jeles bíráról kezdtek monográfiát
                    írni a lapok. Ma is ül szegény valahol, pedig igen szép lányai voltak, magam is
                    szerelmes voltam beléjük; hát akkor azt határozták, hogy maradjon is örökre
                    üresen a helye a képben, elrettentésül az ifjúságnak, hogy lássák, milyen átkos
                    dolog a barátságos társasélet.</p>
				<p>- Jaó estét - harsant meg hirtelen egy jaó borízű hang a középső teremben,
                    amelyről illik hamar megtudni, hogy ott van a városi nagyfejek hosszú fehér
                    asztala.</p>
				<p>- Alásszolgája, Jóna úr, meleg van odaki, alásszolgája, sört?</p>
				<p>- Dehogyis van meleg, íppen hogy nagyon jó ájer van! Csak égy spricceltet adjál
                    ídes öcsém.</p>
				<p>Jóna úr szűk kis fekete csizmában jár, felfelé folyton vastagodó teste van, már a
                    fél combja olyan vastag, mint a két csizma együtt, a hasa meg olyan, mint egy
                    kis gönci hordó; de a feje, az már maholnap nem is fér a saját bőrébe. Ahányszor
                    megszólal, vagy pláne, ha nevetni méltóztatik, az ember megrémül, hogy valahol
                    kireped a bőre. Pedig nem kell félteni, jó szívós bőr az! Most vörös, mint a
                    nyers hús és ezernyi erecskén ereszt vizet magából, Még az izzadtság is, mint a
                    szökőkút dűl kifelé a nagy nyomás miatt.</p>
				<p>Elhelyezkedik és türelemmel várja a spricceltet, amelyet azután becsületesen
                    megköszön s kis kortyokban kezd szopogatni.</p>
				<p>Jó félóra múlva új vendég siet be. Kornya tanár úr, kis vörös bajuszú ember, a
                    hóna alja mindig tele van egy csomó könyvvel, újsággal s más szeméttel. Ő a
                    helybéli lap, a Kunkerekegyháza és Környéke szerkesztője, mert ebben a városban
                    ő az az ember, aki a más dolgaira hivatalból kíváncsi, ennélfogva semmit sem tud
                    úgy, mint más, s a helybéli nyomdász, Fekecs Tamás benne talált rossz
                    szellemére; vagyis ő vitte bele a lapalapításba.</p>
				<p>- Tudja mi újság, Jóna úr?</p>
				<p>- Tudom, ha meg tetszik mondani a tekintetes tanár úrnak - szól emberséggel Jóna
                    úr, akinek nagyon atyafiságos respektusa van a tanárok erányában, mert ő is
                    közéjük tartozik annyira-amennyire; ő a gimnázium presbiteri gazdája.</p>
				<p>- Hát kérem, az az újság, hogy az öreg Kerekegyházy méltóságos úr kitagadta a
                    fiát.</p>
				<p>- Ferkót?</p>
				<p>- Igen, kérem.</p>
				<p>- Ugyan ne tessék má beszélni.</p>
				<p>- Itt a holnaputáni lap. Ma ugyan még csak péntek, de Fekecs úr a szenzáció miatt
                    már nyomja is, az első példányokat mind elhoztam magammal, tessék egy. Itt a
                    nyilatkozat, hogy: ezután a fia adósságait nem fizeti ki, tehát aki hitelez
                    neki, a maga szakállára tegye.</p>
				<p>- Ó, ó, egy Kerekegyházynak ilyet tenni.</p>
				<p>- Úgy kell a Ferkó fiúnak. Mért él mindig Berlinben meg Bécsben meg Párizsban,
                    mért nem él idehaza a tanyán és gazdálkodnék.</p>
				<p>- Hászen itthon van a. Kinn van a pusztán. Gazdálkodik. Megmondhatja K. Fekete
                    János; a tegnap beszélt vele, mert kinn vót a Kerek pusztán.</p>
				<p>- Hű, kérem, ez nagy szenzáció. Rögtön megállíttatom a nyomást és a későbbi
                    példányokban ez is benne lesz, mert én most megyek, szaladok Fekete úrhoz
                    meginterjúvolni. Látja, kérem - folytatta, homlokát dörgölve -, erre volna jó a
                    telefon. Én most innen mindjárt telefonálhatnék a nyomdába, de míg így gyalog
                    beérek, addig kinyomnak potyára vagy száz példányt.</p>
				<p>- Tessék csak, tessék elolvasni.</p>
				<p>- Mir? - mondta tréfálkozva Jóna úr, és a pápaszemet kereste a zsebében - nem
                    elig vasárnap? Megfizetem én az újság árát, egész esztendőre, nem vagyok én
                    kíntelen prezentbül olvasni!</p>
				<p>Kornya tanár úr rövidre vágott vörhenyes bajusza alatt nevetni kezdett.</p>
				<p>- Így szerkesszen a közönségnek az ember. Az ilyen elvekkel fölfegyverzett
                    közönségnek - mondta. - Béni fiam, mán hozod is a sörömet? - szólt örvendezve a
                    pincér cigány elé.</p>
				<p>A fiú vigyorogva adta oda a kriglit, csak mikor már a professzor úr fenékig
                    kiitta, akkor bökte ki:</p>
				<p>- Odabe rendelték ezt azok a pesti zsidók.</p>
				<p>- Á, á - méltatlankodott Kornya úr -, idegenekkel udvariasoknak kell lenni -
                    azzal nyugodtan elvette.</p>
				<p>- Sose bíkítlenkedjík a tekintetes tanár úr - szólt fojtottan Jóna uram, akit
                    felbosszantott, hogy a Kerekegyházy nevét hallotta a másik szobából emlegetni -,
                    ha idegen, tudjon várni. Mindenki igyík a maga városában.</p>
				<p>Kornya tanár úr nevetett.</p>
				<p>- Viccnek jó... Hanem a Ferkó barátunk most hol fog inni - tette a Jóna uram
                    vállára a tanár úr a kezét.</p>
				<p>- Hát ha idegyün, mindig kap, ami neki elígsíges. Bezony, nagy csunyaság, akinek
                    harmincezer hold fődje van, vagy húsz meg egy fia.</p>
				<p>- De ha lumpol a legény.</p>
				<p>- Hagy lumpojjik. Nem kell azt bántani. Hagyni kell azt. Hagy forrja ki magát.
                    Ugyi ez a mi rossz vinkónk milyen igen rossz, aki a határba terem, mégis ha ki
                    nem forrja magát, szítveti az edínyt.</p>
				<p>- No de kérem, én szaladok. Hiába, a zsurnalisztikának ilyen lázas időkben nem
                    szabad a lábát kímélni!... Látja kérem, milyenek az emberek, a mi uraink. Ez a
                    Kerek Ferkó, már én is csak úgy nevezem, mint a nép - amikor Afrikából hazajött,
                    gyönyörű, gyönyörű egzotikus gyűjteményt hozott, s képzelje, az egészet a
                    Nemzeti Múzeumnak adományozta.</p>
				<p>- Elig rosszul tette.</p>
				<p>- Bizony kérem...</p>
				<p>- Ikább a barátainak adta vóna emlíkbe.</p>
				<p>- No nem - nevetett a tanár úr -, de arra akarok célozni, hogy ez az úrfi hiába
                    volt évekig a mi helybeli főgimnáziumunk növendéke, mégsem emlékezett meg
                    rólunk.</p>
				<p>Jóna úr fanyar arcot vágott.</p>
				<p>- No kérem szívesen, el is engedjük mink az ilyet neki. Tán még hogy új szobát
                    építsünk az olyan vacaknak a város köccségin!</p>
				<p>Kornya tanár úr nevetve tette fel kajla szélű olcsó szalmakalapját, amelynek
                    fekete szalagja máris megfestette a karima tövét.</p>
				<p>- Nevetni való a kultúrérzék ebben a városban - mondotta s elszaladt.</p>
				<p>Jóna uram utána vetett egy megvető pillantást.</p>
				<p>- De a tanár urakban van serérzék! A zistenit, ahogy lehajtotta azt a két pohár
                    sert.</p>
				<p>Béni, a pincér bizalmasan röhögött a Jóna uram szeme közé.</p>
				<p>- A csizmámba se tűrném. Büdös má, kéthetes ser. Most csapoljuk a frisset. A jó
                    lesz. De még ebből kiszorítok egy iccét annak a vigécnek e!</p>
				<p>Ezzel vidáman pattant vissza a söntés felé.</p>
				<p>Azután nagy csönd lett, csak odaát beszélgettek csendesen az idegenek a
                    Kerekegyházy-esetről, amely őket is érdekelte. Az öreg nábobnak mindenki ismeri
                    a hírét, aki valaha csak egy órát töltött ezen a vidéken. A konok Kunságban,
                    ahol alig van nagybirtok az állami birtokokon kívül, az öreg Kerekegyházy mint
                    egy kivételes kiskirály uralkodott sok ezer holdján, s millió érdekszállal volt
                    összefűződve a nép érdeklődése.</p>
				<p>Csöndesen, az alkonyatra hajló meleg estén, mint egy nagy öreg dongó, jött be
                    Bundi gazda az álmosan csöndes helyre.</p>
				<p>- Bundi, Bundi uram - intett neki Jóna vastag rövid karjával -, hallotta-e mán mi
                    újság?</p>
				<p>- No.</p>
				<p>- A tanár hatta itt ezt az újságot e. Az öreg kitagadta a Ferkót.</p>
				<p>Bundi gazda leejtette az állát. Kurta, rendetlen bajsza a szájába csapott, s
                    megcsóválta a fejét. Konok volt és komoly és kedvetlen.</p>
				<p>- Ejnye, ejnye, - Béni, az anyád! Meg van mán az a friss csapolás? Mindjárt
                    gyünnek az urak a városrul!... Jókor! A jóisten áldja meg az eszit.</p>
				<p>- Lássa-e!</p>
				<p>A gazda összeszorította a fogát, s úgy számolt le a váratlan eseménnyel, mintha
                    magát kellene csak okolnia, hogy nem vette be a számításai közé. A bálra
                    gondolt, a sok dologra, ami rájuk vár, s a feleségére, aki valamikor belső frajj
                    volt az öreg méltóságos asszonynál, s most agyon fogja sírni magát a Ferkó
                    miatt.</p>
				<p>- Hm, hm - morogta, s szó nélkül hagyta ott Jónát.</p>
				<p>- Itt az újság e! - mondta Jóna komolyan - ha el akarja olvasni!</p>
				<p>- Minek olvassam - szólt egyszerűen Bundi gazda -, ha mán úgyis tudom.</p>
				<p>Kedvetlenül ballagott be a feleségéhez a konyhába, ahol az asszony szikáran és
                    éles szemmel vallatta a cselédlányt.</p>
				<p>- Gyere csak Örzse - szólt a gazda olyan gyáván, mintha ő volna felelős a híreért
                    -, valamit akarok mondani.</p>
				<p>Az asszony oda sem ügyelt rá, tovább folytatta a lármát.</p>
				<p>- Az isten verjen meg, bizonyosan agyonütötted azt a csirkét, csak most ráfogod,
                    hogy a kotlós nyomta agyon! Most kell megtalálni a csirkét, este, mikor már
                    bezárják az ólba. Egész nap nem számláltad meg... Hogy az a...</p>
				<p>- Gyere mán Örzse, ha mondom, valamit mondani kell.</p>
				<p>De az asszony úgy fel volt háborodva, hogy nem látott, nem hallott.</p>
				<p>- A Ferkórul! - szólt békés türelmetlenséggel az ura.</p>
				<p>- Mi az?</p>
				<p>- Jól nízünk má ki.</p>
				<p>- No.</p>
				<p>- Kitagadta az öreg.</p>
				<p>- Jézus Mária! - mondta csendesen az asszony, s összeszorította vékony
                    szájaszéleit, amelyeket lefutó függőleges ráncok, a hajdani hivalkodás és az
                    újabb sok elfojtott méreg jelei barázdoltak.</p>
				<p>- Benne van az újságba, elolvashatod... - mondta gyáván az ember.</p>
				<p>- Olvassa el a tűz, égesse meg azt is, aki az ilyet újságba teszi.</p>
				<p>Leült egy magas mosogatóasztalkára, hogy megpihenjen, s komoran nézett maga
                    elé.</p>
				<p>- Mán csak e vót hátra. Mán csak e kellett nékem!... Mindig is féltettem azt a
                    gyereket az ilyesmitül. Mán három esztendős korába megmondtam, hogy ennek rossz
                    víge lesz. Ajjaj, mikor a bikát megkergette... Egy fűzfavesszővel megkergette a
                    Cifra bikát... Meg akkor vót az is, hogy egy szilaj csikón megjárta Kunhegyest.
                    Három esztendős vót, vagy nígy. A lelkem. Nem tudtuk hova lett. Még én mondtam,
                    hogy nem mehetett máshova, csak a keresztapáékhoz Kunhegyesre. Nem akartak érte
                    menni, hogy ment volna oda. Lovon legalább három óra. De hogy egísz estig nem
                    került elő, hát mégiscsak érte mentek. Persze hogy ott volt, már meg is
                    vacsorázott a lelkem.</p>
				<p>Lassan beszélt, el-elakadva, ahogy régi halottakról, kedves elhunyt gyermekről
                    emlékszik az anya. Könnyel a szemében, az érzést lefojtva s megakadt aggyal; az
                    élet sodrában, mintha zátonyra került volna.</p>
				<p>- Már akkor megmondtam én, meg én, már akkor, hogy rossz víge lesz ennek. Mire
                    megnő... Csak bár a fejivel beszílhetnék; csak az én jó istenem idevezírelné;
                    hogy eszibe juttatnám az ídes anyjának sok szíp szavait; aj ides jaó istenem,
                    vagy tettél jót íletedbe, vagy se, de most igazán tedd meg azt a szívességet,
                    hogy vezéreld ide azt a rossz fiút.</p>
				<p>- Ne beszíjj má bolondokat Örzse, tán meggárgyultál.</p>
				<p>Az asszony felemelte a fehér kötője csücskét, megtörülte két kiapadt szemét, s
                    belefúvogatta az orrát. Akkor szólt csendesen, zörgő sóhajjal.</p>
				<p>- Hát’sz igen. Persze, hogy bolondokat beszílek. Hajja is azt az isten, amit én
                    beszílek...</p>
				<p>Bundi gazda meglátta az ablakon át, hogy a szemközti nagy városház udvaráról már
                    gyűlnek kifelé az urak, s egyszerre otthagyta az asszonyt a bánatával.</p>
				<p>- Béni az anyád - kiáltotta nagy indulattal -, megvan a csapolás?</p>
				<p>- Meg.</p>
				<p>Bent a nagy teremben már ketten-hárman üldögéltek.</p>
				<p>- Alásszolgája a tekintetes mírnök úrnak! - köszönt Jóna úr az újon jött
                    vendégnek. A magas, száraz, fekete pödrött bajszú fiatalember hivatalos
                    szárazsággal fogadta a köszöntést, s hogy valami szót vessen, azt mondta:</p>
				<p>- No, hat óra elmúlt, még nincsenek itt a polgármester úrék?</p>
				<p>- Még nincsenek.</p>
				<p>- Egy spriccert.</p>
				<p>- Friss sör van. Friss csapolás.</p>
				<p>- Hozzon csak spriccert.</p>
				<p>A cigánypincér megvetően nézett az úrra s elbillegett. Jóna úr közelebb húzódott
                    bizalmaskodva.</p>
				<p>- Szeretem - mondta s mutatóujjával kétfelé bökte a kurta fekete bajszát, amely
                    olyan kemény volt, mintha drótból lett volna -, szeretem, hogy a tekintetes
                    mérnök úr mindig csak a polgármester urat keresi a szemivel.</p>
				<p>- Nem értem, miről beszél Jóna uram - vonta össze a szemét a mérnök, s íz nélkül
                    hárította volna el a bizalmaskodást.</p>
				<p>- Nem baj no. Úgy kell a. Fiatalembernek jányos apa körül kell settenkedni.</p>
				<p>- Én nem settenkedek.</p>
				<p>- Dehogynem. De csak tegye is a tekintetes uramöcsém. Szíp jány ám a Mariska,
                    megírdemli az az orcátlankodást. Csak utána kell vetni a kötelet; ippen ilyen
                    úrho neveltík azt. Azír járatták ki avval az oskolákat meg Pestet. Nagyra níznek
                    avval, tudományos féle emberen alul nem aggyák azt. Tanár kell nekik. Vagy
                    megteszi azt uramöcsém is, mán hogy mírnök. Az is valami.</p>
				<p>A mérnök mosolygott s nem merte megsérteni a parasztot, akinek a szavazatára
                    számítani kell a választásnál; mert még nincs véglegesítve az állásában.</p>
				<p>- Emlíkezzík a szavamra, hogy én vótam az, aki legelsőbb felbizgatta, hogy csak
                    bele kell vágni.</p>
				<p>Hirtelen nagy lárma közeledett a folyosón. Megérkezett a polgármester a
                    tisztikarával. Ilyenkor át szoktak jönni mindenestől, egy kis kedélyes
                    fiókgyűlésre.</p>
				<p>Az öreg lép be elöl, Kotzogh Péter, a polgármester. Szépen hizlalt, nagy, vastag
                    ember, igazi kunsági városfő. Kurta rágott bajusza van, de az illik ahhoz, aki
                    parasztok közt elnököl, mert annak meg kell rágni minden szavát, hogy hiba ne
                    essék benne.</p>
				<p>Az urak vegyesek, csizmás polgárok és elegáns úrfiak vannak köztük. Az az egy
                    bizonyos, hogy az elegáns úrfiak a csizmás urak fiai, mert ide ugyan be nem
                    teszi a városházára a lábát idegen fajzat. Az a nagy méreg éppen, hogy tanárt
                    meg bírót nem tud termelni a város, mert hiába teremtették oda a templom mellé a
                    nagy tégla kollégyiumot, hiába adtak rá annyi donációt, hogy a helybeli születés
                    ingyen járhatja ki, még könyvvel is ellátják, nemigen lehet a kun fattyúk közt
                    alkalmatos csemetéket találni, akik beváljanak az iskolára. Mert még ha a
                    szekundázó tanárokkal amúgy magyarosan meg is értetné az ember, hogy nem akar ez
                    püspök lenni Debrecenbe, nem megy ez idegenbe, hát ne féltsék tülle a
                    kenyerüket, csak eresszék át ezeken az osztálykarámokon, úgyis itthon marad...
                    De az a baj, hogy a gyerekekkel nem lehet bírni. Egy-két esztendőt még csak
                    kihúznak valahogy az iskolába szorítva, de ahogy felcsiperedik bennük a jóvér,
                    mindjárt ott rúgják az iskolát, mennek legyeskedni a lányok meg a lovak körül.
                    Így kellene ezt a Héya nevű idegent is szégyenszemre mérnöknek választani, mert
                    a B. Fekete János fia, akibe eleget bíztak, megszökött az egyetemről és
                    bikanevelő gazda lett. De mán ha a maguk fajtájából nem választhatnak
                    hivatalbélit, legalább nőtelent választanak és azt beházasítják, íme, a
                    polgármester úr után már az első helyre ül a Héya mérnök, már szinte vejének
                    tekinti magát, bár formális lánykérés még természetesen nem történt. Mént se
                    vesznek vásárban, hanem jó helyről, ahol minden tulajdonságát ki lehet
                    tapasztalni. Hát még vőt! Sok tőzeget elégetnek addig a kun tűzhelyek alatt, míg
                    lánykérés lesz a polgármester házánál. Esküvő, az már hamar megy, mert
                    szólás-mondás, hogy “sokára kérd, hamar vedd el a jányt”.</p>
				<p>- Tetszik-e tudni, polgármester úr, mi az újság? - kérdezte Jóna úr. Nem sietve,
                    csak mikor már ki-ki jól elhelyezkedett az ülőkéjén, s már a borát vagy sörét is
                    megkapta, s az első korttyal megszelídítette a hangulatát.</p>
				<p>- Tudom, ha megmondja, Jóna úr - felelt a polgármester is a kun óvatossággal,
                    amely takarosan körül kerüli az egyenes szót.</p>
				<p>- Hát az az újság, hogy a vén Kerek kitagadta a Ferkót.</p>
				<p>- Hm - mondta rá egyszerre mindenki.</p>
				<p>- Hogy aszongyahogy az adósságát ezután nem fizeti ki. Itt az újság e.</p>
				<p>A városi pénztáros, aki nagyon litterátus ember, már a körülményekhez képest,
                    sietett kézbe kaparintani az újságot, de aztán csak letette, s elfelejtette
                    fölolvasni a nagy beszélgetésben, amelynek ugyan mi szüksége sem volt az ilyen
                    táplálékra, amit az újság adhat.</p>
				<p>- Rímsíges rossz kölyök a, megírdemlette az ídesapjátul - jelentette ki egy
                    tanácsbéli.</p>
				<p>- Á, megírdemelni megírdemelte - vélte egy másik -, de az öreg meg iszontató
                    fösvíny ember! Borzasztó meg tudja becsülni a garast. Szörnyű derík vagyona is
                    van, kár vón elprédálni.</p>
				<p>- Nem ver az isten bottal - szólt komolyan a polgármester, aki eleddig úgy
                    hallgatta az egész esetet, mint egy darab fa; kemény, fekete arcán egy izom se
                    rezdült; hozzá volt ő már szokva, hogy a legszilajabb esetekben is méltósággal
                    üljön.</p>
				<p>- Ammán való szent igaz - mondta a pénztáros, helyeselve a polgármester szavát. -
                    Az öreg Kereknek valamelyik öregapja vót az a becstelen rossz lílek, amék
                    zálogba tette egész Kerekegyházát, Bécsben a német lovagoknál. Ő járt utánna,
                    aszongyák. Az adta, a híres gavallér a jótanácsot Mária Teréziának... Száz
                    esztendeig kellett nekünk fizetni a sok pínzt, még ki lehetett váltakozni.
                    Minden gazdának, minden földjire kivetették a taksát, minden teremtett állat
                    megszenvedte akkor. Fizették a rígi öregek a forintokat meg a tízeseket, ki
                    mennyit. Azóta se mondjuk mi, hogy köblös, vagy hód föld, csak hogy hány
                    forintos!... Hát most jön meg az isteni leszámolás ideje.</p>
				<p>Csendesen beszélt, magyarázva. Látszik, hogy régen kialudt a szikrája is a
                    hajdani parázsnak, amely valaha tűzbe-lángba tudta volna akármely percben
                    borítani a várost. Történelem ez már, amelyhez csak a tudományos emberek
                    értenek, mármint P. Nagy Lukács városi pénztáros és vicelevéltáros, aki nem érti
                    ugyan a legöregebb pápaszemen sem a régi írásokat, de kikérdezi, mi van bennük,
                    s tán ki se kell neki kérdezni, ha ránéz már tudja.</p>
				<p>- De a Ferkó, a Ferkó - szólott valaki -, mi lesz a Ferkóból?</p>
				<p>- Fiszkes fene - bökte ki G. Csurka János. - Országos csavargó.</p>
				<p>- Úgy van a jól - mondta megint P. Nagy -, nem nyőlnek a hegyek sem az égig. Hát
                    nagy ideje, hogy oszoljon a kunhalom. Eddig is nagy kár vót Kunkerekegyházára
                    való nízvíst, hogy a Kerekegyházy urak ki nem pusztultak magvastul. Hát mán csak
                    megírjük isten segedelmivel azt is.</p>
				<p>Míg jó beszélgetésben így elintézték az új hírt, s egyelőre szinte napirendre is
                    tértek fölötte, egyszerre csak nyílt a szomszéd kis terem folyosói ajtaja, s a
                    három idegen úr közé betoppant maga Kerek Ferkó, aki lóháton jött meg a tanyáról
                    azzal a szándékkal, hogy az apjával való minapi pörölése után egy kicsit emberek
                    közt kiszellőzi magát.</p>
				<p>- Bundi bácsi - kiáltotta teljes erővel -, Bundi bácsi! - kurjantott újra a
                    fogadós után, s aztán odafordult az urakhoz, akik csendesen hallgatták a
                    szomszéd szobabeliek beszélgetését.</p>
				<p>- Urak - szólt -, én itt a magánlakásomon vagyok. Szolgálhatok valamivel?</p>
				<p>Ezzel odalépett a középajtóhoz s átpillantott az ott ülő társaságra. Könnyen
                    megemelte a kalapját s szembe nézett a polgármesterrel, aki nyugodtan,
                    közönyösen nézett rá, azzal becsapta az ajtót.</p>
				<p>- Hogy meri ez bezárni aztat az ajtót? - fakadt ki a városi főjegyző. - Tán nem a
                    városi vendéglőben vagyunk?</p>
				<p>Mindenki zúgni kezdett, s forrni, pezsegni a sűrű kun vér az emberekben.</p>
				<p>A polgármester leintette őket.</p>
				<p>- Jó, hogy bezárta, mert én zárattam volna be az ajtót. Semmi kedvem egy
                    Kerekegyházyval egy levegőt szívni.</p>
				<p>Megvetés volt a szavában, amely megnyugtatta a társaságot.</p>
				<p>Ferkó pedig, akit az egész nép egyszerűen Ferkónak s még bizalmasabban Kerek
                    Ferkónak nevezett, újra odafordult az urakhoz, s végigmustrálta őket. Aztán
                    természetesen és vidáman szólt rájuk.</p>
				<p>- Adják csak az urak azokat a rendelőlapokat! Sose zsenírozzák magukat.</p>
				<p>A három úr kellemetlenül fogadta a leleplezést, de azért mindenik a zsebéhez
                    nyúlt. Ezen a furcsa alföldön nem szokatlan az efféle duhaj urak tékozló
                    mániája.</p>
				<p>- Bokor vagyok - szólt kissé kihívóan az első úr.</p>
				<p>- Konyak, likőr etcetera, Fraudent et Comp - szólt a másik.</p>
				<p>- A Teljes Úri könyvtár, amelynek egy család bútorzatából sem szabad hiányozni -
                    mondta a vörös képű.</p>
				<p>Ferkó intett nekik, s átvette a vörös úr kezéből a töltőtollat s leült az asztal
                    mellé. Ebben a percben Bundi gazda lépett be, és úgy elbámult Ferkó láttára,
                    mintha még sohasem lett volna hozzája szerencséje.</p>
				<p>- Szalasszon csak a két professzoromért - szólott Ferkó -, de hamar!</p>
				<p>A vendéglős már kint is volt az ajtón, s a folyosón torka szakadtából
                    kiabált:</p>
				<p>- Béni, Béni! Hamar, az anyád!</p>
				<p>Ferkó egy pillanat alatt aláírt egy vagon olajat, nagy mennyiségű likőrt és
                    konyakot és annyi könyvet, amennyit csak volt lelke valakinek beleírni a
                    kitöltetlen blankettába.</p>
				<p>A haja a homlokába csapzott, s igen fel volt hevülve a hosszú lovaglástól. Szép,
                    erőteljes metszésű sasorra dacosan és merészen ereszkedett le nyílt és fehér
                    homloka alatt. Kis bajsza borzas volt, finom vonalú, de kemény húsú, piros ajkai
                    szigorúan össze voltak csukva s erős pofacsontjait is kivetette valami ideges,
                    erős és mély indulat.</p>
				<p>Könnyen, kanyargós, hanyag betűkkel, de jól, egészségesen olvashatóan írta alá a
                    nevét s úgy adta az urak kezébe a papírlapokat, mintha csak szivarral kínálta
                    volna meg őket. De ezek, ahogy elolvasták az aláírást, igen elképedtek.</p>
				<p>- Pardon - mondta az első úr -, ez nem garantált név. Én az Unio-céget nem
                    vihetem bele egy ilyen üzletbe, ahol pörölni kell az Uraságod atyjával, aki a
                    mai lapban nyilatkozott, hogy a fia aláírásáért semmi garanciát nem vállal.</p>
				<p>Ezzel visszatette elegánsan az asztalra a megrendelőlapot.</p>
				<p>Ferkó megdöbbenve nézett rá, mint aki előtt villám csapott le.</p>
				<p>A másik úr elébe tartotta a lapját.</p>
				<p>- Kérem alássan, a becsületszavára tetszik mondani, hogy ez az aláírás jó?...</p>
				<p>- Menjen a fenébe - rivallt rá Ferkó, s kitépte a kezéből a lapot. A harmadik úr
                    már az ajtónál volt, onnan szólt vissza:</p>
				<p>- Kérem szépen, én a magyar irodalom nevében mindenesetre köszönettel fogadom a
                    becses aláírást, ne tessék félni...</p>
				<p>A három úr elment, s Ferkó úgy állott, mint Lóthné Sodoma végén.</p>
				<p>- Bundi! - rikoltott ki végre, de fakó és törött hangon.</p>
				<p>A köpcös kis fogadós bebújt.</p>
				<p>- Igaz, hogy az apám nyilatkozott ellenem?</p>
				<p>- Hát, igaznak igaz - nyögte az ember.</p>
				<p>Ferkó a lovaglóvesszőjével végigvágott a csizmaszárán. Elment az ablakig meg
                    vissza.</p>
				<p>- Azér a nem baj, istállom - folytatta a fogadós.</p>
				<p>- Persze, hogy nem baj!... - hördült fel Ferkó, s a tenyerével végigtörülte
                    fényes, szédülő homlokát.</p>
				<p>A másik szobából nagy kacagás hallatszott be. A tanácsbeliek lassan
                    felszabadultak a Ferkó megjelenésének megdöbbentő hatása alól, s annál túlzóbb
                    hangossággal kezdtek beszélni.</p>
				<p>- A kunkutyák! - morogta Ferkó, és levetette magát egy székre.</p>
				<p>Tompán és megködösödve meredt maga elé. Valahol a lelke mélyén nagy indulat
                    kezdett felgyűlni. Valami szilaj és nehéz vágy, hogy a tromfra tromfot
                    adjon.</p>
				<p>- A kunkutyák - mondta újra az apja kedvenc szavát, aztán fölnevetett.</p>
				<p>- Hát kitagadott az öreg? mi? - szólt rá Bundira, aki alázatosan és csöndesen
                    állott előtte.</p>
				<p>A kocsmáros vállat vont. Nem szeretett beleavatkozni a más dolgába. A feleségén
                    járt az esze, az majd elmondja a magáét...</p>
				<p>- Hát mit szólna az öreg, ha más apát keresnék magamnak, mi? - kérdezte Ferkó
                    fölvetve a fejét, valami bolondos, megvidámító ötlettől elszédülve.</p>
				<p>Felugrott és elkezdett idegesen, halkan nevetni. Hang nélkül és nagy
                    mozdulatokkal.</p>
				<p>Vállon ragadta a gazdát, aki olyan volt mellette, mint egy tömött zsák, s kissé
                    megrázta.</p>
				<p>- Mondja csak! nincs ennek a polgármesternek egy lánya?</p>
				<p>- Haj, dehogy nincs, könyörgöm, de még borzasztó szíp van neki. A Mariska.</p>
				<p>- Még ma megkérem feleségül. Hadd örüljön az öregúr!</p>
				<p>S egészségesen, hangosan felkacagott. Bundi bácsi pedig hallgatott, ahhoz a
                    regulához tartván magát, hogy a más dolgáról fölösleges véleményt nyilvánítani
                    egy szabad nagykun vendégfogadósnak.</p>
			</div>
			<div type="chapter">
				<head>2</head>
				<p>A kerekegyházi Sinór utca olyan, mint a Góbi-sivatag. Végtelen hosszú, egyenes
                    széles utca; ezer tojásegyforma ház sorra, sorra egymás mellett, s az út összeér
                    a végén, mint az iskolai könyvekben a szemléltető képeken a fasor vagy a vasúti
                    vágány. Csak az utca elején, a piachoz még közel van egy-egy nagyobbra szabott
                    ház, egy-két zsidószínű, vagyis uras külsejű épület, itt az orvos háza, amely
                    fényes sárga téglával van burkolva az egész homlokzaton, s itt a polgármester
                    háza, amely borzasztó nagy épület, nyolc ablaka van az utcára s olajfestékkel
                    van vállmagasságig barnára bevonva.</p>
				<p>A többi házikónak aztán csak két-két ablaka van a szemhatárig, valamennyi előtt
                    egy falatnyi kis kert, abban mályva, verbéna, rozmaring, rezeda... s rácsos
                    kerítés az utca felől. S bent fátlan, rideg, kopasz udvar.</p>
				<p>A polgármester háza ebben is módos. Az udvarán eperfák állanak s az utca felől
                    deszkakerítés van; élére állított s a réseken még lécekkel is leborított öles
                    palánk, amelyen nem lehet belesni, hacsak a deszkából kihullott görcsök helyét
                    nem keresné meg a kíváncsi ember, már például Kornya tanár úr, aki éppen előtte
                    siet a nyomdába.</p>
				<p>S ez a rettentően hosszú utca egészen néptelen. Egy lélek sincs kint. Senkinek
                    sincs útja a gömbakácos járdán, egy gyerek sem ugrál kinn a porban, egyetlen
                    szekér sem zörög végig a széles kocsiúton. Se kutya, se csirke, se liba nem
                    lábatlankodik idekinn. A könnyű fehér, porrá őrlött sártenger úgy fekszik az
                    úttesten, hogy a legkisebb szél feldobja a levegőbe, s nem kavarja más, hacsak a
                    szél nem. Ló nem nyerít, tehén nem bőg, kutya nem ugat sehol, mintha egy
                    elvarázsolt városban vagy inkább egy babonával borzasztó nagyra megnövelt
                    álomfaluban járna az ember. Ezek az utcák mind néptelenek. Ezek az apró házak
                    szinte mind üresen állanak. Csak öregasszonyok piszmognak bennük, a fiatalok, a
                    dolgosok, a gyerekek, a fürgék mind kinn vannak a mezőkön, a rengeteg határban
                    széthintett tanyákban. Ott kotor a csirke is a tanyán, ott ugat a kutya is, ott
                    káromkodik a gazda, ott dolgozik a fiatal asszonynép, mint az igavonó
                    barmok.</p>
				<p>A város pedig áll elhagyatva, nagy némaságban, tisztán és porlepetten, mint a
                    paraszt luxusa, az igazi “első ház”.</p>
				<p>Ez a kihalt világ fáj a polgármester úr kisasszony lányának, aki most jött haza
                    Pestről, az érettségi után, s még zúg a feje a legmodernebb irodalmi
                    “látásoktól”, amelyek egészen különleges régiókba emelték az észjárását.</p>
				<p>Kedvetlenül és bágyadt idegekkel ül az első szobában, az utcai ablaknál, az apja
                    kis íróasztala előtt, s folytatja a levelet, amelyet ideáljának, a művésznőnek
                    ír, a nagy festőnőnek, a Nyugat legújabb kreációjának, akinek szédületes
                    stílusát viaszlélekkel őrzi meg a kislány: ahogy csak egy lány tud beletalálni
                    az ideálja érzéseibe és modorába.</p>
				<p>“...Már csak behunyt szemmel láttam ezt az életet s pikánsfinomságú összhatásba
                    olvadt nálam az egész. A legmodernebb látás leszűrt színeit vetítettem rá s
                    valami parfőmös sajátszerűség telítette meg az itt-hagyott világot, amelyet az
                    én empire lelkem igazi biedermeyer érzésekkel bontott fel, a saját ködén át,
                    mint egy vakult tükörben, csodalátásos varázslattal rögzítve meg a gyermekkor
                    elmúlt, furcsás emócióit, amelyeknek az alaphangja mindig ugyanaz, de az
                    intonálása újra más és más...”</p>
				<p>Ebben a percben nyílt mögötte az ajtó, s ő idegesen és türelmetlenül rezzent
                    össze, eltakarva levelét, amelyet nem mert volna megmutatni anyjának, s maga sem
                    tudta miért.</p>
				<p>- Ez borzasztó, hogy nekem nincs egy percnyi megállapodásos nyugalmam... -
                    szólalt meg idegesen.</p>
				<p>S könyörögve tette össze két kis kezét, amelyet olyan gondosan ápolt, mint a szép
                    stílusát.</p>
				<p>- No hát ugyan mi bajod egyszer - szólt az anyja egyszerűen, és nyögve leült egy
                    székre, annak is csak a sarkára, mint akinek nincs ideje még pihenni sem.</p>
				<p>- Nem bírom az élet harcos megmarásait - sóhajtotta a szép lány.</p>
				<p>- Mit nem bírsz? - kérdezte élesen, megelevenedve az anyja.</p>
				<p>A gyönyörű gyermek elhallgatott, érezte a nagy kontrasztot az ő stílusa és az
                    anyjáé közt. Fájdalmasan emelte föl a fejét karcsú, magas nyakán, s tudta, hogy
                    most egy csodálatosan igazi művészi interieurt adna, ha természetesen volna
                    hozzá méltó berendezés és méltó meglátó.</p>
				<p>- Szűk az életem - mondta végre -, mint egy szomorú kisvárosi szoba őszi esős
                    délutánon.</p>
				<p>- Ajjaj, csak még te is sopánkodj, mikor minden csontom fáj, minden porcikám
                    össze van törve, és mégis örökké hajszolni ezeket a bitangokat. Megöltek már,
                    megették az életemet. Persze, nekem magamnak kell minden után nézni, apád csak
                    ott lebzsel a hivatalba, az sokkal kényelmesebb. Hazajön enni. De hogy miből
                    lesz valami, hogy intézek el valamit, ahhoz semmi köze!</p>
				<p>Nyögött kettőt-hármat, s aztán újra megszólalt:</p>
				<p>- Csak azt akarom mondani, hogy ha valaki átjön hozzánk, és te megint úgy viseled
                    magad, mint tegnap, majd meglátod!... Nekem nem fogsz itt nyafroskodni, hogy
                    hírbe hozz. Rajtam nem fog nevetni az egész sor. Te nem akarod látni őket? Ne
                    félj, majd ők mondják neked hamar, hogy “akkor lássalak, mikor a hátam
                    közepit”.</p>
				<p>Újra nyögött.</p>
				<p>- Az egész életem csupa betegség, az hiányzott éppen, hogy még te is szaporítsd a
                    bajomat.</p>
				<p>Felállott és kiment. Mikor az ajtót bezárta, még akkor is hallatszott nyögő
                    sóhajtása, amelyhez már úgy hozzászokott, mint a lélegzéshez.</p>
				<p>Mariska elővette finom csipkekendőjét, s megtörülte vele a szemét... Aztán tovább
                    írt.</p>
				<p>“Beérződik hozzám a tubarózsák fölcsengő éles szopránja, s elnyomja a fásult,
                    rozoga koldusnép szomorú lelki penész szagát. Az édesanyám ruháinak friss
                    tisztaság szaga tölti be az emlékeimet, s az élet képei tarkán és fátyolosan
                    suhannak el mellettem... Mit ad az élet? Nagy érzéseket, félelmes megpihenőket,
                    várásokat és meglátásokat, emóciókat... Gyönyörű kilátásos hangulatokat az
                    illatok szubtilis átmeneteinél, s úgy húzom magam kicsire, gyávára az Élet fala
                    tövén, mint egy tolvaj árnyék...”</p>
				<p>Bal kézzel a kis kézitükör után nyúlt, amely igen finom darab volt ebben a durva,
                    parasztúriasságú szobában, s egészen megvigasztalódott, amint látta, hogy az
                    arca üde és finom, és még nem tűnt el róla a legmagasabb intelligenciák
                    fájdalmas megtörtsége.</p>
				<p>Hirtelen nagy lárma volt a másik szobában. Lányhangok hallatszottak, s idegen női
                    beszéd. Mariska, aki legjobban érezte pesti nevének, a kedves Merry-nek a
                    hiányát, összeborzadt. Most megint jönnek a Mariskázások, az ostoba, haszontalan
                    lányfecsegések, durva arcok, tele tüzes pattanásokkal, háznál szabott ruhák,
                    formátlan cipők, rikító színek, kiabáló hang s megőrjítő természetesség...</p>
				<p>Két lány rontott be hozzá:</p>
				<p>- Szervusz, Mariska! - visított a kisebbik, s óriási módon borult a nyakába, hogy
                    össze-vissza csókolja - a Márk ügyvéd leánya volt, Manci, kis gömbölyű, fehér
                    képű s csakugyan pattanásos arcú fruska, aki nem akar nagylánnyá lenni,
                    gretchenben viseli a haját, s olyan hangosan kacag, ahogy csak bír. A fogai
                    szépek, de mind a száz darab látszik s szinte szikrázik, mint a gyöngysor.</p>
				<p>A nagyobbik lány az állatorvos lánya, szintén Mariska, olajbarna lány, akinek
                    soha sincs mondanivalója. Csak nagy fekete szeme csillog hosszú szempillái
                    alatt, s mindig kétségbe van esve, hogy valami ügyetlenséget követett el, s
                    emiatt szerfölött félszeg és gyáva, isten őrizzen, hogy valamiről véleményt
                    mondjon!</p>
				<p>- Hát mikor jöttél meg, drágám, na hallod! Képzeld, holnapután lesz az
                    érettségizettek utómajálisa vagy juniálisa a kiserdőben, és még fogalmam sincs,
                    melyik ruhában megyek ki. Te milyenben jössz?</p>
				<p>- Én - mondta Mariska, s bámulva, kerekre nyílt szemmel nézett a két lányra,
                    mintha egy más bolygóból nézne le rájuk, és valahonnan a múltak távolságából
                    hatna el hozzá a hangjuk: fölényesen és idegenül és furcsa értelmetlenséggel
                    nézett rájuk -, én nem megyek el.</p>
				<p>- Nem?! Ugyan ne beszélj! Hallani se akarok róla. Majd én beszélek a mamáddal,
                    úgy viszünk, mint a bocit, kötélen, ha másképp nem jössz.</p>
				<p>Hangosan és hosszasan kacagott s kiszaladt a néniért.</p>
				<p>A polgármesterné éppen bejött egy idegen, fura, szabad pongyolába öltözött nővel,
                    aki barátságosan mosolygott, s bemutatkozott a lányoknak:</p>
				<p>- Ceilerné vagyok; áh, kérem, tessék csak maradni, én itthon vagyok, kérem! Át
                    szoktam jönni a kisasszony zongoráján klimpírozgatni néha. Bizony.</p>
				<p>- Hát tessék játszani - kiáltotta Manci -, halljuk, én úgyse szeretek zongorázni,
                    nahát az a legnagyobb penitencia, ha már zongorázni kell.</p>
				<p>- Ó, kérem, a zene a legszebb - szólt Ceilerné, s már fel is nyitotta a
                    zongorát.</p>
				<p>- Tessék nagysád, tessék - biztatta a polgármesterné. - Aj, ojan szépen játszik,
                    igazán ő vigasztal meg néha, mikor nagyon elkeseredtem...</p>
				<p>- Ó, kérem, én nem tudok játszani, csak ahogy a jó Isten adta nekem, hogy egy kis
                    gyakorlat legyen az ujjaimban.</p>
				<p>Nekiment a billentyűknek, s felharsant egy jó hallgató nóta.</p>
				<p>- Nagyon édes, nagyon gyönyörű - ujjongott Mancika, Merry pedig szédült. Mintha
                    egy ezredévvel rohant volna vissza a múltba, olyan brutális süllyedés volt neki
                    most ez a visszaesés a saját régi családi és társadalmi környezetébe.</p>
				<p>- Meg kell őrülnöm - mondta magában, s tétova szemmel nézett végig rajtuk.</p>
				<p>Az udvarról nagy zsibongás hallatszott. A Mariska tiszteletére jöttek a
                    családbeliek. A kisleány úgy érezte, mintha válogatott új kínzásokra kellene az
                    idegeinek elkészülnie. Előre ideges kimerültség fogta el, ahogy az unokabátyja s
                    a sógornője hangját megismerte.</p>
				<p>- No lásd milyen szép, Béláék is itt vannak a kedvedért - mondta az anyja, s
                    hátbavágásformán súgta a fülébe: - de moderáld magad, hallod.</p>
				<p>A tágas nagy és sötét előszobában, amelynek vaspálcák voltak az ablakaiba építve,
                    tisztesen és szörnyű kisvárosiasan tűntek fel a vendégek.</p>
				<p>Elöl jött Márk néni, a vidám Manci mamája, erősen befűzött, nagyon fiatalos és
                    sok csipkével díszített zöld ruhában. Sovány volt és sokszögletű, de olyan édes,
                    mint egy falusi plébános.</p>
				<p>Hangosan csókolóztak össze, s Merry egész tucat erős, száraz csókot kapott
                    ízelítőül.</p>
				<p>Annál fanyalgóbb és vékonyabb volt kövérkés kis sógornője csókja, s annál epésebb
                    és gúnyosabb a “vénlányé”, az Emma nénjeé. Béla derékon kapta, s egy jó
                    bajuszpedrő-szagú csókot nyomott a szájára. Míg ő lopva letörülte, látta, hogy
                    Gizi sápadozva féltékenykedik az ura túlságos hevességéért. Ideges elkeseredés
                    vett erőt rajta.</p>
				<p>Egy pillanat alatt olyan bábeli zűrzavar lett, amilyen csak itt lehet e kisvárosi
                    házakban, a meleg és vidám és szíves vendégeskedések első perceiben. Mindenki
                    egyszerre beszélt, s mindenki szépnek és nagynak és nagyszerűnek találta
                    Merryt.</p>
				<p>- Ennivaló egy fruska! - mondta Béla.</p>
				<p>- No magának azt hiszem, csak a felesége legyen ennivaló - fordított hátat az
                    urának Gizi, akinek pufók kis arcán örök békétlenség, dac és trucc volt.</p>
				<p>- Ó te kis macska! - csapta hátba Béla gyöngéden a feleségét - Mariskától csak
                    nem féltesz.</p>
				<p>- Én... No ugyan... Miattam!... - mondta Gizi, s belenézett a két utcai ablak
                    közt függő nagy aranyrámás tükörbe, amelynek aranya kissé zöld volt, s a tükre
                    nagyon sápasztott, és szigorúan vetette az urának:</p>
				<p>- Hagyjon kérem, nem szeretem a konfidenciát.</p>
				<p>- Hát te kis szajkócska, nem untattad Mariskát a sok haszontalan fecsegéseddel -
                    ölelte s csókolta meg a kislányát Márk néni.</p>
				<p>- Á, mama iszen csak ebbe a percbe gyöttünk.</p>
				<p>- Ugyan, és hol csavarogtál te kis huncut?</p>
				<p>- Mariskáéknál voltam, őtet is el kellett hozni.</p>
				<p>A hallgatag nagy, fekete Mariska félresodorva állott és mosolygott, elpirult meg
                    lehalványodott barna bőre alatt. Húsos, égő ajkai, félénken nyíltak meg, s
                    ijedten lángolt az arca, amint rápillantott valaki.</p>
				<p>- Nahát édesem, még nem is mondtam el, hogy jöttünk meg Pestről - hallatszott ki
                    a Kotzoghné fájdalmas, panaszkodó hangja. - Az a sok ember. Az a nagy
                    hőség...</p>
				<p>Leültek az asztal körül a magas német támlájú székekre, s a hallgató Márk néni
                    ölbe tette a kezét, míg a beszélő háziasszony alig győzte mozdulatokkal kísérni
                    a szavait.</p>
				<p>- Képzeld, kivel találkoztam Pesten! Cájlerné naccsád - tessék helyet
                    parancsolni...</p>
				<p>- Köszönetem... - mondta Ceilerné, s ideiglenesen ült le egy székre - ha tudtam
                    volna, hogy itt ilyen nagy társaság lesz... Ezer bocsánat...</p>
				<p>Márk ügyvéd lépett be. A kalapját csak későn vette le, viszont nagy, széles
                    gesztussal kiáltott:</p>
				<p>- Hű mennyi asszony, gyövök udvarolni.</p>
				<p>- No, udvarolni, jó helyre jött az ügyvéd úr - hallatszott a Ceilerné éles,
                    kacagó szava.</p>
				<p>- Mért naccsád? Szeretem én a sovány nőket is. Az agár is sovány, mégis az a
                    legszebb kutya.</p>
				<p>Nagy kacagás támadt az öregúr bókjára, s Ceilerné kissé neheztelve csóválta a
                    fejét, és sokáig nem bírt szóhoz jutni.</p>
				<p>- No szép dicséretet kapok én, agár.</p>
				<p>- Én nem mondom, hogy naccsád agár - folytatta az ügyvéd úr futó kedélyeskedéssel
                    -, mert akkor már fogott volna magának egy férjet.</p>
				<p>Sikongattak a nevetéstől, s a vidám Mariska visítva kiáltotta:</p>
				<p>- Jaj ez az apa!</p>
				<p>Merry úgy érezte, mintha álmodnék. Valahogy meg volt bénulva, és tágra nyitott
                    szemmel csak nézett, nézett, mintha idegen világ idegen életébe ékelődött volna
                    be.</p>
				<p>- Nos, hogy érzed magad, kedves? - szólt hozzá kedvesen Emma, unokanénje, a
                    vénleány.</p>
				<p>Merry úgy nézett rá, mintha a hangok s a szók ebben a társaságban trombitából
                    harsognának ki rá, s erőt kellett vennie magán, hogy feleljen a három lány közé
                    beszorulva.</p>
				<p>- Istenem, ha az ember kinyitja a szemét, rájön, hogy váróteremben járunk,
                    rosszul bútorozott, ideiglenesen berendezett, mindig elsiető, soha meg nem álló
                    életek nyüzsgésében, s várjuk a magunk kis vicinálisát. Nagy érzések, nagy
                    gőzösök jönnek néha, nem fütyölnek, meg sem állnak, elrobognak, ottfelejtenek,
                    és mi megdermedünk egy pillanatra: talán ez lett volna az igazi, a mi vonatunk.
                    Elment, és most várhatunk megint századokig.</p>
				<p>A lányok szájtátva hallgatták a Merry elbámítóan okos szavait, s Emmy
                    sóhajtott.</p>
				<p>- Bizony, a lány élete csupa várás.</p>
				<p>Béla oldalba lökte könyökével a feleségét, mert a vénlány mulatságos, még ha
                    testvére is az embernek: Merryt azonban elragadta képpé tisztult ötlete:</p>
				<p>- A lány? Az ember egész élete. S minden vonat oly kínosan túlzsúfolva... Ah,
                    vannak, akik bérelt szakaszban utaznak, vannak, akik erőszakosan leborravalóznak
                    maguknak egy félfülkét, vannak, akik hatan, akik húszan szorulnak egy lukba,
                    tele gyermeksírással és ételszaggal a levegő, és mások a folyosón állanak, és
                    vajon nem azok-e a legboldogabbak, akik ijedt rémülettel, lekésve bámulnak az
                    elrobogó szörnyeteg után.</p>
				<p>Béla megrántotta a feleségét.</p>
				<p>- Ugye milyen költői, hallod Gizi.</p>
				<p>Gizi elbiggyesztette a száját, s felvonta a vállát.</p>
				<p>- Hát téged mi a fene lelt - szólt rá fiatal ura.</p>
				<p>A háziasszony nagy tál édességet tett az asztalra és sorra kínálgatta.</p>
				<p>- Mariskám, fiam, vedd csak a tálat és kínálgatózz. De kosarat ne fogadj ám
                    el.</p>
				<p>Merry kétségbeesve fogta a tálat. Szerencsére nem kellett kínálni, mindenki vett
                    kínálás nélkül, dupla adagot, de a tál oly tömérdek és annyira gazdag volt, hogy
                    meg sem látszott rajta a pusztítás.</p>
				<p>Csak Gizi nem akart enni, úgy, hogy Béla kénytelen volt a felesége helyett is
                    dupla mennyiséget bedobálni.</p>
				<p>- Ne macerálj mán - mondta csendesen a feleségecskéjének -, mert bizonyisten!...
                    Mit fordítasz itt hátat?</p>
				<p>- Én fordítok? - húzta le duzzadt piros száját a fiatal asszonyka - tán vak
                    vagyok, nem látom, hogy ő fordít nekem hátat. Még egyetlen szava sem volt
                    hozzám. Az Emma, az kell neki, mert az vénlány, és ő is az lesz, ha meghasad is
                    a műveltségtől.</p>
				<p>Béla tanácstalanul nézett a feleségére, s pár perc múlva súgva mondta nénjének, a
                    háziasszonynak:</p>
				<p>- Tessék mán mondani Mariskának, hogy beszéjjen evvel... Mán meg van veszve
                    eccer... Ha ki nem békítik, egész héten nem tesz sót a levesembe.</p>
				<p>A háziasszony odapillantott Gizire, aki nagy vagyont hozott a családba, s így
                    minden gyöngédséget megér és hangosan kiáltotta Merrynek:</p>
				<p>- Mariska, Mariska fiam, gyere csak, még meg se kérdezted Gizit, mi van az új
                    ruhájával, amit a holnap esti bálra csináltatott.</p>
				<p>Gizi affektálva szelídült meg, Mariska álmodozva közeledett, s az egész társaság
                    kíváncsi lett.</p>
				<p>- Jaj néni kérem, ne is tessék említeni, mert megüt a guta - szólt Gizi azzal a
                    felszabadult önérzettel és kényes rátartisággal, ami a fiatalasszonyoknak olyan
                    jól áll, míg azt hiszik, hogy ők a világ közepe -, nohát tetszik tudni, abból
                    nem lesz ruha sohasem, olyan fuser varróné nincs több a városban, a fene ette
                    vón meg az ujját, mikor elszabta az én anyagomat. Hogy hány kilót fogytam én a
                    méregtől, mióta vele vesződök...</p>
				<p>- Hát az a szegény varróné hányat fogyhatott - szólt halkan az öccséhez Emma,
                    akit sértett a sógornője önérzetes hangja.</p>
				<p>- Kérlek, ne komiszkodj a feleségemmel, nem maradhat mindenki vénlány - mondta
                    Béla nyersen.</p>
				<p>- Szemtelen - sziszegte az öccsének Emma, aki régente meg is verte az ilyen
                    komiszságért az öccsét.</p>
				<p>Merry ezt mind hallotta.</p>
				<p>Emma lenyelte az indulatát, és átölelte az odafigyelő Merryt:</p>
				<p>- Úgy irigyellek édes, hogy olyan jól ki tudod magadat beszélni. De istenem,
                    kisvárosi lányon nagy átok a műveltség. Én ugyan éppen eleget szenvedtem emiatt.
                    Eleinte én is csak tartottam magamat, és szonettekről beszéltem, meg a
                    “Flammarion”-ról, akivel lehetett, de aztán az ember mindenbe beletörődik, a
                    végin csak a pletykák maradnak.</p>
				<p>- Halljuk a zenét, halljuk - kiabált egyszerre a vidám Mariska.</p>
				<p>- Játsszál valamit fiacskám - sürgette azonnal az anyja -, olyan szép zongorát
                    kapott, hétszáz forint volt, persze készpénzfizetés mellett. Tudod, nem szeretem
                    a részletes dolgokat... És a haszontalan mégsem szeret rajta játszani, más
                    boldog volna, ha bérelni tudna neki az anyja zongorát.</p>
				<p>Ceilerné, a közkívánatnak engedve odaült a zongorához, s mindjárt nagy
                    elismeréseket kapott a szép zenéjeért.</p>
				<p>- Ó kérem én csak olyan naturálista vagyok - szólt szerényen -, és itt gyakorlom
                    néha, mert beszemtelenkedek néha - szólt a zene után felállva, s mindjárt
                    búcsúzó meghajlással jelezve, hogy menni akar -, míg egyszer ki nem dobnak, mint
                    Kerekegyházy a fiát...</p>
				<p>- Ugyan ne mondja nagysád - kapott a szón a polgármesterné.</p>
				<p>- Kérem, most találkoztam az utcán Kornya tanár úrral, ő mondta, hogy az öreg
                    Kerekegyházy Ferdinánd nyilatkozatot adott ki a lapban, hogy a fiát, Ferenc
                    úrfit, kitagadja és kitiltja a családjából.</p>
				<p>- Borzasztó! - mondta a háziasszony, s összekulcsolta a két kezét.</p>
				<p>- De hát jóisten, miért?</p>
				<p>A társaság elámulva némult el.</p>
				<p>- Hát kérem, azt még nem lehet tudni! De az az oka, hogy az öreg nagyságos úr
                    kitaníttatta a fiát Bécsben meg Párizsban meg Londonban, és most hazarendelte
                    ide a tanyákra gazdálkodni, és a szegény fiú, kérem, az nem tud itt megszokni a
                    béresek meg az ökrök közt, és ezen veszekednek...</p>
				<p>Mariska kimeredt szemmel bámult. Hihetetlenül megdöbbentette ez a hír. Mintha
                    csak a saját esetét hallotta volna másra transzponálva. Hirtelen
                    visszaemlékezett a szép fiatal diákra, aki vagy két esztendeig mindennap hintón
                    járt be a Kerek tanyáról, s itt hajtatott el a kapujok előtt. Mindennap leste az
                    órát, amelyben elszáguldott az ablakuk alatt, s mindennap megfájdult a szíve,
                    mikor nem látta a vágtató kocsi bakján a szép fiút. Ő volt akkor neki, a
                    kislánynak, az előkelőség, az úriasság, a magasan feje fölött élő embereknek az
                    ideálja. S elkezdett forrni a szíve, s az arcába szökött a vére, amint most
                    visszaemlékezett a finom úrfira, akihez hasonló senki, senki nem volt az egész
                    nagy városban... Mi lehetett azóta belőle! Igazi kultúrférfi! Hát nem
                    természetes-é, hogy az apja, aki nyilván félbarbár, mint minden szülő ezen a
                    poros, sáros alföldön... mint az ő szülei is... kitagadja.</p>
				<p>- Mert kérem, az a fő, az utazás - mondta Ceilerné -, én is, mióta Amerikát
                    megjártam, egészen más vagyok. Azóta úgy élek, ahogy nekem jólesik, nem bánom
                    én, kérem már, mit mondanak az emberek, csak a jóistentől félek, az emberek
                    nyelvétől nem, azt úgyis tudom, hogy jót egy nőről nem mondanak soha. Amerika
                    más, ott nem a férfi a teremtés ura, hanem a nő. Próbáljon ott egy férfi
                    megsérteni vagy megbecsteleníteni egy nőt csak egy szóval vagy érintéssel,
                    elfogatási parancsot veszek ki ellene és megvan.</p>
				<p>Ceilerné már ment is, és Mariska azon vette észre magát, hogy épp olyan
                    csudálatos elbűvöléssel hallgatta a messzi világról, s annak messzi szokásairól
                    szóló zűrzavaros beszédét, mint a többiek, akik a meglepetéstől bele sem tudtak
                    szólani... De Ceilerné elment, s ő éppen ilyen félve és rettegve igyekezett
                    figyelni mindenkinek minden szavára, együtt nevetni a nevetőkkel s együtt
                    pletykázni a pletykázókkal.</p>
				<p>Egy pillanatra sem tűnt el a szeme elől a víziószerű kép, a bájos kis Ferkó a
                    kocsi bakján, amint remek két almáspej lovát hajtotta, s hátul ült a kocsiban a
                    hosszú fekete strucctollas kocsis!</p>
				<p>- Ez a lány alszik - mondta az anyja a többi lány előtt, s nevetve tette hozzá -,
                    én is olyan vagyok, ha arról a lármás Pestről hazajövök. Napokig nem bírok
                    beleszokni a csendbe. Csak figyelek mintha a csendesség is tele volna
                    lármával...</p>
				<p>S az édesanyja egyszerre minden összefüggés nélkül így folytatta:</p>
				<p>- Nahát ez borzasztó! Ilyen viszony a szülő és gyermek közt. Kitagadni a
                    fiát...</p>
				<p>Mariska olyan nézéssel nézett rá, mintha a szeme üvegből lett volna, s hamvadozó
                    öntudattal kereste valahol bent, mi is az a szülők s gyermekek közti
                    viszony...</p>
			</div>
			<div type="chapter">
				<head>3</head>
				<p>Kornya tanár urat a Sinór utca és Görbe utca sarkán, mikor éppen be akart
                    fordulni a Fekecs-nyomda felé, rendkívüli látvány állította meg.</p>
				<p>Fura alkalmatosság közeledett feléje. Egy ócska, vedlett batár, amelybe négy
                    sovány, girhes ló volt fogva. Nem lehetne mondani, hogy robogott a hintó, mert a
                    szegény párák alig bírták vonszolni a batárt a kerékagyig tömött porban. A bakon
                    egészen hozzá illő kocsis ült. Kis termetű, fiatal suhanc, aki valami öreg
                    kocsisi libériába volt bújtatva, amelynek az ujjai lecsúsztak a kezefején túl, s
                    a válla leesett a melléig. A kopott strucctollas kalap is ott billegett a fején
                    le az orra közepéig, azt örökké piszkálnia kellett izzadt homlokán. Bölcsen volt
                    összepászoltatva a kocsis a lovaival, mert ilyen legény csak ezt a négy lovat
                    bírta kormányozni, s ez a négy ló pont ilyen kocsis után sírt.</p>
				<p>Bent a kocsiban az egész fogat koronája volt szemlélhető: az úr.</p>
				<p>Igen öreg ember volt, de vérmes arcú, abból a fajtából, amelyet “úgy kell
                    agyonverni, különben sose hal meg”. Vastag szemöldökei alól nedves kék szemek
                    vizslattak, fáradhatatlan szapora pislogás közben. De egyéb aztán nem is mozgott
                    rajta. Úgy ült összegubbaszkodva, mint egy fáradt, öreg, kopott medve. Hetvenhét
                    folttal telepermetezett galléros köpeny volt rajta, s ez alól csak eltaposott,
                    talpalt bakancsa meg a rojtos végű csíkos sötét nadrág alja látszott ki.</p>
				<p>- Nini - mondta magában Kornya tanár úr -, a méltóságos úr: Kerekegyházy
                    Ferdinánd.</p>
				<p>Azzal már messziről levetette a kalapját, s mély tisztelettel köszöntötte a nagy
                    urat.</p>
				<p>Az öregúr megszaporázta a pislogását, s mereven nézte a tanárt, míg csak el nem
                    haladt a batárja a sarkon. Akkor eszébe jutott, ki ez az ember, s szapora
                    mozdulattal visszafordult. Kornya tanár úr még mindig ott állott a sarkon, s
                    amint észrevette, hogy ránéz a méltóságos úr, újra lekapta a kalapját.</p>
				<p>- Maga, maga a professzor Kornya? - szólt vissza rekedt, de erős és érthető
                    rivallással az öregúr.</p>
				<p>- Igen, méltóságos úr, alázatos szolgája - sietett hozzá a tanár úr.</p>
				<p>- Aha, aha. Maga az, aki újságot...</p>
				<p>- Igenis, kérem alázattal, én szerkesztem a Kunkerekegyháza és Vidékét.</p>
				<p>- Hm, khm.</p>
				<p>Az öregúr hang nélkül hebegett. Nem tudta, mit mondjon, hogy mondja, s Kornya
                    tanár úr alázatos tisztelettel nézett az arcába.</p>
				<p>- Mi? - kiáltott rá az öregúr.</p>
				<p>- Tessék?</p>
				<p>- Megkapta az írásomat?</p>
				<p>- Ó igen, kérem alássan - hajlongott többrét görnyedve Kornya tanár úr -, már ki
                    is van nyomtatva, s elő is vett a zsebéből egy csomó lapot s az egész
                    paksamétát odanyújtotta az öregúrnak.</p>
				<p>De ez nem moccant, mert valami csendes rémülettel bámult rá. Percekig megszűnt a
                    szeme is pislogni, s kékes szájszéle kimaradt a sárgás-fehér bajusz és szakáll
                    bozótjából, mint az árokpart a kökénybokrok között.</p>
				<p>- Igen, könyörgöm alázattal - ismételte Kornya tanár úr -, a méltóságos úr
                    kedvéért már ma kinyomtattuk a vasárnapi lapot. - Elhallgatott, mert eszébe
                    jutott, hogy éppen a nyomást megállítani indult be a nyomdába.</p>
				<p>Az öregúr csak nézett, nézett s végre elkezdett pislogni. Aztán elkezdett
                    habogni, hebegni, minden értelmes szó nélkül. Csak a szájaszéle verődött
                    össze.</p>
				<p>- Mindig nagyon örvendünk, ha méltóságodnak rendelkezésére állhat szerény lapunk,
                    amely nem oly igényteljes bár, mint a fővárosi nagy sajtóorgánumok,
                    mindazonáltal a saját kis körünkben hathatós ismeretségnek örvend, s máris
                    tudomást vett a megjelent számról a város értelmisége, amelynek az imént volt
                    szerencsém bemutatni, bemutattatni...</p>
				<p>- Mit! - kiáltott az öregúr - már tán el is olvasták?</p>
				<p>Kornya tanár úr önérzettel mosolygott.</p>
				<p>- A mi lapocskánk mindig szenzációs érdeklődést kelt a viszonyokhoz képest.</p>
				<p>- Miska! - rikkantotta az öregúr - fordulj! Mégiscsak hallatlan, hogy sietnek az
                    ember szennyesét kitálalni ezek a ripőkök!... - hadarta az öregúr; s ezzel
                    ingerülten elfordítá szemét a Kornyáról, s többet rá se nézett.</p>
				<p>Miska megrántotta a lovak gyeplőjét, s ijedt erőlködést kezdett a nagy feladat
                    végrehajtására.</p>
				<p>Jó időbe telt, míg a négy rossz ló saját magába ütközve, összegabalyodva,
                    keservesen megfordította a batárt és önmagát. Az öregúr ezalatt nyugodtan ült a
                    helyén, mint egy igazi nagyúr, aki hozzá van szokva, hogy szolgalelkek úgy
                    intézzék el minden parancsát, ahogy kell.</p>
				<p>Kornya úrban ellenben egyre nőtt a káröröm mellett a harag is, a szerkesztői
                    sértődöttség, ahogy a kocsi távolodott; s az arca éle már égett, amint egy
                    fekete kun úr ütődött szembe vele, midőn végre megfordult, hogy csak azért is
                    továbbmenjen a maga útján.</p>
				<p>- Á - kiáltott fel örömmel -, éppen Fekete úrhoz akartam sietni.</p>
				<p>S barátságosan nyújtott kezet K. Fekete János úrnak, aki csendes mosollyal nézett
                    rá meg a lassan mégiscsak eltávolodó batár után.</p>
				<p>- Vén huncut - mondta apodiktice K. Fekete János, aki azok közé a kunsági urak
                    közé tartozik, akik még az érettségit is letették, de az egyetem csak arra volt
                    jó nekik, hogy a két főváros minden lumpolási tanfolyamát elvégezzék, s végre
                    rájöjjenek, hogy mégiscsak otthon a legjobb a Görbederík tanyán, amelyet
                    idesapjuktól örököltek, s megtelepedtek benne földtúró parasztnak.</p>
				<p>- Á, kérem, meg vagyok sértve - mondta Kornya tanár úr -, kérem alázattal, ha az
                    ember udvarias, nemde önkedvéért udvarias a mai világban? S ilyen goromba
                    eljárást tanúsítani velem szemben, nem, kérem, ez nem járja.</p>
				<p>- Vén huncut ez - mondta újra mosolyogva K. Fekete János úr, s kissé furcsa
                    bizalommal somolygott rá a berzenkedő professzorra, mintha ő sem igen volna
                    tisztában azzal, mi lehet olyan dolog a világon, amit joga van felvenni egy
                    tanárnak -, van ennek jó lova is! de azt sajnálja nyűni a rossz úton. Hanem
                    persze, nígy lú nélkül nem jön be a városba.</p>
				<p>Szinte túlozta azt a kunsági éneklő hangsúlyt, amelyet az iskolában a Kornya
                    tanárok a legdühösebb szigorral igyekeznek kipusztítani a kun gyerekek szájáról.
                    K. Fekete János úr megnyomta az első szótagot, s aztán tovább monotonul darálva
                    a mondanivalóját, az utolsó előtti szótagot megint felcsapta magasra, s a végsőt
                    úgy eresztette el, mint egy kihangzó akkordot.</p>
				<p>- Kérem szépen, mit tetszik arról tudni, ha szabad kérnem, hogy mi baja egymással
                    ennek a kettőnek: az öregnek meg a fiának?</p>
				<p>- Á, kérem, nagyon esketik azok egymást, ahun csak tehetik. Hát a minap is kinn
                    vagyok a Görbederík tanyámon; ippen tűszomszíd a Kerek-kastíjjal; átmegyek, mer!
                    hogy átmík néha, hát nagy spektákulum van íppen. Úgy vót, hogy a Ferkó cimbora
                    nem vót otthon, fogolyra járt má’ vagy harmadnapja, oszt! addig odahoztak három
                    agarat; csak úgy kűdtík a postán, mint a níma gyereket, levíl vót a nyakába
                    kötve, hogy hova kell űket vinni. Megjönnek az agárkutyák, szíp dög vót mind,
                    úgy mentek azok, mint a karika. Az öreg dühös vót írte nagyon. Mer! az öreg vagy
                    húsz esztendő óta olyan fösvíny, mint a csuda. Neki vót adresszálva a kutya, hát
                    várt három napig. Nem jött sehunnan semmi levíl, hát aszongya az öreg: Húzzátok
                    fel a kútágosra. Mer, tanár úr, nagy nemzetsíg ám az agár, azt nem lüvik agyon,
                    mint a többi dög kutyát, aztat felakasztik. Fel is húzták azt, mint a pinty. Ott
                    lógott egy ideig lefittyenve, mint a patyolat. Míg én megint oda nem mentem. Én
                    mondtam osztán, hogy ássák el mán azt a vacakot, mert büdös lesz a, mint a
                    vesztís. Hát akkor jön meg a Ferkó a vadászatról a Verhovinábul, hummi
                    grófoktúl. - Mit csináltok tik? - azt mongya. - Hunnan gyütt ez az agár? Mondják
                    hogy s mint vót. No jól nízünk ki - aszongya -, az ídesapám se akasztott még
                    ötezer pengőt a kútágasra.</p>
				<p>K. Fekete János úr hirtelen harsogva egyet kacagott, a saját előadásában újra
                    végigélvezte az egész esetet. Aztán nyugodtra komolyodva folytatta:</p>
				<p>- Hű, az öreg, mikor megtudta, hogy a fia aláírt az agárír, hogy megrendelte,
                    hogy ki kell fizetni! Nem sokat szólt, mer’ nem sok beszídű a vín huncut, csak
                    azt mondta, hogy kitagadja!</p>
				<p>- Meg is tette, kérem, itt a lap - szólt Kornya tanár úr, azzal sietve
                    elbúcsúzott, hogy a nyomdába szaladjon s ezt az esetet, mint napi hírt, hamar
                    beszorítsa a később nyomandó példányokba.</p>
				<p>Kurta, vöröses, nyírott bajuszát cibálgatva, hevesen mondogatta magában:</p>
				<p>- És velünk kezd ki, a sajtóval; akinek vaj van a fején.</p>
				<p>Máris görcsösen összeszorította jobb keze első három ujját, mintha a ceruzát
                    fogná benne, s olyan mozdulatot tett, mintha vezércikket akarna írni az
                    esetről.</p>
				<p>Szóval nagyon fel volt indulva.</p>
				<p>K. Fekete János azonban fogta a lapot, összehajtogatta és zsebretette.</p>
				<p>- Legalább lesz mit olvasni este az ágyba.</p>
			</div>
			<div type="chapter">
				<head>4</head>
				<p>A cívisek csendes morajjal tárgyalták meg a legújabb hírt, amit K. Fekete János
                    behozott a kocsmába, hogy itt volt az öreg Kerek, s mindjárt vissza is ment.
                    Józan parasztésszel kisütötték, hogy megbánta, hogy a fiát csúffá tette. Azok
                    az agárkutyák nem érdemeltek ilyen nagy büntetést.</p>
				<p>Ferkó hirtelen jött nagy megdöbbenésével nem bírta hallani a másik teremből a
                    parasztok, az urak át-áthallatszó szavait. Kiment szabad levegőre szellőzni.
                    Fölballagott vaskomorsággal az emeletre, ahol elvetette magát a vendégszoba
                    ócska díványán s megpróbálta végiggondolni a dolgot.</p>
				<p>Lent szekérzörgést hallott, négy ló csengőjét. Hirtelen, akaratlan ment az
                    ablakhoz. Az apját látta, ahogy elvénülve, fakón, rongyosan lemászott az
                    ülésből.</p>
				<p>Villogó szemmel ráncolta össze a homlokát.</p>
				<p>Mit akar az öreg? Békülni? Támadni? Leckéztetni, vagy megbánni... Gyűlölte a
                    családi pörpatvarokat, mintha pántok feszítették volna az agyát.</p>
				<p>Újra levetette magát a díványra s várt. El volt szánva életre-halálra egy végső
                    és keserű leszámolásra.</p>
				<p>Az öreg méltóságos, aki a város végén újra meggondolta magát s maga sem tudta,
                    miért hajtott vissza a Nagyvendéglőhöz, bedöcögött a hosszú, sötét folyosóra a
                    szemetes kapu boltíve alatt. Mikor a kisebbik terembe benyitott remegő, makacs,
                    öreg kezeivel, már ott volt mögötte Bundi gazda.</p>
				<p>- Tessék míltósága, kezit csókolom - mondta a mokány kis magyar -, leparancsolja
                    a míltósága az úrfit?</p>
				<p>- Itt van? - tört ki az öregúr.</p>
				<p>- Itt a, fenn a vendégszobában.</p>
				<p>- Igen. Majd beszélek vele. Majd megmosom a fejét. Iszik?</p>
				<p>- Még nem ivott az annyit se, aki a szemembe fér, hanem má parancsolt.</p>
				<p>- Mit?</p>
				<p>- Bort a fél városnak. Aztán cimborákért kelletett küldeni!</p>
				<p>- Cimborák... Cimborák... - s az öregúr szája tajtékot szórt.</p>
				<p>- Nagy kedve van mámma, úgy látszik - szólt a csapláros, aki hajdan kommenciós
                    cselédje volt a Kerekegyházyaknak, és máig a régi viszonyban érezte velük
                    szemben magát.</p>
				<p>- Jól van... Csak írja fel kend a számlát, majd kifizetem - mondta az öregúr. -
                    Küldje le...</p>
				<p>Bundi alázatosan elbillegett, az öregúr pedig összeesett, mint egy vén ruhacsomó.
                    Odaát a kunok összedugták a fejüket.</p>
				<p>- Vajon mír gyün? - kérdezte valaki.</p>
				<p>- Mír? - mondta csendesen a polgármester. - Mert apa. Megsajnálta a fiát. Mert
                    mindig az apa szánja meg a gyermekét.</p>
				<p>Maga sem vette észre, mintha emelt hangon át akarta volna küldeni a szót a
                    szomszídba.</p>
				<p>- Hát akkor igyík aki ráír!... - mondta Jóna s koccintásra emelte a poharát.</p>
				<p>Csendesen nevettek a szójátékon: igyék a királyért... és kicsikét ittak.</p>
				<p>Bundi nem mert fölmenni a fiatalúrért, hanem a feleségéhez döcögött be tanácsért,
                    mit tegyenek.</p>
				<p>- Majd én mengyek be a vén bűnöshöz - mondta Örzsi asszony -, majd én kitanállom
                    az akaratját. - Azzal gyorsan lesimította a haját kerek, pufók arca fölött, új
                    kötényt kötött maga elé s lehúzta a réklije ujját, amely fel volt gyűrve
                    könyökön felül.</p>
				<p>- Majd meglátom én, mit akar, de tudom egy istenem, az én szám se lesz
                    letapasztva.</p>
				<p>De hát ilyen csuda kövér asszony óvatos asszony, óvatosan nyitott be az ajtón, s
                    félve ment az öregúr elé, aki mozdulatlanul ült, mintha meg volna halva.</p>
				<p>- Na, mi kell, mi újság? - neszelt fel az öregúr, az Örzsi asszony
                    köszönésére.</p>
				<p>- Kézit csókolom míltósága, mi újság vóna, mikor semmi újság. Meg vagyunk
                    instállom csendes jó békességbe. Nem is vóna, kezit csókolom, semmi bajunk, ha
                    néha egy kis bajunk nem vóna. Mer azér mindig úgy adódik elő ezen a világon,
                    hogy az ember nem lehet el baj nélkül, mer má ha az embernek magának nincs baja,
                    más miatt kell bajának lenni. Most is igen haragszok valakire, kezit csókolom,
                    ne tessík magára venni, de nagyon megfájdította a szívemet, hogy micsoda emberek
                    élnek ezen a világon, mer azír, hogy még a pogántúl se várna az ember olyanokat,
                    ahogy nímely szülő az ídes egy gyerekivel bánik... Mer má nem bánom akárhogy is
                    vílekszik rúlam a méltósága, de még az ílőfa is megszólalna ilyen esetben.</p>
				<p>- Mit akarsz, mi? Há?</p>
				<p>- Kezit csókolom nem a míltóságára gondoltam én, kezít csókolom, pedig
                    gondolhattam vóna, mert nagy sor a, újságba tenni, hogy má nem fizet többet az
                    egy fiáír, ha ezt az én istenben áldott egy jó méltóságos asszonyom olvassa
                    odafel az égbe...</p>
				<p>Elindultak a könnyei, és a jó asszony arcán, mint a záporeső, pergettek le a
                    kövér cseppek. Fölemelte a kötényét, beletemetkezett, úgy sírt, úgy zokogott,
                    mintha felelete keserűségén kellene könnyítenie.</p>
				<p>- Hát mit keres itt? - mordult rá az öregúr félig kimondott szóval.</p>
				<p>- Hát hova menjen, ha az ídesapja kiad rajta? Hát nem én vagyok az ő dadája?
                    Iszen olyan vagyok én hozzá, mint akár az egy ídes szülőanyja; megírzi aztat a
                    gyerek, hun szeretik ütet.</p>
				<p>- Igen, teremtette - morogta az öregúr -, kocsmába, dorbézolni, ismerem,
                    parasztok közé; kunparasztok közé... Hát hogy ne szidhasson még maga se... Hogy
                    senki se kritizálhasson, jó, hadd jöjjön a fiú. Még egyszer megpróbálom
                    megtörni.</p>
				<p>- Megtörni? - szólt felindulva a kocsmárosné - abbul nem eszik a míltósága! Azt a
                    gyereket! Amilyen egy vasfejű gyerek a! Hogy mán négy esztendős korába
                    megkergette a bikát... Azt megtörni! Inkább megszakad!</p>
				<p>- No, majd meglátom - morogta az öregúr, s a hangjában szelídség, béke és
                    engedékenység volt.</p>
				<p>A kövér asszony lecsillapult ettől a hangtól, s ahogy ránézett a beroskadt testű
                    öregúrra, ki hajdan oly szilaj, rideg és parancsoló volt, szinte megesett rajta
                    a szíve.</p>
				<p>Az öregúr egyedül maradt a nagy, sötét teremben. A szeme vörös volt, s a szája
                    lefittyent. Melle beesett s görcsösen szorította lila színű kiaszott kezében a
                    durva botot, amelyre támaszkodni szokott. Ebben a percben csakugyan tele volt
                    jósággal, és engednitudással. Megérezte az élet szomorú határoltságát, s a
                    fajára gondolt, a nevére, a birtokra, mindenre, amiért egy életen át élt, ami
                    mind el fog múlni, mint a pára, ha az a fiú csakugyan nem törik meg - hanem
                    megszakad.</p>
				<p>A másik teremből a kunok hirtelen fölhevesedő beszéde hallatszik át. Az öregúr
                    tompán mered maga elé; egy-egy szó valahogy átszűrődik tunyasága, kábultsága
                    fátyolán. Odaát a gyermeknevelésről beszélnek. Tudja, hogy róla eredt meg a szó,
                    s görcsösen összevonaglik, hogy mindenki az ő életébe mártja most a kését, hogy
                    kiboncolják, belevérzenek...</p>
				<p>- Én a jányomat úgy neveltem, hogyha már fiam nincs, fiú helyett álljon utánam -
                    hallatszott a Kotzogh polgármester erős, bár fátyolos hangja -, az isten magot
                    akart szakasztani a nevemben, hát ebbe akartam örökíteni mindent. Ezért
                    iskoláztattam. Érdemes is volt. Egy fiú se járt soha a nyomába, olyan tanuló
                    volt. Az érettségin is első volt, csak elnézem, milyen eredetien tacskók voltunk
                    mi a matúrán, és ez a jány kész ember... Ez nem olyan liba, még a házasságba
                    sem. Jöhet ennek az isten fia is, ha neki nem imponál...</p>
				<p>- Kár, hogy nem fiú, abbul lett vón csak egy igazi polgármester! - hallatszott
                    egy jó kun kiszólás.</p>
				<p>- Így is lehet abbul ember: ha jány. Lehet fia, akárhány, majd lesz abbul akár
                    miniszterelnök. Mert a lány tartja a családot. A jánygyerekrül örökölnek az
                    utódok. Az anyjátul kapja a gyerek mint a gyümölcs a fajtáját. Mán pedig ha az
                    embernek csak egy gyereke van, akkor inkább legyen egy jó lánya, mint fia. Mer
                    akkor tudja, hogy nem hurcolnak be esetleg pestises fajtát a neve alá, hanem
                    inkább, ha a neve vész is, de a fajtája tovább él, csak jól kell megválasztani a
                    csemetét, az alanyt, akibe beót az ember. Jánnál még lehet válogatni, mer a
                    jány, az olyan, kivált ha idejébe lehet, hogy csak el kell indítani, mindig
                    hozzámegy ahhoz, akit a szüléje bölcsen kiókumlál neki. Hanem a fiú, arrul sose
                    lehet tudni, mit választ. De még inkább úgy szokás, hogy minél különb, antul
                    hamarabb hoz egy fattyú szemet, amivel egész megveszejti az ű becses
                    törzsökét.</p>
				<p>Az öregúr sűrű, bozontos szemöldökeit összevonta és bólogatott.</p>
				<p>Hirtelen léptek hallatszottak a folyosón. Kongó, erős léptek, recsegett és nyílt
                    az ajtó, és előtte állt a fia.</p>
				<p>Ferkó kissé megbiccentette a fejét, s hidegen nézett az apja szemébe. Ez
                    mozdulatlanul nézett reá, mintha mélyen, a lelke mélyén gondolkoznék, vagy
                    mintha egészen megszűnt volna az értelmi működése.</p>
				<p>Keserves pillanatok után az öregúr elővette zsebkendőjét s beleköhögött. Soká
                    törülgette csapzott bajuszát, szakállát, krákogott, prüszkölt, s talán várta
                    valami megható mozzanat kitörését, aztán így hákogott:</p>
				<p>- No, mi? Hán?</p>
				<p>Ferkó megmozdult, végignézte az öreget, ahogy az erős, fiatal, büszke férfi a vén
                    magakoldusát, aki többé nem bír tiszteletet kivívni, s az asztalhoz lépett;
                    fogta a boros palackot, teletöltötte a poharát s fenékig kiitta. Jólesett.
                    Hősége volt, s a bor hűvös volt és savanyú.</p>
				<p>Akkor leült egy székre és fesztelenül nyújtózott. A nagy pillanat, amelyet ő maga
                    is várt, amint belépett az apja elé, elmúlt, mindörökre elmúlt, s most olyan
                    fesztelennek érezte magát, mint a fogatlan oroszlán barlangjában.</p>
				<p>- Taknyos - hebegte az öregúr, s az ajka remegett, a szakálla táncolt -, ha az
                    ember csak egy lyukon benéz a háta mögé, látni kell, hogy ezek a büdös parasztok
                    hogy akarnak a fejünkre mászni. A piszokbul, a setétbül nyújtják az öklüket
                    felfelé, hogy fenyegessenek... Ti meg itt rohadtok meg lábon... Hogy bíznak ezek
                    a magjukba... Csak ti bennetek nem lehet bízni! Ti semmirekellő naplopók...</p>
				<p>Ferkó felhúzta a szemöldökét a homlokára, s közben új pohár bort ivott.</p>
				<p>- A te generációd nem volt léha - mondta Ferkó gúnyosan.</p>
				<p>Az öregúr összerántotta sűrű bozontos szemöldökét.</p>
				<p>- Semmi kritikát! - kiáltotta - semmi kritikát nem tűrök! Egész darabban adom át
                    az utódomnak a birtokot! - tette hozzá erős, ideges mozdulattal. - És nem
                    tűröm, hogy amíg élek -</p>
				<p>Elfojtotta a szavát a köhögés. Ferkó lángba borult, a birtok, a pénz, a bálvány
                    leleplezésére.</p>
				<p>- Nem tűröm, hogy Kerek Ferkó legyen belőled... Hogy kunparasztokkal ülj le
                    inni...</p>
				<p>Felállott és komoran maga elé meredve, koppanás nélkül, taktusra verte öklével,
                    vöröslila, remegő ujjaival az asztalt.</p>
				<p>- Meg fogsz házasodni. Majd én keresek a számodra lányt... Vagy keress
                    magadnak... Aki ebben a korhadt nációban még bírja a vér és a faj jóságát. Hogy
                    be tudja oltani a fát. Hogy jó gyümölcsöt hozzon.</p>
				<p>Hosszan elfojtotta torkát a fuldokló asztma. A nagy indulat, az erős, rekedt szók
                    megreszelték hangját s eltorlaszolták köhögéssel a szavát.</p>
				<p>- Ha fiad lesz, mindent megbocsátok. Leteszem a nyakamról a terhet. Azt a fiút
                    majd én nevelem... úgy, ahogy akarom...</p>
				<p>Ferkó elámulva nézett az apjára. Ez egészen új volt. S burleszk volt, ahogy
                    eszébe jutott iménti házasságötlete.</p>
				<p>- Ti semmik vagytok - mondta az öregúr -, majd azt a fiút én fogom megtanítani
                    rá, mi a pénz, mi a birtok, mi a becsület.</p>
				<p>S ideges ujjai bütykével kopogtatta az asztalt.</p>
				<p>- Na!... - mondta aztán, s kendőjébe törülte a bajuszát; soká és idegesen és a
                    szeme komoran volt lesütve.</p>
				<p>Akkor fogta görbe botját, a vastag vörhenyegszínű meggyfabotot s az ajtóig
                    sietett.</p>
				<p>Ott megállott, és botját karjára akasztva, tovább dörzsölte kendőjével a
                    bajuszát, szakállát a száj körül. Talán a szemét is. Mintha várt volna valamire.
                    A fiára. A bocsánatkérő szavára.</p>
				<p>De Ferkó az ablakhoz ment, vállat vont... s ő is várt egy szóra... Valami
                    gyöngédre, ami mindent megfordítson s jóra változtasson. Akkor rezzent össze,
                    mikor az ajtó becsapódott a háta mögött.</p>
				<p>Akkor visszafordult, de már senki sem volt a teremben.</p>
				<p>Az asztalhoz ment csendesen. Kitöltött egy pohár bort. Felvette, kiitta.</p>
				<p>Kint szekérnyikorgás hallatszott. A négy rossz ló egymásba gabalyodva indította
                    el a kocsit.</p>
				<p>Ferkó levetette magát a kemény faszékbe, lábát keresztbe vetette, s a levegőbe
                    bámult.</p>
				<p>Odaát a kun urak hangosan kacagtak, beszéltek.</p>
				<p>- Haha, majd tenyészbikának fogok beállani... Hiszen akkor annál jobb. Akkor
                    éppen meg lehet elégedve az öreg.</p>
				<p>S hosszan, üres gyomorral, lehunyt szemmel fölnevetett.</p>
				<p>A kun urak odaát, mintha vele éreztek volna, szintén ideges vígsággal
                    kacagtak.</p>
				<p>Ferkó egyre jobban beletüzelte magát valami szilaj hangulatba.</p>
				<p>Már vendégei is voltak.</p>
				<p>Három professzor volt vele, kettő régi tanárai közül való, a harmadik volt
                    tanulótársa, aki már segédtanárrá nőtte ki magát.</p>
				<p>- Ma olyan kedvem van, mint mikor a fizikából nem voltam elkészülve s mégis
                    felelésre jelentkeztem! - szólalt meg Ferkó, ránézve az öregebb professzorra,
                    aki a fizika tanára volt.</p>
				<p>A vidám, nagy, kövér ember úgy ült a kocsmai széken, mint a szénapetrence a
                    villán, körül lelógott róla a rongya, a kabátja széle, a karja; még a bajsza is
                    csorgott, mintha a szél vinné.</p>
				<p>- Édes fiam - mondta máris mámoros szemmel, papos hangon -, az iskolát ne
                    említsd. Az iskola szent hely, azt profánul emlegetni nem szabad. Abba csak
                    oldott saruval lépj be, szent érzéssel.</p>
				<p>- Vagy delírium tremenssel - szólt csendesen, a másik tanár, Vincze professzor,
                    mosoly nélkül gúnyolódva mindkettejük korhelységén.</p>
				<p>Gyurányi, a fiatal tanárka, aki még nem szokott bele eléggé a tanári státusba,
                    gyerekesen fölnevetett, aztán mindjárt össze is vonta a szemöldökét.</p>
				<p>- Eh, a legnagyobb élvezet bolondot tenni! - mondta hányiveti fejszegéssel Ferkó.
                    - Csak az ivó ember az igazi ember. Akkor jön ki belőlünk a szabad akarat.
                    Irigylem a régi boldog korhelyeket, az őseimet, akik nehéz borokat ittak és
                    hatalmas tempóval mulattak.</p>
				<p>Mindnyájan elhallgattak, és erős hangulat fogta meg őket.</p>
				<p>- Bele vagyok hajszolva az életbe végre - mondta, halkan, de mintha kiáltaná,
                    Ferkó. - Régi vér forr bennem. Megvetem ezt az egész társadalmi rendet, amely
                    bebörtönöz bennünket. Ki akarom rúgni a ház oldalát egyszer.</p>
				<p>Hátra vetette magát, s forró izzadt homlokán széttúrta a haját.</p>
				<p>- Édes fiam, ne tégy balgaságot! - mondta Bodonyi bácsi. - Tanulj rajtam, látod,
                    mi lett belőlem, bár előttem volt valamikor az egész élet az ő örömeivel. És
                    most minden presbiteri gyűlés előtt reszketnem kell, hogy nem csapnak-e el az
                    állásomból, a szegény szent feleségemmel és öt drága beteg gyermekemmel
                    együtt.</p>
				<p>- Aki hátul marad, tegye be az ajtót! - kiáltotta Ferkó, a hajdani korhely
                    cimborák széles mozdulatával, s eszébe jutott a Bodonyi bácsi nyomorék felesége
                    és degenerált gyerekei.</p>
				<p>- Természetesen - szólt Vincze professzor, aki egy kis ragyás, abszolút tudós
                    volt, beletemetve sörös kriglik és ostoba diákok szűk világába. - Föltéve, hogy
                    az ember levonja a konzekvenciát, s ő maga vállalkozik rá, hogy betegye az
                    ajtót.</p>
				<p>Gyurányi megint elnevette komolyságát, s helyeselte, hogy legjobb is, ha nőtlen
                    marad az ember.</p>
				<p>- Nőtlen? Azt nem! - mondta Ferkó. - Ha lúd, legyen kövér! Ma megházasodom.</p>
				<p>- Micsoda!</p>
				<p>- Az apám kitagad, ha meg nem teszem; különben is az ember nem élhet család
                    nélkül. Legrosszabb esetben kicserélem az apákat.</p>
				<p>- És aztán...</p>
				<p>- És aztán csinálunk egy országos heccet. Hadd örüljön három ember, az apám, az
                    apósom meg én, aki mindkettőjükön kacagok. No meg az egész világ, mert ezen
                    mindenki nevet, ha kisül.</p>
				<p>- Ki lesz az após? - kérdezte Bodonyi bácsi szigorúan.</p>
				<p>- A polgármester.</p>
				<p>Bodonyi bácsi megszeppenve mondta:</p>
				<p>- De fiacskám, csak úgy heccelődésből az isteni törvényekbe ütközni!...</p>
				<p>- Nagyon okosan - szólt Vincze professzor -, nem is lehet jobb keresztezést
                    kívánni.</p>
				<p>- Persze! - kacagott fel Ferkó. - Hisz az a cél éppen, hogy jó vérkeresztezés
                    jöjjön ki a komédiából. A Kerekegyházyak vére nagyon is meghígult már, egy kis
                    sűrű Kotzogh-vér jól fog esni az utódoknak. Urak, nincs vesztegetni való idő, ez
                    a perc, amit üstöknél kell megragadni; szíveskedjenek nevemben átsétálni a
                    szomszéd terembe, s annak rendje és módja szerint megkérni a polgármester úrtól
                    tisztelt kisasszonykája kezét nekem.</p>
				<p>- Megbolondultál! - morogta Bodonyi bácsi, s visszahúzódott a széken, amely
                    recsegve-ropogva ferdült el alatta.</p>
				<p>- Ájn, cváj - kacagott fel jókedvűen Ferkó, s magasra emelte a poharát. Gyermekes
                    friss pajkosság csillogott fel a szemében, mint mikor kisdiák korában döglött
                    macskát csempésztetett be a részeg Bodonyi bácsi órájára.</p>
				<p>De Bodonyi bácsi nem az az ember volt, akivel tréfálni lehet. Még úgy éjfél után
                    csak csak, de este nyolc órakor! Még kevés volt benne az ágyazás ilyen nagy
                    hecchez. Ha csak rágondolt is, hogy a polgármester elé áll, aki a vasárnapi
                    presbiteri gyűlésen már ki is mondhatja az ő elcsapatását, hideg futkosott végig
                    hája színén.</p>
				<p>- De hogy jut eszedbe ilyen bolondság.</p>
				<p>- Hja, a szívnek nem lehet parancsolni.</p>
				<p>- Szó sincs róla, nagyon eszes, nagyon intelligens gyerek; - bólintott bánatosan
                    Bodonyi bácsi - mind a nyolc osztályból jeles magánvizsgát tett.</p>
				<p>- Mi a patvar, gimnáziumot végzett? Hisz nagyszerű!</p>
				<p>- És szép lány, barátom - szólt Gyurányi -, tegnap láttam, gyönyörű lány! Ritka
                    szép, ritka szép!</p>
				<p>- Szép lány? - annál jobb! - nevetett Ferkó. - Még kisül a végin, hogy nem is
                    bolondság az ötletem.</p>
				<p>- Nem is ismered? - kiáltotta Bodonyi bácsi.</p>
				<p>- Ismerni! A régi időkben mindig azt mondták a szülők, hogy elég ideje van az
                    embernek megismerni a feleségét az esküvő után! Szeretem az öreg
                    igazságokat.</p>
				<p>Vincze csendesen nevetgélt a bajusza alatt.</p>
				<p>- Igaz, igaz, de hát...</p>
				<p>- De hát ti most ketten szépen fel fogtok állani, kedves öregem, - stellungba
                    vágjátok magatokat és átsétáltok! De nem itt ám, ezen az ajtón, az nem volna
                    elég ünnepélyes, hanem szépen körül a folyosón. Á, öregem, hiszen ha kopóval
                    hajtanám föl a megyét, nem találnék remekebb lánykérőt nálad.</p>
				<p>S vidáman nézett a Bodonyi bácsi szemébe, amely kétségbeesetten pislogott, s
                    kutatott valami mentség után.</p>
				<p>- Nahát csak azt tedd meg hát akkor, hogy várjál holnap reggelig. Akkor fölveszem
                    az új Ferenc József kabátomat, más nyakkendőt kötök, s elmegyek a
                    lakására...</p>
				<p>- Édes fiam, csak nem téged küld délelőtti lánykérőbe - mondta Vincze
                    rezignáltan, amire mindnyájan elnevették magukat.</p>
				<p>- Nos, tehát, mélyen tisztelt kedves tanár úr, úgyis, mint...</p>
				<p>- Hagyj nekem békét! - mondta az öreg mérgesen.</p>
				<p>- Micsoda? Nem akarsz?</p>
				<p>- Nem hát!</p>
				<p>- Nem!? - kiáltotta Ferkó. - Megtagadod?</p>
				<p>- Meg...</p>
				<p>- Jól van. Egy párbaj nem a világ.</p>
				<p>A többiek nevettek, de Bodonyi bácsi a nyakkendőjéhez kapott, s nagyokat
                    lélegzett. Aztán egy természetes mozdulattal fogta a kriglijét, s kihajtotta,
                    ami még benne volt. Ivás közben mellette visszalesett apró bogárszemével
                    Ferkóra, de ez elnézett s nem látta többet Bodonyi bácsit.</p>
				<p>Az öreg kapta a botját, s hirtelen teljesen berekedt hangon kiáltotta:</p>
				<p>- Ha párbaj kell, arra is itt vagyok!</p>
				<p>S elment kérlelhetetlenül.</p>
				<p>Ferkó halkan nevetett. Kis kortyot ivott.</p>
				<p>- No, urak, hát akkor ti ketten szíveskedjetek a küldetésben eljárni.</p>
				<p>Vincze professzor föltette a kalapját, kiitta a sörét, s minden teketória nélkül
                    felállott. Gyurányi azonban abban a percben, mikor rá került a sor, éppúgy járt,
                    mint Bodonyi bácsi. Megrémült a következményektől. De aztán hirtelen elgondolta,
                    hogy először is, semmi becstelen dolgot nem tesz, másodszor, úgyis csak
                    ideiglenes tanár, és jövőre legföllebb elmegy innen, harmadszor, Ferkó majd
                    csak gondoskodik róla, s ez mindenesetre vigasztalóbb, mint ha őt is párbajjal
                    fenyegetné meg.</p>
				<p>A polgárok éppen készülődtek hazafelé, mert fél nyolc után már veszekedik az
                    asszony, ha várni kell a vacsorával. Észre sem vették, mikor a két tanár
                    belépett, csak akkor neszeltek fel, mikor Vincze az asztal közepén megállva,
                    szemben a polgármesterrel, éles, borköszörülte hangon, nyugodtan így szólt:</p>
				<p>- Tisztelt polgármester úr!</p>
				<p>Mindenki feléje fordult, s nagy szemet meresztett rá. A polgármesternek egyszerre
                    merev lett a közönyös arca, mint mikor a közgyűlésen interpellálják meg.</p>
				<p>- Van szerencsém - folytatta Vincze professzor - egy nagy megbízatásban jelenni
                    meg itt. Kerekegyházy Ferenc úr, mint megbízóm, azzal a kívánsággal küldött
                    önhöz, hogy az ő nevében s az ő számára kérjem meg az ön leánya kezét.</p>
				<p>Az emberek mind sóbálvánnyá lettek, s a lélegzetük is elállott erre a hihetetlen
                    szóra, amelyhez hasonló még nem hangzott el a Kunság egész históriájában.</p>
				<p>A polgármester nyugodtan ült a helyén s pipázott. Vincze professzor éles, merev
                    szemmel bámult a szemébe. Szinte átfúrta okos, éles tekintetével a nagy
                    flegmatikus embert, aki az arcán bírt uralkodni, de a szempillája
                    egyszer-kétszer meghunyorgott ravasz kis hunyorítással, s ettől titokban még
                    élesebb és kutatóbb lett a professzor szeme.</p>
				<p>Lassan mindenki odanézett a polgármesterre, aki lassan leeresztette a szempilláit
                    a szembogarakig, s aztán tekintetét a pipája száráig, s csendesen elkezdett
                    vájkálni benne az ujjával. Végre megszólalt.</p>
				<p>- Melyiket?</p>
				<p>Ez a váratlan szó egyszerre új helyzetet teremtett.</p>
				<p>Vincze professzor meghökkent, fogalma sem volt róla, hány lánya van a
                    polgármesternek. De nem jött zavarba s nyugodtan felelt.</p>
				<p>- Meg fogjuk kérdezni megbízónkat.</p>
				<p>Sarkon fordult és kiment. Gyurányi úgy kullogott utána, mint aki borzasztóan
                    szégyelli, hogy ilyen nagyra nőtt.</p>
				<p>Ahogy a két tanár eltűnt az ajtó mögött, mint egy rakétalöveg, pattant ki
                    sercegve az urakból a kacagás.</p>
				<p>A polgármesternek csak egy lánya van.</p>
				<p>Ferkó odaát sápadtan hallgatta a kacagás fojtott moraját, mert nem értette a
                    polgármester szavát. Hirtelen úgy érezte, mintha rettenetes mélységbe szédülne
                    lefelé fejjel. De aztán az asztalra vágott ököllel, s erre megállott a szédülés.
                    Itt ki kell vágnia magát, ha az ég és föld össze szakad is.</p>
				<p>- Mi az, mi az? - kérdezte halkan és izgatottan.</p>
				<p>Vincze nyugodtan válaszolt.</p>
				<p>- Annyit kérdezett, hogy: melyiket?</p>
				<p>Ferkót mintha kígyó csípte volna meg.</p>
				<p>Egy villanásra látta, hogy itt az ő hecces lánykérésének vastag visszatromfolása
                    történt. A polgármester felteszi róla, hogy azt sem tudja, van-e lánya, vagy
                    nincs. Ezen az egész város, az egész Kunság kacagni fog az ő rovására, s
                    egyszerre biztos volt benne, hogy csak egyetlen lánya lehet a
                    polgármesternek.</p>
				<p>- A törvényes lánya kezét - kiáltotta tele torokkal, hogy odabenn is
                    meghallották.</p>
				<p>A szomszéd szobában el is némult minden nesz. Úgy fülelt az egész társaság,
                    mintha valami új földrengésre várnának.</p>
				<p>- És mondja meg tanár úr - kiáltotta teljes hanggal Ferkó -, ha megtagadja tőlem
                    a lánya kezét! meg fogom szöktetni!</p>
				<p>Hátat fordított a tanárainak, s ezek viszont sarkon fordultak az ajtó felé. A kun
                    urak némán és izgatott hangulattal várták, hogy referálják el a feleletet,
                    amelyet akaratuk ellenére is hallaniok kellett már.</p>
				<p>- Van szerencsém megbízómnak azt az üzenetét adni át - szólt Vincze professzor -,
                    hogy ő a polgármester úr törvényes lányának kezét kéri, s azzal az
                    eltökéltséggel, hogy abban az esetben, ha meg nem kapná, meg fogja
                    szöktetni.</p>
				<p>Ebben a percben, erre a szóra, mintha egy akaratlan kitört ideges kacagás nesze
                    hallatszott volna át a síri csöndbe, odaátról, a szomszéd teremből.</p>
				<p>A polgármester kivette a pipát a szájából, s természetesen, izgalomnak minden
                    nyoma nélkül mondta:</p>
				<p>- A lányom otthon van az anyjánál. Az rendelkezik vele... Attól kérjék...
                    Különben pedig, ami a többit illeti, méltóztassanak csak megmondani tisztelt
                    megbízójuknak, hogy mindig kettőn áll a vásár.</p>
				<p>A pipát újra a szájába vette, s jól középre, jelezve, hogy részéről be van
                    fejezve a dolog.</p>
				<p>Vincze tanár meghajtotta magát.</p>
				<p>- Tudomásul vesszük - mondta s hátat fordított.</p>
				<p>Ferkó idegesen, toporzékolva járkált a szobában.</p>
				<p>- No, urak - kiáltotta a visszatérő követei elé -, most már aztán igazán mellém,
                    aki szeret! Legénybúcsú! Száz korhely ősöm kedve berzenkedik bennem. Most aztán
                    megmutatjuk ennek a lomha világnak, mi a virtus. Igaz-e?</p>
				<p>Magasra emelte poharát, aztán kiitta, s a falhoz vágta, hogy ezer darabba
                    tört.</p>
			</div>
			<div type="chapter">
				<head>5</head>
				<p>A polgármester olyan hallgatagon ült a vacsora mellett, hogy a felesége végre is
                    teljesen kijött a béketűrésből, mert az asszonyt ez az egy tudja felbőszíteni, a
                    férj teljes hidegvére.</p>
				<p>Kivált, mikor nincs ok a pörölésre.</p>
				<p>- Hát mit akartok már velem! - tört ki, mikor a cseléd leszedte az asztalt.</p>
				<p>Mariska meg az apja egyszerre pillantottak rá. Mindketten olyanformán néztek,
                    ahogy a felnőttek néznek a mérgeskedő gyerekre.</p>
				<p>- Mit?</p>
				<p>- Semmit...</p>
				<p>- Azt látom, de az nekem elég volt! Hát az én betegségemről már mindenki
                    elfeledkezik! Már ez a lány is úgy néz rám, mintha üvegből volnék, az isten
                    tudja hol jár az esze! Ahhoz már hozzászoktam, hogy az uram régen leráz
                    magáról!</p>
				<p>Az asszony keserűen nézett el a távolba, aztán felállott, s letörülte a port a
                    képkeret alsó részéről.</p>
				<p>Mariska sajnálkozva nézett utána. Nagyot sóhajtott, s azt mondta: Szegény
                    Merry!... s bólogatott hozzá. Nem tudta elképzelni, hogy fog ő már megint
                    beleszokni a szülei körbe. Az apja ingujjban ül a vacsoránál, az anyja affektál
                    a betegségével, a vacsora ebben a nyomott levegőjű, komor, puszta, ízléstelen
                    szobában, s itt kell ülnie ezeken a nehéz, esetlen székeken, a régi snassz
                    bútorok között! És újra sóhajtott.</p>
				<p>- Na látod - mondta mosolyogva az apja, s ránézett a lányára.</p>
				<p>Mariska azt hitte, mindent lát, és szenvedő, világfájdalmas arcot öltött.
                    Hihetetlen, milyen életet tudnak élni az emberek, akiknek fogalmuk sincsen az
                    igazi életről. Vannak emberek, akik megházasodnak, nők, akik férjhez mennek, s
                    az egyes párok képesek húsz vagy több évig együtt élni, és mindennap egymás
                    arcát nézni, közönyös dolgokról beszélni... a tyúkokról meg a tehenekről meg a
                    tanyáról meg a szomszédokról meg saját magukról... És ez házasság!</p>
				<p>Összetette két kis finom kezét, s úgy nézett az apjára, mint valami özönvíz
                    előtti lényre.</p>
				<p>- Nono, anyukám - mondta az öregúr békítve, csendesen, de szemmel látható
                    igyekezettel - hát nagyon morózus vagyok?</p>
				<p>- Ah, sokat adok rá - szólt a mama, s visszaült a székére.</p>
				<p>- Nonono, anyukám... Gondjaim vannak!</p>
				<p>- A várossal persze, velem nincsenek, azt tudom!</p>
				<p>Merry meglepetve figyelt fel. Ez a hang, ahogy ez a két ember beszél egymással,
                    ez a szerelmesek örökös, kiapadhatatlan követelőzése és páros viaskodása
                    egymással! Finom széles ajkai gúnyosan biggyedtek meg, s visszahúzódva önmagába,
                    mint valami páholyból figyelte kritizálva az öregeit.</p>
				<p>- No hát a város dolga is az én dolgom.</p>
				<p>- Süllyedjen el a városod. Azelőtt nem voltál ilyen félholt, mikor még nem
                    tiszteltek meg olyan nagyon a bizalmukkal a bugrisok.</p>
				<p>- Nonono, még mindig nem vagyok Napóleon! Mit gondolsz, az volt ám
                    elfoglalva!</p>
				<p>- Az egy bolond volt. Én nem lettem egy bolondnak a felesége, hanem Kotzogh
                    Péternek.</p>
				<p>Az öregúr elnevette magát, s kedvtelve nézegette a párját.</p>
				<p>- Mégpedig Petykónak, mi? Anyukám.</p>
				<p>Az asszony sóhajtott.</p>
				<p>- Petykó!... Az is régen volt!...</p>
				<p>Egy pillanatra elhallgattak. A férfi, a nagy vastag, fekete ember csöndesen ült a
                    karosszékében, s barna szemeit puhán legeltette a felesége arcán, amely a
                    lámpa sárga fényén egészen megfiatalodott, s egyszerre kecses duzzogással
                    színesedett meg. Széles, de szép vonalú szája lágy lett, mint sírásos
                    gyerekszáj, arca élén lassan egy kis vérszínesség árnyalata nyílt ki, s olyan
                    puhaság és naivság párája rezegte be kifejezését, hogy mint fakó tükörben,
                    egyszerre felrémlett a hajdani üde fiatal lány karaktere, amely olyan kedves és
                    olyan megható lehetett.</p>
				<p>Merry egy pillanatig félénk örömmel leste ezt a gyöngéd hangulatot, de mikor az
                    apja hirtelen kinyújtotta a kezét, és szíjbőrű barna kezével megfogta a felesége
                    sovány és eres kézfejét, s egy kis érzéki mohósággal nyúlt hozzá, a lányka
                    sértődötten fordította el pillantását, s eltűnt előle a szép dekoratív
                    biedermeyer beállítás.</p>
				<p>Az öregek szerelme, kivált a gyerekek előtt csak addig ízléses, míg nem valóság,
                    csak ráfogás.</p>
				<p>Az asszony észrevette, megértette a lánya ellenséges elfordulását, s durván
                    elrántotta a kezét.</p>
				<p>- Ne izélj itt nekem! - mondta idegesen.</p>
				<p>Merry gyöngéden nézett az apjára, mintha ő akarta volna megvigasztalni. S
                    meglepte az apja férfiassága, a gyöngédsége, a jósága. Igazán férfi ez, egy
                    szeretni való, egy gyönyörű ember. S fel is állott rögtön, és odament hozzá, s
                    hízelkedve borult a vállára, mint kislány korában, és megcsókolta a homlokát,
                    aztán hozzádörzsölte az arcát az apja kissé borostás állához, s belecsókolt a
                    sima kis bajusz alá, az izmos, kemény férfiszájra.</p>
				<p>Az apa megveregette a lánya hátát, s kis játékos büszkeséggel kacsintott oda az
                    anyjára.</p>
				<p>- Látod! Te már nem tudsz így hízelegni!</p>
				<p>- Ah. Talán tudtam valaha. Én nem szoktam senkinek hízelegni! Nekem szoktak
                    azelőtt. De az régen volt.</p>
				<p>- Anyukám! - mondta turbékolóan a férj, s kicsit eltolta magától a lányát; bal
                    karral messze tartotta, jobb kézzel pedig megsimogatta a felesége állát.</p>
				<p>Az asszony elnevette magát, aztán felbiggyesztette az ajkát.</p>
				<p>- Na. Csak hagyjuk. Nem szeretem az erőltetett dolgokat.</p>
				<p>- Nem kell azt erőltetni, babám - szólt élénken a férfi, s úgy pillantott rá,
                    mint hajdanában, mikor még először kutatta a szeme kíváncsian és jövőbe nézve
                    ennek a nőnek az arcán az ígéretet: az élet boldogságát.</p>
				<p>Aztán a lányára nézett, furcsa, komoly, kutató nézéssel.</p>
				<p>- Azt nézed - szólalt meg a felesége, már kissé humorizálva önmagán -, hogy hát
                    ez tudna-e annyit vegzálni valakit, mint én téged?</p>
				<p>Összemosolyogtak. Ó igen, ők értik egymást. Az első perc óta, hogy egymásra
                    találtak, mindig ismerik egymásnak minden ki nem mondott gondolatát is.</p>
				<p>Merry rögtön hidegen és magasról nézett le rájuk megint. A férfiakat általában
                    nem szerette, különösek voltak neki, idegenek, kellemetlenek. Magasabb
                    intelligenciájúak s emiatt örökké akaratlanul is fölényesek. Vagy nagyon is
                    ostobák, s annál önhittebbek. Utálatos valami volt neki a férfi, s most, hogy az
                    apját ilyen finomnak és valahogy nagyon értékesnek találta rusztikus formája
                    mellett, egészen meg volt döbbenve, hogy az anyja, akit éppen szellemi
                    kifejlődése óta ellenségesen és örökké kritizálva nézett, hogy tudott szert
                    tenni egy ilyen férfira? S hogy tudta megtartani a szerelmét húsz éven át?
                    Mivel? Az örökös zsörtölődésen kívül ugyan mit adott a férjének.</p>
				<p>De ahogy az apjára nézett, s meglátta, hogy annak egész megkönnyesedett a
                    tekintete, amint szerelmesen nézett a feleségére: meg volt döbbenve, és éreznie
                    kellett, hogy az élet roppant titokzatos, s az emberek lelke soha sincs a néző
                    előtt kipakolva, mint a batyus zsidó vagyona.</p>
				<p>És mégis sértette, bántotta a szülői közt ez a szerelmeskedés. Illetlennek
                    találta, természetellenesnek, s el akart menni, hogy ne lássa őket.</p>
				<p>- Fáj a fejem - szólt.</p>
				<p>- Fáj! - szólt részvéttel az anyja.</p>
				<p>- Semmi; csak egy kicsit megfájdult a szobalevegőn. Lefekszem.</p>
				<p>Gyorsan elköszönt, szaporán megcsókolta az apját s az anyját, és bement a maga
                    szobájába. Az előszobából nyílt a szobája, azelőtt kamara volt az udvarra. Pár
                    év előtt kikövetelte az apjától, hogy az ablak elől tegyék el a kis sertésólat,
                    s az istálló és a ház közt maradt helyen kis kertet csináltatott. A falakat
                    befuttatták vadszőlővel, s az már fent járt az ereszeken, a kertecskét
                    teleültették jószagú virágokkal, s a rezeda és a bazsalikom illata megtöltötte a
                    kis szobát, amelyet Mariska a maga ízlése szerint rendezett be; Pestről hozott
                    szép dolgokkal tömte meg.</p>
				<p>Sok harcba került, míg ki tudta vinni, hogy itt egyedül engedték aludni. Mert a
                    szülei megmaradtak a szűk kis utcai oldalszobában, amelynek egy ablaka volt s az
                    egész házban a legnyomottabb és leglevegőtlenebb helyiség volt. - Aludni jó -
                    mondta az anyja, ha egészségtani érvekkel támadta meg.</p>
				<p>Az utcai nagy szoba volt a díszszoba, azelőtt ebédlő volt, de aztán átalakították
                    ebédlőnek az udvari szobát, a kamarákat pedig szobákká változtatták.</p>
				<p>A háznak csak egy ajtaja volt az udvarra a nagy előszobából, azt mindig az anyja
                    szokta becsukni éjszakára, s a kulcsát felakasztotta az ebédlőben.</p>
				<p>Kissé félelmes és börtönszerű volt a ház, amelyet csak a megszokás tudott
                    tűrhetővé és talán kellemessé is tenni. Se kényelem, se bizalmasság, se szépség
                    nem volt a házban s a ház körül, rideg volt, szükségszerű, szinte ínséges, mint
                    minden ház Kerekegyházán, ahol még az egészen kicsi parasztházak a
                    legkedvesebbek, kivált, ha egy-egy fa került valahogy az udvarukra.</p>
				<p>Merry nem volt álmos és nem tudott aludni. Egy ideig kinézett az ablakon a szép
                    holdvilágos estén, de a kert kedves, sötét zugába közelről hallatszott be a
                    tehénbőgés, s a rozmaring szagát néha a tőzeg bűze keverte.</p>
				<p>Idegesen egyenesedett fel s visszavonult kis szobájába, amely olyanforma volt,
                    mint egy keleti bazár, megtömve egzotikus holmikkal. Az idén már abszolúte nem
                    érdekelte a japán, tiszta indiai iparművészeti dolgokat vásárolt.</p>
				<p>A barátnőjére gondolt, aki Pesten mindent pótolt neki, szülőt, barátot, ideált, a
                    nagy művésznőre, aki úgy felszippantotta őt, a kislányt, mint a rózsa illatát,
                    s fájdalmasan érezte újra, mennyire visszasüppedt ebbe a kultúrátlan
                    világba.</p>
				<p>Leült egy kis kanapénak a szögletére, amely a szoba sarkában volt, s két
                    tenyerébe támasztott állal váratlanul Kerek Ferkó jutott az eszébe.</p>
				<p>Nemigen volt semmi határozott fogalma róla, ki lehet, mi lehet ez a fiatal férfi,
                    tulajdonképpen nem is volt kíváncsi rá, a mai valóságára; azt a régi képet
                    akarta újra látni, mikor ő kislány korában félrehúzta az ablakon a fehér
                    csipkefüggönyt és leste délben az arra kocsizó deákot...</p>
				<p>Valami nagyon szépek jutottak erről eszébe: szók, finomak, modernek,
                    különösek:</p>
				<p>- Némi szenzációk szántották akkor ifjúságom zsenge üdeséget... S még nem
                    cikázták át érzéki tüzek, maró gyönyörűségek zsibbadtságos
                    kislányéletemet...</p>
				<p>Ezt megírja, ezt beleírja a levélbe, gondolta magában, s ijedten jutott eszébe a
                    félbenmaradt, a nagy szobában, az asztalon hagyott levél.</p>
				<p>Minden vére a fejébe tódult ijedtében. Ha az apja elolvasná.</p>
				<p>Úgy megrémült, majd elszédült ettől. A szájacskáját kinyitotta s nyitva
                    felejtette, mintha ijedt kiáltás után tenné.</p>
				<p>Borzasztóan restellné, ha az apja olvasná azokat a túlcsiszolt finomságokat,
                    amiket ő olyan, szinte testi kéjérzéssel szokott leírni, a legújabb s
                    legfiatalabb írók modorában.</p>
				<p>Óvatosan felállott és kiment.</p>
				<p>Átlopózott a szobákon, s benyitott csendesen az utcai szobába.</p>
				<p>Végiglebegett fehér ruhájában a szobán, amely világos volt, mert az öregek félig
                    nyitva hagyták a hálószoba ajtaját, s a lámpa bevilágított.</p>
				<p>Ebben a percben megállott, mert az apja erős, tiszta, vastag hangján folytatta a
                    beszélgetést, amelybe már, úgy látszik, az ágyban fekve, nagyon
                    belemelegedtek.</p>
				<p>- Hát azt mondta a kis professzor: Van szerencsém megbízóm: Kerekegyházy Ferenc
                    nevében megkérni a polgármester úrtól a lánya kezét.</p>
				<p>Merrynek minden vére leszállt mélyen a szívére. Az anyja valami szokatlan hangot
                    adott.</p>
				<p>- A lányomat!? Kerekegyházy!</p>
				<p>- Azt feleltem neki, hogy a lányom az anyjáé. Tessék annak rendje és módja
                    szerint hozzáfordulni, nem így a kocsmában, hozzám.</p>
				<p>Az anyja, úgy látszik, meg volt elégedve a felelettel, mert valami helyeslő
                    hangot hallatott:</p>
				<p>- Képzeld, azt kiáltja vissza, hogy vigyázzak, mert ha nem adom hozzá,
                    megszökteti.</p>
				<p>Merry egyik ámulatból a másikba esett.</p>
				<p>Egy olyan furcsa regény sült ki itt váratlanul a füle hallatára, erre igazán nem
                    volt elkészülve.</p>
				<p>Még nevetni sem tudott volna rajta.</p>
				<p>Hát az ő régi intimus emlékei ilyen hamar kivirágzanak valami barbár, otromba
                    paraszti valósággá.</p>
				<p>- Pfuj - mondta magában, s gőgösen kihúzta a derekát. - Megkérni látatlanban s
                    megszöktetni ismeretlenül, erre csak ezek a bárdolatlan kocsistempójú urak
                    képesek, akik ostobák és műveletlenek, és pökhendiek, önhittek, falánkok,
                    habzsolók, mint az állatok.</p>
				<p>Szeretett volna még többet is hallani, de nem mert itt maradni.</p>
				<p>Pár pillanatig még várt, de odabent senki sem szólt, s ő halkan megfordult, s
                    amerre jött, visszalopózkodott a maga szobájába.</p>
				<p>Lábai alatt csikorgott a deszka; a kilincs zörrent.</p>
				<p>Megrémült.</p>
				<p>Ha észreveszik, hogy leskelődik.</p>
				<p>Ha megtudják, hogy mindent hallott, vége. El kell süllyednie.</p>
				<p>Úgy lopta magát, mint a tolvaj, s igen fellélegzett, mikor a kis szobájába
                    visszatért.</p>
				<p>Ott jutott eszébe, hogy mégsem hozta ki a levelét.</p>
				<p>Idegesen kezdett föl s alá járkálni a szobácskájában. Hátra tette a kezét,
                    lehajtotta a fejét, s égett a homloka a haragtól.</p>
				<p>Eleinte azt hitte, hogy arra haragszik, a Kerek Ferkóra, aki így mer őróla
                    gondolkodni, de aztán rájött, hogy saját magára, amért valahol a belsejében
                    ideges remegést érez s közönséges női hiúságot és örömet, s amért minden
                    fölényessége mellett is kitört egyszerre belőle a boldog kacagás.</p>
				<p>- Szép história - mondta magában -, hogy megkérnek a kocsmában, és meg akarnak
                    szöktetni az ablakon át! A kentaur és a lány; a mongol törzsfőnök és a
                    lányrablás az ókorban!... És éppen én!...</p>
				<p>- Ez szép. A kis Mariska, az boldog volna a helyemben... Sőt az öreg Emma is.</p>
				<p>Kacagott.</p>
				<p>- Kicsit irigyelni fogják a botrányomat a szüzek.</p>
				<p>És nevetett, nevetett, míg csak hirtelen rá nem jött a nagy megaláztatásra, amely
                    az ő modern nőiségét érte. Akkor toppantott, s összeráncolt homlokkal
                    mondta.</p>
				<p>- Haha! Egy suffragettet megszöktetni! - és nevetett.</p>
				<p>Az anyja azonban odabent a hálószobában sírósan beteg hangon szólt:</p>
				<p>- Az már igaz, hogy csak a férfiakra kell valamit bízni, ha el kell romolni annak
                    a dolognak! Nem tudom, hogy miért utasítottad vissza olyan durván. Hát talán az
                    én lányom nem illenék be Kerekegyházynénak? Vagy talán egy Kotzogh Péterre
                    sértés az, akármilyen módon kéri meg a lányát egy Kerekegyházy?</p>
				<p>- Hát te mit tettél volna?</p>
				<p>- Szép kérdés! Ki nem löktem volna, az bizonyos!</p>
				<p>- Na hát kilökni én se löktem ki - mondta a polgármester komolyan, egyenes
                    kálvinista ravaszsággal. - Én beugrattam a csikót a karámba... Tudod!... Mert jó
                    csikó! Érdemes vele kezdeni! De elébb be kell törni!... Hogy jó igás legyen
                    belőle!... Mert ismerlek én benneteket! A lányodnak is olyan mindenre jó férj
                    kell, mint az anyjának. Azt pedig szoktatni kell... Annak iskola kell, mint a jó
                    lónak! Hogy türelmesen rágja a zablát. Mi! Anyó?</p>
				<p>S szerelmesen paskolta meg a felesége meztelen vállát.</p>
			</div>
			<div type="chapter">
				<head>6</head>
				<p>Minden épkézláb embernek szaladnia kellett cimborák után. Maguk a professzorok is
                    elmentek, hogy a legénybúcsúra vendégeket hívogassanak.</p>
				<p>Ferkó kis ideig magára maradt, csak egy csomó üres söröspohárból gőzölgött kissé
                    bizony émelyítően és szúrósan, mint valami rossz emlék, az előbbi társaságnak s
                    az iménti kényelmetlenül bolond históriának a szaga. Ferkó egy percre magára
                    eszmélt.</p>
				<p>Kemény barna szemöldökébe beleütközött hosszú szempillája, amint lehajtott fejjel
                    előre bámult. Eddigi tréfái az unatkozó ember könnyelműségéből eredtek, de most
                    túllőtt a célon!</p>
				<p>- Ej - ütött az asztalra csinált könnyelműséggel -, eb, aki bánja. Emberhalál
                    lesz belőle. Mindenkinek jussa van egyszer megbomlani.</p>
				<p>Hátravetette magát a széken, s igyekezett elfojtani minden kellemetlen érzést.
                    Egy jó hecc az egész, ma mulatunk, s holnap mi kacagunk rajta, milyen
                    kolosszális bolondságot tettünk.</p>
				<p>Hiszen csak egy motívum hiányoznék az egészből: férfi önérzetét sértette, hogy
                    egy ismeretlen lányt, egy fiatal s művelt lánykát kevert bele a dologba.</p>
				<p>De aztán ezt is lerázta magáról.</p>
				<p>Ej, mit! Legalább egyszerre híres lány lesz belőle. Legfeljebb kosarat ad: s
                    meglesz a teljes elégtétele, hogy Kerekegyházyt kosarazott ki.</p>
				<p>- Bundi bácsi - kurjantotta el magát, s belerázta a haját a homlokába.</p>
				<p>- Ha felhúztuk a harangot, most aztán kongatni kell. Most már nincs megállás!...
                    - De azért eszébe villant, milyen derék volna lóhátra vetni magát, s kivágtatni
                    ebből az ostoba és rút komédiából.</p>
				<p>Bundi bácsi betotyogott.</p>
				<p>- Hát öregem, van-e elég bora? - kérdezte tőle.</p>
				<p>- Borom? - szólt Bundi bácsi; pakli gyufát vett ki a lajbi zsebéből, aztán székre
                    állott, s levette a függőlámpa üvegjét.</p>
				<p>Addig nem is szólott tovább, míg nagy körültekintéssel meg nem gyújtotta a gyufát
                    a nadrágja szárán s nagy sustorgás után lángra nem kapott a kéntől a
                    faszálacska, attól pedig a széles lángú lámpa bele.</p>
				<p>Még egyszer meggusztálta a lámpát, jól ég-e, aztán hunyori pillantását Ferkóra
                    vetette, s azt mondta:</p>
				<p>- Hát vanni van.</p>
				<p>- De mennyi?</p>
				<p>- Mennyi. Hát amennyi kell.</p>
				<p>- Mind kell! - kiáltotta Ferkó, s újra az asztalra ütött egy kicsit.
                    Mesterségesen tüzelte magát a legényes tempóba.</p>
				<p>Bundi bácsi helyére tette a széket, mert rendes ember volt.</p>
				<p>- Má pedig mindet nem adom.</p>
				<p>- Nem-é?</p>
				<p>- De nem ám. Másnak is kell.</p>
				<p>- Mámma nem kell másnak. Ma mindenki az én vendégem.</p>
				<p>- Eltérnek.</p>
				<p>- De ami bor van a pincében, annak el kell fogyni.</p>
				<p>- El-e?</p>
				<p>- El a.</p>
				<p>- Hát igen arra való. Hogy tisztujjon a hordóbul.</p>
				<p>- Na hát akkor megegyeztünk.</p>
				<p>- Hát, meg ippen nem.</p>
				<p>Ferkó dühös lett, azt hitte a pénzét félti az öreg.</p>
				<p>- Kifizetem rögtön, ne féljen - mondta, s a zsebébe nyúlt. - Adjon tintát,
                    tollat.</p>
				<p>Az öreg gyanúsan nézte a dolgot, s nagy morogva hozta elő a sarokból, a vak
                    polcból az ócska krajcáros tintatartót, meg a satnya kis tollszárat.</p>
				<p>Ferkó fogta, belemártotta a tollat a tintába, s ráírta a nevét a váltóra:
                    Elfogadom...</p>
				<p>- Porzót.</p>
				<p>Az öreg port sepert össze a földről, s ráhintette az írásra, mintha búzával vetné
                    be a felszántott földet.</p>
				<p>Ferkó megfordította a lapot s a hátulsó oldalára is ráírt egy nevet.</p>
				<p>- No öreg itt a pénze.</p>
				<p>Bundi bácsi azonban csak nézett, nem nyúlt a papírhoz.</p>
				<p>- Mi a fene a - kérdezte kurtán.</p>
				<p>- Váltó, - csak ismeri a váltót!</p>
				<p>Az öreg megingatta a fejét türelmetlenül.</p>
				<p>- A váltót csak ismerem, de azt nem, hogy micsodás e.</p>
				<p>- Hát nézze öregem, megmagyarázom. Ez itt egy hamis váltó. De ez többet ér,
                    mintha jó volna. Mert hiába írok én magának váltót alá, azt se én nem fizetem ki
                    egyhamar, se az apám. De ezt a váltót, amelyikre ráírtam az öregnek a nevét: ezt
                    hamar ki fogja magától váltani, aki tudja. Én is, de még hamarább az apám.
                    Legokosabb is, ha most rögtön elküldi hozzá. Sokért nem adja az öreg, ha ilyen
                    hamar a markába kaphatja a rossz fiát.</p>
				<p>Elfordult s elnézett. Valami meghatottság rezzent meg keserű szavában.</p>
				<p>- Osztán mennyirül szól az a váltó?</p>
				<p>- Nézze meg.</p>
				<p>Bundi bácsi úgy hajolt fölibe, mintha kút felett állana.</p>
				<p>- Tízezer korona - mondta elképedve. - Énnye a zistenit - fakadt ki egyszerre -,
                    hát én rullam mán azt tudják, hogy én pízír be is hagyom magamat záratni?</p>
				<p>Ferkó fürkészve nézett rá.</p>
				<p>- Tán nem kell? - kérdezte az öregtől.</p>
				<p>- Nekem? Én, úrfi, én az egész istensígír nem adnék egy marok dudvát.</p>
				<p>S köpött hozzá, mert az ő nyelvén finoman dudva néven neveződik az, ami legutolsó
                    az ember portáján, de ami mégis becses, mert az javítja a földet, s amellett
                    főzik az ételt a kunsági menyecskék, fa hiányában.</p>
				<p>- Ne komédiázzék kend velem - kiáltott fel Ferkó - Ne játssza itt nekem a
                    becsületes embert. Nekem nem kell ingyen a bora. Fizetni akarok érte.</p>
				<p>- Jó no, jó! - feleselt vissza az öreg. - Majd megmutatom az asszonynak. Csak nem
                    vagyok huncut, hogy ebbe a szűk világba eleresszem a vendéget. - Avval megfogta
                    a váltó sarkát, mintha patkányt vinne a farkánál fogva.</p>
				<p>- Ötezerír bort! - morogta még a fejét csóválva. - Jól nízünk ki.</p>
				<p>S kilötyögött az ajtón.</p>
				<p>Ferkó dacosan szegte fel a fejét!</p>
				<p>Hát ötezer forintos cehhet fog csinálni itt egyfolytában!</p>
				<p>Éppen jó, hogy hangokat, jó, bortól recsegő, korhelységre hajló hangokat hall a
                    folyosóról, mert már igazán nem tudna nehéz érzései elől menekülni. Nagy dolog
                    az első igazi lépés a mélység szélén.</p>
				<p>Három fiatal férfi lép be. Elöl jön Daruka Lukács, vastag, nagy fekete fiú, tele
                    kunsági parasztgőggel színig, a tokáját úgy kifeszíti a gallérjából, hogy majd
                    megpattan a gégéje, utána lép be Véry, a szép szolgabíró, aki megyés helyről
                    való, s gentry modorával igyekszik verni a helybelieket. Leghátul ballag a
                    csendőrszázados, aki nagyon kezd már elhízni, de azért nem hagy fel a
                    fiatalkodással, felesége nagy bánatára.</p>
				<p>- Itt vannak a hivatalosak! - kiáltott fel a százados, s kidüllesztette a mellét,
                    aztán kordiáliter fogott kezet Ferkóval a másik kettő után. Kétszer-háromszor
                    megrázta, s jól megnézte Ferkót, akivel még sose találkozott ilyen közelről.</p>
				<p>- Remélem, már eleget hallottál rólunk - kacsintott a szemébe, s hirtelen
                    hangosan kacagott. - Mi vagyunk a falu bikái. - S úgy hahotázott, hogy a szeme
                    egészen elveszett az arcában.</p>
				<p>- Csak rátok kell nézni - mondta Ferkó, s vidáman nevetett össze a három
                    fiúval.</p>
				<p>- No, mit isztok? - tette hozzá.</p>
				<p>A pincér is előkerült, s a cigány fickóval együtt minden kérdés nélkül
                    borospalackokat rakott az asztalra. Négyet-ötöt hozott s egy csomóba tette.</p>
				<p>- Sorra az összes asztalra! - parancsolta Ferkó, s végigmutatott a két szobán. -
                    Tele rakni minden asztalt, de rogyásig.</p>
				<p>- E’ jól kezdi - kiáltott a csendőr, s újra gyerekesen nagyot kacagott -, jól van
                    szívem! Én az enyim, te a tied, ásó, kapa tesz össze bennünket. - Azzal megint
                    hatalmasat kacagott, s felkapott egy palackot.</p>
				<p>Daruka Lukács még jobban kidüllesztette a tokáját, s leült az asztal mellé
                    mindjárt a Ferkó oldalára. Arra az egyre mindig vigyázott, hogy a legelső helyen
                    jelenjen meg, mert ő volt a leggazdagabb fiú a városban Ferkó után. Butaságban
                    azonban senkit sem eresztett maga elé.</p>
				<p>- Barátom, a Kása Esztinek egy selyemblúzt ígértem - szólt torkából Lukács s
                    Véryhez fordult.</p>
				<p>Véry lerántotta a száját.</p>
				<p>- Azt ingyen is lekaphatod - mondta kicsinylően.</p>
				<p>- Azt? Azt nem, barátom - szégyenült meg egy kicsit Lukács.</p>
				<p>- Ezek mindig csak a szoknya után bomolnak - kacagott a százados, aki úgy
                    látszik, nem is tud másképpen szólani, csak hogy minden szavához kacag egyet
                    egészséges fehér fogaival.</p>
				<p>- Tán te nem? - mondta Lukács gargalizálva, s kurta, vastagon serkedő bajusza
                    alól köpte oda a szót.</p>
				<p>- Csak ha bor van bennem! - nevetett a csendőrtiszt, s kedélyesen rázta meg hájas
                    testét a kemény széken.</p>
				<p>Ferkó sorra koccintott velük:</p>
				<p>- Szervusz, szervusz - ütötték össze még kissé szertartásosan a poharakat, mert
                    voltaképpen még sose ültek együtt Ferkóval a fehér asztalnál. Ferkó eddig, ha
                    egyszer-kétszer be is jött a városba, meglehetősen távol tartotta magát a
                    dorbézolók kompániájától.</p>
				<p>- Van most egy olyan lovam, barátom - szólalt fel ivás után a százados, mintha
                    csak a pohárból hörpintette volna ki a szót -, az áldását! hogy olyant még nem
                    pipált Európa. A fene egye meg a dögit, úgy megy, mint a kutya; ebbe a melegbe
                    egy araszra kihányja a nyelvit.</p>
				<p>- Igazán - érdeklődött Lukács.</p>
				<p>- A nyű essen bele, így kilógatja a nyelvit e!</p>
				<p>- A szép lehet - szólt unott arccal Véry.</p>
				<p>- Alig várom, hogy a sógorom lejöjjön Pestről. Barátom, a pesti úr, az mind nagy
                    lovas meg nagy vadász! Hát erre a lóra fogom ültetni a sógort! Hogy fog az
                    festeni azon a lovon; mint egyik kutya a másikon.</p>
				<p>Jóízűen, hirtelen felkacagtak mind a hárman, még Ferkóra is ráragadt a kacagás,
                    pedig egyszerre csak úgy vette észre, hogy ő valahogy lemaradt ebben a
                    kompániában. Az elébb a professzorok közt ő volt a duhaj, most meg mintha ő lett
                    volna szolid professzorrá ezek közt a fickók közt, akikről messze virított a
                    parasztság, mint a pipacs a búza közül.</p>
				<p>- Barátom, van egy puskám is a sógor számára. Meg se kell rántani, már lű. Majd a
                    markába nyomom, azt mondom neki, hogy na, sógor, ez jó egy snelleres puska, ez
                    neked való! Hogy fog örülni neki! Mint a tyúk a... a zosztrigának.</p>
				<p>Erősen, teleszájjal nevettek, a százados kerek vörös arca egészen lila színű lett
                    a szűk kravátliban, torzonborz barna vilmosbajusza mögött.</p>
				<p>Valami ártalmatlan vidámság volt ez, mint ebéd előtt a korai jókedv, kicsit
                    mintha csinálták volna.</p>
				<p>Ferkó hagyta, hogy ráragadjon; még kissé szótlan volt, de mintha források, jókedv
                    áradások titkos erei buzogtak volna föl benne csendesen, szelíden, hogy
                    megtöltsék a lelkét friss kedvvel, kitörő pajzánsággal; egyre jobban
                    belesodródott az árba, s érzette, hogy könnyen, játszva tartja már magát rajta.
                    Csak hadd eregessék ezek előre a vígság apró tűzszikráit a tarlóba, majd megjön
                    ő is a maga izzó lángcsóváival. Sejtelme sem volt róla, miket fog csinálni, de
                    azt tudta, hogy nagyszerű heccek vannak készülőben. Valahol a gyomra táján
                    kóválygást érzett, amely felfelé haladt az agyának: mint nálam a költői
                    ihlet.</p>
				<p>- Ma hallottam szegény két bátyádról - szólt a szolgabíró.</p>
				<p>- Melyikről? Károlyról, Zoltánról? - kérdezte Ferkó s összevonta a homlokát.
                    Körülbelül az ő korában halt el két testvérbátyja jó pár évvel ezelőtt, ő akkor
                    még gyerekszámba ment. Most hogy azoknak az útjára tért, a korhelyek útjára,
                    mintha intést érzett volna sorsukban.</p>
				<p>- Károlyról, aki télen feljárt a dzsentrikaszinóba kártyázni, tavasszal, ha
                    hazajött, mindig több pénze volt, mint mikor elment, ámbár úgy élt odafenn, mint
                    egy indiai nábob.</p>
				<p>- No, megesett azzal is - szólt Ferkó -, hogy két hét múlva már itthon volt, ha
                    elfogyott a pénze, s akkor télen úgy élt, mint egy indus fakír.</p>
				<p>A százados nagyot kacagott, s ezzel kiadta a mondanivalóját. S Ferkóban egy
                    arasszal megint feljebb dagadt az ár. Híres korhely bátyjainak emléke megint
                    pattantott egy pántot lelkének lazuló abroncsaiból.</p>
				<p>- Hát Kerek Zoltán - folytatta hencegő hangon a szolgabíró -, aki nyáron
                    gazdálkodott, télen meg berukkolt katonának! Mer a pénzt csak a huszároknál
                    lehet szépen elkőteni. Avval esett meg, hogy egyszer parádén lovassági felügyelő
                    előtt nem jelentkezett, hát az rákiált:</p>
				<p>- Hadnagy úr, hozzám!</p>
				<p>Odarúgtat a Zoltán.</p>
				<p>- Honnan jön maga? - ordít rá az öreg főgenerál.</p>
				<p>- Errül jöttem e! - int nagy flegmával, a kardja hegyivel Zoltán.</p>
				<p>A vén generális majd leszédült a lováról.</p>
				<p>- Micsoda beszéd e - kezdi szidni -, nem tudja megmondani?...</p>
				<p>Hát, barátom, azt mondja rá Zoltán isteni flegmával.</p>
				<p>- Jelentem alássan, kegyelmes uram, velem ne tessék pörölni, én csak tartalékos
                    vagyok!</p>
				<p>A százados, aki már maga is ezerszer elmondta ezt az adomát Kerek Zoltánról,
                    akiről özönnel van forgalomban máig adomáknak egész serege, retteneteset
                    kacagott, csakúgy harsogott az üres két nagy terem, amelyben rajtuk kívül még
                    csak temérdek borospalack volt, hűségesen várva a locsolni való torkokat,
                    gégéket.</p>
				<p>Zsivaj volt kint a folyosón, mindjárt nyílt is az ajtó, s egy csomó új vendég,
                    csupa vidám fiatal férfi özönlött be rajta.</p>
				<p>Ferkó azzal a kedves otthoniassággal fogadta őket, amellyel Zoltán bátyja
                    szalutált valaha a lovasság főfelügyelőjének. S vidám önérzettel érződött ki
                    minden mozdulatából, hogy ez az igazi élet, ez az élet izzó ragyogása: a
                    karakter fényes kiteljesedése a mámor tanyáján.</p>
				<p>És távolról, mint egy virágocska illata, csapta meg az az érzés, hogy milyen jó
                    volna, ha találomra igazi lányt választott volna. S amint az új emberekkel
                    poharat koccintott, mintegy álomban az ismeretlen menyasszonyra emelte
                    borát.</p>
			</div>
			<div type="chapter">
				<head>7</head>
				<p>A dáridó folyt.</p>
				<p>De Ferkó, aki minden következő perctől valami meleg érzést várt, amely e
                    pillanatban még hiányzott, az egész erőszakolt és nem természetes vígság mélyén
                    egyre erősebbnek érezte a belső ellenszegülését, a jóérzése tiltakozását.</p>
				<p>Annál vadabbul szegte hátra a fejét, s koponyáját falnak vetve, komor daccal
                    bámult bele a két nagy terembe, amely tele volt már ittas férfiakkal.</p>
				<p>Bántotta, vérig sértette az a hír, hogy a polgármester kapujában kivont karddal
                    áll a városi hajdú.</p>
				<p>Mit, hát féltik tőle az ismeretlen lányt? Vagy ostoba kisvárosi hetvenkedés ez
                    is, mint az, amit ő csinál?</p>
				<p>Önmaga ellenére egyre durvább lett, egyre szilajabb és nyersebb. Amely
                    pillanatban valami szelíd érzés sugallta át, mindig valami képtelenül vad
                    tréfába kezdett. Mintha agyon akarta volna verni önmagát.</p>
				<p>Mikor észrevette, hogy túlságos a lárma, a feltűnés, a viszketeg, amit a
                    dáridójával okozott, ahelyett, hogy mérsékelte volna a heccet, előhordatta a
                    cigányokat, valahol egy banda volt a városban, s azt kurjantotta, hogy mikor
                    Kerek Ferkó a legénybúcsúját tartja, muzsika másnak nem szólhat. Minden sarokba
                    állított egy bandát s azoknak sorban kellett húzni a nótát, vagy összevissza,
                    ahogy éppen parancsolta.</p>
				<p>Megbőszítette, hogy senki sem szólt ellene, hanem mindenki el volt ragadtatva az
                    ötleteitől, amelyekhez hasonlókat a szegényes és durvaságra is szűk kaliberű
                    koponyák és a lapos zsebek itt sohasem tudtak teremni.</p>
				<p>Ahogy a társadalmi rendnek ellenszegül néha egy-egy alapjában véve becsületes
                    ember, s rabló lesz és lázító olykor szelíd és jámbor lelkekből: úgy vágott ő
                    most bele a tivornya részeg mámorának védelme és izgatása mellett a saját
                    jóízlése egyéniségébe. Mintha kifordult volna önmagából, fékevesztetten tombolt
                    s fáradhatatlanul ivott és dalolt, mint valami vadállat.</p>
				<p>Régi bús magyar nótákat eresztett meg torka ezüst résén, s míg a drága dallamokat
                    szinte határtalanná vált hangon zengte, elgondolta, hogy milyen veszettül furcsa
                    is az, hogy az ő őseinek vas jármát szenvedett hajdani parasztság síró hangja
                    fakad újra az ő úri száján, s mégis mintha valóban az ő minden világkeserűsége
                    zúdulna fel azokban a nótákban.</p>
				<p>Az urak hát véres könnyekre izgatják a gyöngytermő kagylót, aztán kiszedik a
                    gyöngyöt s díszül viselik, lelkük ragyogásául. Micsoda ősörökség lehet a
                    fájdalom az emberi lelkekben, ha minden ütésre így meg tud zendülni.</p>
				<p>Nem bírt teste energiájával, kiugrott az asztal mellől a középre, s a cigány elé
                    állva, hatalmas baritonján, amely most valami különös érettséggel fakadt fel,
                    dalolta:</p>
				<p>Hej, egy se betyár, ki gyalog jár,</p>
				<p> Hej, ki bodor lovon nem jár!</p>
				<p> Ládd az enyém bodor deres,</p>
				<p> Egész világ engem keres!</p>
				<p>Senki sem ismerte a nótáját, s nagy csönd lett. És őt elfogta az előadó
                    gyönyörűsége. Kivágta a karját, meglengette a mennyezet felé, s beledalolt a
                    cigányba, aki halk pengetéssel kísérte, tanulta, kiszívta belőle a dallamot.</p>
				<p>Az erdőbe, nagy erdőbe,</p>
				<p> Rajtam ütött a vármegye.</p>
				<p> Ki fokossal, ki baltával,</p>
				<p> Hej, ki-ki maga szerszámjával!</p>
				<p>Megtörölte a homlokát kis piros selyemkendőjével, amelyet könnyű vászonkabátja
                    felsőzsebéből cibált ki, s aztán meglobogtatta a kendőt a levegőben. Tamási
                    volt most, aki a süldő Blaha Lujzának dalolt valaha...</p>
				<p>Én se vettem azt tréfára,</p>
				<p> Felugrottam paripámra,</p>
				<p> Béugrottam Tornajjára,</p>
				<p> Kedves babám kapujára.</p>
				<p>Nyisd ki rózsám kis kapudat</p>
				<p> Hadd kössem be a lovamat.</p>
				<p> Egy kis szénát, csak abrakot!</p>
				<p> Nem tölt az itt harmadnapot!...</p>
				<p>Tüzesen vágott az asztalra, hogy a poharak táncoltak rajta. Tudta, hogy ez már
                    több az igazinál, ez már játék, komédia. S szilajon vágta el magától a nótát,
                    hagyta, hogy a többiek megbámulják, mint ahogy meg szokás bámulni a nagy
                    bolondot, a nagy duhajt, csendes jókedvvel, biztató, heccelő odaadással, s új
                    nótába rohant:</p>
				<p>- Hej! - kurjantotta s magasra emelte poharát.</p>
				<p>Száz szónak is egy a vége.</p>
				<p> Bort ihatnék ez a gége.</p>
				<p> Igyunk, igyunk egy keveset,</p>
				<p> Hagy oszoljon a kereset.</p>
				<p>Pattintott, csattantott, dobbantott s újrázta:</p>
				<p>Igyunk, igyunk hát ma mindég,</p>
				<p> Hagy oszoljon az örökség!</p>
				<p>Kacagtak a férfiak, s helybenhagyták. Hagy oszoljon a Kerekegyházy vagyon. Úgy is
                    az a sorsa. Mindenki megmámorosodott attól az érzéstől, hogy most valami
                    nagyszerű pillanatot élnek. Mert százszor izgatóbb a világromlás pillanata, mint
                    a világok születése.</p>
				<p>Mámorosan hajlongtak, tőle hasonló kedvre kapva fiatalok, öregek. Mint a bor
                    mocsarából hajladozó nádas. Mintha mindenki meg volna őrülve. Boldogságtól vagy
                    csudalátástól, vagy egyszerűen a bortól. Minden szem zavaros és könnyfutotta. A
                    torkok rekedten ordítanak, a kis kántor szája mellé teszi a tenyerét, hogy a
                    hangja jobban kisivítson a nagy hangzavarból, az öreg Bodonyi böfögve szól bele
                    a gajdolásba s olyan, mint Bacchus isten, aki kőből a kutak tetején vizet ont...
                    Két fiatalember összeölelkezik és szabad karjaikkal a levegőben kalimpálnak.
                    Egy vörös képű fiú nagyokat csap részeg barátja hátára, hogy az előre bukdos az
                    asztalra. Egy álmos bácsi már minden taktusnál az asztalt veri az orrával, de
                    azért dalol.</p>
				<p>- Hej - kurjantja Ferkó - Bundi bácsi, be kell fűteni a vendégszobákat, mert aki
                    itt elalszik, azt dunna alá tesszük.</p>
				<p>Részeg röhögés kíséri a szavát, a bolondságban is zseni a zseni, s csöndre inti a
                    cigányokat, síri csöndben várnak.</p>
				<p>Középen áll, kivágott karokkal, s megadja a nótát.</p>
				<p>Csendesen dúdolja maga elé:</p>
				<p>Két petrence, három kalangya,</p>
				<p> Ne légy pajtás a pap bolondja.</p>
				<p>S táncosan kirúgja a lábát.</p>
				<p>Mindenki fölnevet, mintha csiklandoznák. Odavannak a jókedvtől a pillanat hatása
                    alatt. Ahogy ez a Ferkó mulat, úgy igazán csak a régi tivornyások tudtak! A
                    satnya, blazírtot játszó, nyírott bajszú fiúk, akik a restek szigetén szeretnek
                    ácsorogni a bálokban, most együtt táncolnak a kipirult arccal középen ropogó
                    Ferkóval. A szomszéd szobabeliek egymás hátára gyűlnek az ajtóba s
                    belerikoltanak a nótába, a zenébe, a táncba.</p>
				<p>Mindenki örül neki, milyen talpraesetten csinálja a Ferkó. És ő rakja, ahogy
                    valaha süldő gyerekkorában tanulta szegény Uszkay bácsitól, az apja egyetlen
                    lengyelétől... Nem parasztul, hanem úri módra! Ahogy Balassa Bálint járta a
                    királyné előtt...</p>
				<p>Az ős táltosok, az úri papok tánca ez, amely megrázta a lelkeket és varázslatot
                    idézett a nemre. Ott van még a kézverésekben, a taktusra szóló
                    acélcsattogásokban a samándob dörgése, de ott van a mozdulataiban az ezredéves
                    úri magyarság dali délcegsége...</p>
				<p>Szilajan és büszkén, és önmagában szerelmesen járta a táncát s míg arcáról némi
                    tajték kezdett ömölni, érezte, hogy hazugság az, hogy az Isten Ádámot és Évát
                    párul teremtette. Ádámot magában alkotta, önmagának. A párja már csak
                    kiforgatása volt az isteni koncepciónak. Mert én vagyok én, és én vagyok az én
                    istenem és mindenségem az egész világon...</p>
				<p>Nagy taps és éljenzés tombolt, mikor egy utolsó topp után kiáltott Ferkó.</p>
				<p>Körülrajongták, s mindenki úgy érezte, mintha ő is végkimerülésig volna. S
                    mindenki tudta, hogy most egy olyan feledhetetlen pillanatot éltek át, amelyet
                    az unokáknak szokás elmesélni, hogy: Hej, Kerek Ferkó, az volt a legény! Az
                    utolsó magyar dalja! Ha más tánc közben a csizmája szárát csapkodta, ronda és
                    paraszt. Ferkó a földet verte tenyérrel de mintha acélrugón járt vón az ina. Úgy
                    tűnt fel, majd kirepült az ablakon! Az volt az igazi, az ő guggcsárdása!...</p>
				<p>S pirosan és szeretettel vágtak bele a Ferkó karjába. Mind sorra szerette volna
                    ölelni! Mind mintha asszonnyá lett volna ennek a páratlan férfias férfiasságnak
                    bűvölete alatt. Hogyne. Ezt megölelni! Ezzel markot szorítani, több kéj, minden
                    asszonyi dolognál.</p>
				<p>De Ferkó úgy érezte, rászakad az alacsony padlás, ki a szabadba, most a csillagos
                    eget föl tudná lélegzeni.</p>
				<p>- Hej, cigányok, csülökre mind! Éjjeli zenét adunk a menyasszonyomnak.</p>
				<p>Ahogy kimondta, már megbánta.</p>
				<p>Megint nagy erővel tört fel belőle az a kétségbeesett idegesség, amely elfogta,
                    ahányszor csak eszébe jutott ez a szégyenletes tette.</p>
				<p>S ahelyett, hogy engedett volna ennek a szemérmes jóérzésnek, hogy megkímélje
                    legalább a nyilvánosság rázúdításával az ismeretlen és ostoba tréfával
                    kipellengérezett hölgyet, egy még mindnél vadabb tréfába fojtotta a lágy érzést,
                    mintha csak erőszakos eszközökkel akarta volna narkotizálni a benne élő
                    jóízlést.</p>
				<p>Kesztyűt húzott, s a zsebébe nyúlva, kesztyűs kézzel viszkettető port markolt a
                    tenyerébe, amit egy éjjeli házalótól kapott ma éjjel.</p>
				<p>Sorra ölelgette a cigányokat és mind bekente őket, míg azok kikászolódtak a
                    hangszereikkel az enyhe szelű éjszakába.</p>
				<p>Hangosan kacagott jó viccén, aztán durván, nyersen szidta le önmagát az
                    otrombaságért.</p>
				<p>Volt, aki észrevette, mit csinál, s egy perc alatt mint a futótűz terjedt el a
                    híre Ferkó legújabb ötletének. S Ferkónak látnia kellett, hogy ő, aki a
                    legfinomabb ízléssel hiába jött volna ide kultúrélvezeteket csinálni, ezzel a
                    durvasággal egyszerre hetvenhétszeres magasságba szökött a pajtások
                    szeretetében. Majd megették, csak a kesztyűjétől menekültek, s a hívek
                    jobbra-balra hemperegtek a kacagástól, amely az éjfél utáni órákban ragadósabb a
                    bojtorjánnál.</p>
				<p>- Becsületemre - kiáltott a szolgabíró -, ez gyönyörű tréfa. Ilyet még a fene se
                    hallott.</p>
				<p>A polgármester fura zenebonára ébredt feleségestől. Három ablak volt az utcára,
                    mindenik alatt egy banda helyezkedett el s mindenik más nótát húzott. Szép
                    hallgató nótákat, de együtt zagyva hangzavarrá vált az egész.</p>
				<p>- Istenem - ilyen csúfság -, mondta sírva a polgármesterné.</p>
				<p>- Ne búsulj - szólt nyugodtan az ura -, annál jobb lesz a vőd, minél komiszabb
                    volt a vőlegény. Lesz mit jóvá tennie.</p>
				<p>Ellenben hátul az udvar végében, a kisasszony ablakán már úgy szállott be a zene,
                    mint valami tündérálom. Ott már szép volt és kedves és ingerlő. Úgy zengett,
                    mintha az egész város tele volna muzsikaszóval.</p>
				<p>S Merry olyan boldogan ugrott ki ágyacskájából, mintha mégiscsak Mariska volna.
                    Mert a Mariskák, az éjjeli zenés Mariskák dolga a legkedvesebb és legboldogabb
                    állapot.</p>
				<p>Zúgó fejjel valahogy már szinte azt képzelte, hogy öltöznie kell a szökésre, s ki
                    tudja, nemet mondott volna-e, ha az ablak alatt hívó szóval áll a nyalka fiú,
                    akit négy pejlovas kocsija vár kint az utcán.</p>
				<p>De ahelyett az anyja lépett be.</p>
				<p>- Fiacskám öltözz, meg ne ijedj. Apád mondta, hogy most rögtön megyünk a tanyára,
                    a többit majd elintézi ő.</p>
				<p>Mariska úgy megijedt az anyjától, hogy arra a szép és mesés lovagra kellett
                    gondolnia, aki odakint éjjeli zenét húzat neki, hogy a rémülete oszoljék.</p>
				<p>A bandák most egyszerre együtt kezdték, hogy: “Ritka búza, ritka árpa, ritka
                    rozs...” S Merry visszadűlt ágyába és valami tündéri hangulatban ütögette
                    fejecskéjével a taktust... Hej kislány, kislány, kislány, mondd meg az
                    anyádnak...</p>
				<p>A cigányoknak azonban elég volt a kínból. Már éppen eleget vergődtek, vakaróztak
                    a Ferkót kísérő fiatal urak képtelen gaudiumára, s most a prímások öklüket rágva
                    állottak az úr előtt.</p>
				<p>Ferkó halkan, keményen újabb nótát parancsolt, de erre a cigánysereg nyúllá vált,
                    s úgy szétszaladt, hogy pár perc múlva már csak az utca végén lehetett látni
                    sötét árnyékaikat.</p>
				<p>- No ezeket a pecér se fogja össze máma - mondta a szolgabíró. - Mi mehetünk
                    dolgunkra.</p>
				<p>Ferkó intett és sötét arccal gondolta el, hogy ma már éppen elég barbárságot
                    követett el, amit levezekelni nem lesz elég az élet sem. De elfeledtetni, még az
                    unokái sem fogják.</p>
				<p>De hát ez a mulatság! Mit csináljon a magyar úr, ha nem ilyeneket! Mikor minden
                    szabad neki, minden lehet, s mindent nemcsak megbocsátanak, de nagyszerűnek is
                    találnak, amit tesz. Kezdte ő másképp is. De mikor kultúrával jött, kinevették.
                    Ezt biztosan meg fogja bocsátani még az apja is.</p>
				<p>- No, hálistennek - gondolta magában keserűen -, most már igazán elrontottam a
                    dolgomat.</p>
				<p>S komor arccal fordult arra a gondolatra, hogy hátha éppen ezzel hódította volna
                    meg a cívislányt...</p>
				<p>- Utálatos az egész élet, de a legutálatosabb én vagyok magamnak benne! -
                    mondotta s visszafordult.</p>
				<p>- No, menjünk vissza a Nagypiszkosba! - szólt hangosan, s a nagyvendéglő felé
                    bökött a pálcájával.</p>
				<p>Enyhe, megüdítő szél fújt az arcába, amely égett a bor hevétől, a tomboló vér
                    tüzétől s a szégyenpírtól.</p>
			</div>
			<div type="chapter">
				<head>8</head>
				<p>Mikor visszaértek, a Nagypiszkos bizony üres volt. A jeles vendégek, akik nem
                    voltak hozzászokva az ilyen késői fennmaradáshoz, mind megszöktek, s azóta már
                    álmos hitvestársaikat békítgették a Ferkó nagyszerű vicceinek elsorolásával.</p>
				<p>Virradt, percről percre nőtt a korai világosság. A nagy templom előtt már gyűltek
                    az “embervásárra” a napszámosok, s köpcös gazdák baktattak ki válogatni
                    belőlük, mert szombaton mindenki dupla porciót szeretne végezni a mezőn.</p>
				<p>A piac közepén szakadatlan csorgással gőzölgött az ártézikút forró, kénes vize.
                    Az alacsony, görbe cső három ágban ontotta a vizet, s csinos, botorkáló
                    cselédlány jött már bádogkannával a pirkadat rezgő fényében a kútra. A Ferkó két
                    társa rögtön szemügyre vette a lányt, s csintalan szókat szólottak neki.</p>
				<p>A házak még tompán szunnyadtak a mozdulatlan, vastag fejű gömbakácok mögött, mint
                    földön heverő nagy barmok, csak néha hallatszott a kérődzésük, valami reggeli
                    zaj itt-ott, a mezei gazdák szerszáma, jószága csikorgott. A tágas lapos piac
                    még csöndesebb, elhagyottabb volt, mint nappal, az alacsony fekete pántos,
                    rozsdás pléhű boltajtók be voltak még zárva, de már a veres zsidó, a Grünfeld
                    nyitott, s álmos szemét meresztgette reggeli vevők után. Az egyik paraszt meg is
                    indult mindjárt, s csámpás, nehéz lépései meg sem szűntek, míg a boltig nem ért.
                    Jó reggelt dörmögött, egy mutatóujjal a kalapja széle felé intett, s dohányt,
                    egy pakli hármast kért már kint az utcán.</p>
				<p>Valami csudálatos lomhaság lappangott a levegőben, lelógott az égről a földig,
                    mint valami halászháló, s akit elfogott, megnehezítette a járását, a lépését, a
                    lélegzését; az órák múlva megjövő tikkasztó kánikulai meleg nyújtogatta már
                    előre a hangulatát.</p>
				<p>Ferkó a reggeli bágyadtságtól úgy besodródott, mintha gomolyagba gyűrték volna
                    láthatatlan szellemek.</p>
				<p>- Hogy lehetne itt élet - gondolta magában -, ahol a nép ekkora csizmákban indul
                    a munkába; hogy lehetne attól azt kívánni, hogy dolgozzék. Úgy tűnt fel neki
                    hirtelen, mintha a nagy sötét földű Nagykunság csak azért termette volna magának
                    ezeket a férgeket, az embereket a hátán, mert jólesik neki, ha vannak, akik egy
                    kicsit vakarják rühes felszínét, de nem hogy kizsákmányolják s kivájják belőle
                    az őskincseket. Csak annyira tartja el őket, hogy lomha békében tengődhessenek,
                    s valami külön napot, külön levegőt, külön életet tart a saját szükségére, amely
                    ezt az emberfajt, amely itt él, lebéklyózza a tompa szűk körbe, amelyben csak
                    jóllakottan böfögni vagy éhesen nagyokat nyeldekelni lehet.</p>
				<p>Most egyszerre megértette a saját tragédiáját.</p>
				<p>Az ő esete ma már egész Magyarországon csak itt eshetik meg, a Nagykunság mezein.
                    Itt mindenki, mindenki elsorvad, aki valami újjal akar előkerülni. Ebben a
                    rettenetes sárfészekben akar autóval járni? A tanyák világában? Ahol még ma is
                    sarat raknak a sárra, s nevezik országútnak? Ahol a gépkocsi száraz időben a
                    porba, nedvesben a sárba fúl? Emberöltőknek a munkája kell még, hogy megdolgozza
                    a talajt, magát a természetet s az embereket. De hát ő legyen ez a keserves
                    úttörő?... Most, amikor mindenfelé magas kultúra virágzik, mikor másutt
                    egyszerűen bele lehet ülni a modern élet kész eredményeinek élvezésébe, itt ő
                    feküdjön neki a szebb jövő előkészítésének?</p>
				<p>Nincs kedve rá, nem is érez magában elég erőt hozzá... S alkalma sincs hozzá.</p>
				<p>Az apjára gondol, aki valóságos tipikus kikövesedése mindennek, ami rossz volt
                    valaha a kunsági urak természetrajzában. Nem kell neki semmi, se új, se régi,
                    se jó, se rossz. Egy élettelen ember, akinek nincsenek szükségletei. Se ruhát,
                    se házat, se gazdasági eszközt, se bármi néven nevezendő beszerzést nem csinált
                    évtizedek óta. A kastélya kidűlt, bedűlt, a lovai, ökrei, tehenei rosszak, a
                    földjei soványak, kiéltek, a munkásai tudatlanok, rosszakaratúak, lomhák. A
                    vénség lelke tehénkedik el egész környékén, mint magán az egész
                    Nagykunságon.</p>
				<p>Bágyadtan néz körül.</p>
				<p>Fiatal legények cammognak, mint másutt a hetven esztendősök, az élet virágjában
                    levők már minden iránt közönyösek, mint a gályarabok. Semmi sem sietős, semmi
                    sem késik. Semmi sincs jól, semmi sincs rosszul. Egyik város a másiktól
                    harminc-negyven-ötven kilométernyire van, kövezetlen utakkal, ahol ősszel nem
                    lehet egy szekér búzát öt lóval bevinni... S ahelyett, hogy megrövidítenék az
                    utat, falukat telepítenének közbe, kisebb központokat, hát inkább megadják
                    magukat a sárnak, beletemetkeznek a tanyákba, s szét vannak hintve száz meg száz
                    kilométeres körzetben, mint a bogáncs a mezőn, ki-ki a maga erejére hagyva. S
                    abból a parányi kultúréletből, amelyet eddig mégis éltek bent a városban, most
                    már vissza vannak vetve a tiszta nomádéletbe. Még ábrándnak, még ostobaságnak is
                    sok arról beszélni, hogy: orvos, iskola, közigazgatás... Egypár igásbarom,
                    egypár disznó, néhány tyúk, egy tehén, két gyerek...</p>
				<p>Ej, élni sem érdemes így - szólt magában Ferkó, s megvetéssel nézett két
                    cimborájára, akik fáradhatatlanul bírták az éjszakai túrát, s most friss
                    érdeklődéssel ügyeltek már az egy-két leánycselédre, akik kútra jöttek a város
                    minden részéből.</p>
				<p>- Gyerünk inni - kiáltott fel Ferkó -, szomjas vagyok.</p>
				<p>- Mire?</p>
				<p>- Mire? Kultúrára!</p>
				<p>- Pfuj!</p>
				<p>Nevetve kísérte be a két csatlós a megkeseredett dorbézolót a vendéglő
                    földszintjére.</p>
				<p>Odabent még most is rekedt volt a levegő. Tele pipafüsttel, s a zárt ablakok
                    mögött csak a két professzor meg két-három úr üldögélt a temérdek borosüveg
                    között.</p>
				<p>- Nyissátok ki az ablakot! - kiáltott Ferkó.</p>
				<p>- Fiacskám - szólt rá Bodonyi bácsi -, isten ments! Az ablakot kinyitni tilos.
                    Mert az az éccaka halála. Ha az ablakot kinyitod, vége az éccakának. Vége a
                    jókedvnek, vége a mulatságnak, mert akkor jön már a friss levegő, a friss ész, a
                    friss baj...</p>
				<p>Ferkó meghatottan nézett rá. Ki tudja, nem a saját sorsát látja-é ebben a
                    boldogtalan öregben, aki részeg könnyektől borított szemekkel az emberiség
                    keserveit panaszolja? Hát ennek nem ugyanaz a tragédiája, ami az övé? Nem bírja
                    a középszerűséget. Inkább visszasüpped a mocsárba, ha nem szállhat s élhet
                    boldog magaslatokon.</p>
				<p>Undorral nézett maga elé. Most már mihez kezdjen megint e reggelen.</p>
				<p>A szolgabíró egy kis kártyát indítványozott.</p>
				<p>Szótlanul hagyta az osztást, míg az asztal másik végén egy erős piros arcú szőke
                    ember, egy vándor gazdasági szaktanító, aki a legjózanabb volt az egész
                    társaságban, a helybeli bortermelésről vitatkozott, egy alacsony, vaskos köpcös
                    tanítóval.</p>
				<p>- Aj, kérem - mondta a szinte négyszögletes fejű, bütykös orrú, helybeli tanító
                    -, nem ér az semmit, az a nagy törekvés. Megette a filoxera a szőlőt, punktum.
                    Milyen borok teremtek itt, kérem, ötven-hatvan akó bor, kérem, egy darab
                    szőlőn.</p>
				<p>- És mi volt az ára?</p>
				<p>- No, ára, az csak nemigen vót. Avval ugyan nem mentünk messzire. De nem is
                    kellett ár: megittuk. Haj, kérem, öt ember egy éccaka két akót bevett belőle,
                    oszt meg se igen látszott rajtuk.</p>
				<p>- Elhiszem, jó erős bor lehetett.</p>
				<p>- No hát erős nem vót, de savanyú, az igen, a vót. Aj, kérem, ha a gyerek sírt,
                    csak azt mondta az apja: Annyuk, aggy neki szőlőt, mingyán elhatta a sírást. De
                    ijedtibe! Megint vótak olyan borosgazdák, kérem, hogy a jó komák bújva mentek el
                    az ablaka alatt, hogy be ne híjja őket, mer ha beléptek, a második szava má a
                    vót, hogy: Hozz csak anyjuk egy órossal!</p>
				<p>A tanító bácsi kedélyesen saját magára licitált a böcsmölésben, de a szőke úr
                    higgadtan vonta le a következtetést:</p>
				<p>- Hát kérem alássan, ennek az volt az oka, hogy bő termő fajok voltak ültetve, de
                    amelyek ezen a vidéken nem érnek be; sűrűn voltak ültetve, a kapa csak éppen
                    elfért a tőkék közt, a lombozat oly sűrű volt, hogy aközé napsugár, melegség nem
                    hatolt, ami a fürt fejlődését, beérését előmozdította volna. Így lett aztán a
                    fürt savanyú, hogy a gyermekeket ijesztgették vele, a bor pedig olyan, hogy
                    tartottak a vele való megvendégeléstől, a tanító urak pedig így voltak képesek
                    hihetetlen mennyiséggel birkózni meg a gyenge karcosból. Ha az én tanácsaimat
                    megfogadják és a szőlőt százhúsz centi tőke- és sortávolságra ültetik...</p>
				<p>- Á, kérem, tiszta földpocsékolás vón a!</p>
				<p>- És olyan fajokat ültetnek, ami ide való s nem mindenféléket, mint az olyan
                    gazdák szokták, akik csak árjegyzékből ismerik a szőlőfajták hírét, mint a
                    katona a kávét, hát akkor olyan boruk lesz, hogy a tanító urak egy litertől is
                    füttyre kapnak!</p>
				<p>- Á, kérem, mesebeszéd. A föld hozza ki a termést! Láttuk a filoxera előtti
                    időkben. Nem is kell senkinek, ingyen se, nem mozdul itt meg senki az újfajta
                    vesszőért, ripáriáért...</p>
				<p>- Nem, kérem? Éppen tegnap hallottam, hogy némelyik atyafi annyira mozog, hogy a
                    más szőlőföldjéből is fölszedi és kéretlenül, elviszi a neki szükségeseket.</p>
				<p>A konok fejű öreg tanító hangosan fölnevetett, s borvásott rossz fogait sorra
                    megmutogatta a pipacsutora mellett.</p>
				<p>- Ilyenek ezek, kérem, ilyen a kun. Ha lophatja, jó neki a ripária is.</p>
				<p>Ferkó szórakozottan kártyázott, mert odafigyelt rájuk, s erős kultúrképet látott
                    kialakulni ebből a beszélgetésből.</p>
				<p>- Igazam van! - mondta magában, s dühösen vágta bele a tökalsót a leadásba.</p>
				<p>Hét óra tájban vendég érkezett, Kornya tanár úr hozta a Kunkerekegyháza és
                    Környéke másodízben kinyomott friss számát, amelyben már benne volt az éjjeli
                    események hű referádája is.</p>
				<p>Ferkó bosszúsan futotta végig a rávonatkozó cikket. Egy percig pofozkodó kedve
                    volt, amint a Kornya professzor alamuszi arcába belenézett, aztán hirtelen
                    szólt:</p>
				<p>- Nem úgy lesz az, professzor úr. Hanem úgy, hogy ezt az egész históriát kidobja
                    innen...</p>
				<p>- Az nem lehet, kérem alássan, mert akkor üres marad a papiros.</p>
				<p>- Baj is az. Legalább egyszer olyan cikk jelenik meg a lapban, amely ellen senki
                    se tehet kifogást. Hát mi annak a cikknek az ára?</p>
				<p>- Ah, kérem, én nem foglalkozom a lap üzleti részével. Az a nyomdász dolga, azt
                    azonban jelezhetem, hogy az öregnek most jobban a hegyiben van a lap, mint
                    akármikor. Máskor, kérem, a sánta tehenével többet törődik, mint a lappal...
                    Most bezzeg már reggel ötkor értem küldött s a munkásokat nem vitte ki a
                    szőlőbe, hanem a géphez állította.</p>
				<p>- Na hát, hogy a nyomdásznak se legyen baja, jó lesz, ha munkát adunk neki.
                    Nyomasson meghívót, de szépet ám, nefelejcsekkel körülkeretezve; meghívót a ma
                    esti kabaréra, amelyet itt rendezünk!</p>
				<p>- Á, á, kabaré!... - örvendeztek a hívek.</p>
				<p>- S mi lesz a program? - kérdezte Kornya úr.</p>
				<p>Ferkó belenézett a professzor savóképébe; aztán, hogy túlságos fontosságot ne
                    adjon a szerkesztő úr alamuszi önérzetének, Daruka Lukácshoz fordult.</p>
				<p>- Hát egy számot magam is tudok. Én, barátom, egy valóságos kvalifikált késdobáló
                    művész vagyok. Csak egy partner kell, akkor kész a jeles szám. Nem vállalkozna
                    rá, tanár úr?</p>
				<p>- Könyörgöm, én nem értek a késdobáláshoz.</p>
				<p>- Nem is kell ahhoz magának érteni. Magának nem lesz semmi dolga, egy szót sem
                    kell szólania, meg se kell mozdulnia, csak éppen hogy a neve ki legyen nyomtatva
                    az enyém mellett, vagy éppen ezt restelli?</p>
				<p>- Ó, kérem alássan.</p>
				<p>- Nahát akkor. Aztán eldaloljuk a “Száz szál gyertya, száz itce bor”-t. Úgy, hogy
                    a publikumból mindenki a kezébe vesz egy szál gyertyát, meg egy üveg pezsgőt, s
                    a szám addig tart, míg vége nincs az üvegnek. Vagy ez se jó?</p>
				<p>- Dehogynem - kacagott a társaság.</p>
				<p>- Bodonyi bácsi mindjárt két üvegre is vállalkozik - heccelődött ízetlenül a
                    szögletes fejű tanító.</p>
				<p>- Majd én kirendelem a csendőreimet - azok is megteszik ebbe a magukét -, szólt
                    viccesen a százados.</p>
				<p>- Aztán kihozatunk Debrecenből egy orfeumtruppot, majd táviratozok érte, az a
                    többit elüti...</p>
				<p>- Nagyszerű, kérem alássan - kapkodta össze Kornya úr a papírjait. - Sietek a
                    nyomdába.</p>
				<p>- Erre volna jó a telefon - ismételte szokott sóhajtását -, milyen nagyszerű
                    volna csak betelefonálni! - Ámbár jól tudta, hogy ebből a számból elővigyázatból
                    már csak ezt az egy példányt nyomták ki.</p>
				<p>Az urak tovább kártyáztak, s mindenféle vicceket eresztettek meg a mai kabaré
                    számára. Ez már igen, itt olyan háromnapos murira van kilátás, amilyet nem
                    pipáltak Nagykunkerekegyházán száz esztendeje!</p>
				<p>Pont háromnegyed nyolckor felállott Bodonyi bácsi, s vette a kalapját.</p>
				<p>- Hova, hova öregem? - kérdezte a csendőrszázados.</p>
				<p>- Hova! - sértődött meg az öreg tanár. - Iskolába, előadásra.</p>
				<p>A szomszéd szobában felcibálta Vincze barátját, aki egy széken keresztüldőlve
                    aludt, s együtt elindultak szent kötelességüket teljesíteni, a nemzet jövő
                    reménytelenségeit nevelni.</p>
				<p>A többiek is elindultak. Mindenkinek volt valami napi kötelessége, s ez igen
                    szomorúan érintette Ferkót, akinek diákkora óta nem volt becsületes, fölemelő,
                    rendes napi munkája.</p>
				<p>Csak a közigazgatás meg a közrend tudott meglenni a feje nélkül, a szolgabíró s a
                    csendőrszázados zavartalanul maradt tovább. Daruka Lukács is mozdulatlanul ült,
                    már a szeme egészen beragadt, a tokája felfúvódott, mint az örvös galambé, s
                    olyan volt, mint egy hájtömeg, amely úgy puffadt ki a kunsági fekete földből,
                    mint a pöfeteg.</p>
				<p>Unalmasan, tikkasztóan egyhangú mód teltek a negyedórák, fordultak a kártyalapok.
                    Egyszer csak megint itt volt Kornya tanár úr a meghívó korrektúrájával.</p>
				<p>- Könyörgöm alázattal - mondta Ferkónak -, mi is volna az én teendőm a ma esti
                    ünnepélyen?</p>
				<p>- Nem ünnepély lesz az, fiam, hanem lumpolás.</p>
				<p>- Oh, igen, lényegileg, de azonban én ünnepély címet adtam neki; tetszik látni,
                    ide van nyomtatva címül: Nyári Segélyegyleti ünnepély. A gimnáziumi
                    segélyegylet javára... Instállom, mit is fogok én tenni?</p>
				<p>- Semmit kedvesem, csak odaáll egy fekete tábla elé, és én szépen körüldobálom
                    késsel, úgy, hogy ottmarad a sziluettje.</p>
				<p>Kornya tanár úrban megfagyott a vér.</p>
				<p>- Engem instállom, késsel?</p>
				<p>- Hát.</p>
				<p>- De könyörgöm, hátha el méltóztatik téveszteni?</p>
				<p>- Én? Soha!</p>
				<p>- De ha mégis...</p>
				<p>- Mit gondol? Maga tanította nekünk, hogy a királyoknak is van valami
                    mesterségük, ki asztalos, ki lakatos, hát én a késdobálást tanultam ki, hogy ha
                    szorul a kapca, legyen mihez folyamodni.</p>
				<p>- No de kérem, még sohasem tetszett eltéveszteni?</p>
				<p>- No... Ritkán.</p>
				<p>Kornya tanár úrban végképp nulla fokra bocsátkozott le a kedv.</p>
				<p>Ferkó roppant erősítgette:</p>
				<p>- De az csak véletlenség. Az nem számít.</p>
				<p>- De kérem alássan - pattant fel a tanár, de a torkán akadt a szó, mert ebben a
                    percben szemközt vele belépett az ajtón az öreg Kerekegyházy.</p>
				<p>Az öregúron ugyanaz a ruha volt, mint tegnap. A galléros köpenyét a szemétdombon
                    se szedné föl jóravaló bilétás koldus. Komolyan előredűlt arccal, vizslató
                    szemmel jött. Ferkó meghökkent, mikor ő is visszanézett s az apja szürke
                    szemével találkozott.</p>
				<p>- No, úrfi - szólt az öregúr.</p>
				<p>Ferkó fel sem állott; dacosan, kedvetlenül hallgatott.</p>
				<p>- Hát mi lesz? - kérdezte újra az apa.</p>
				<p>Ferkó vállat vont.</p>
				<p>- Mi? - szólt az öregúr, mint aki nagyot hall.</p>
				<p>- Hja, apám - mosolyodott el Ferkó -, ötezer forint adósságot csaptam itt az este
                    óta! Innen nem ereszt a bakter se már engem.</p>
				<p>Az öregúr, mintha csak erre várt volna, kapkodva szedte elő reszkető ujjaival a
                    bugyellárisát, s szó nélkül tíz darab ezerkoronást hányt ki az asztalra.</p>
				<p>- Na; fizess és egy-kettő haza!</p>
				<p>Ferkó kis émelygéssel mosolygott.</p>
				<p>- Hja, még mindig nem vagyok kész. Megkértem egy leányt, azt is haza kell vinnem,
                    addig nem mehetek.</p>
				<p>- Tudom, tudom - szólt hebegve az izgatottságtól az öregúr -, azt már el is
                    dugták előled.</p>
				<p>Mint a villámcsapás, úgy hatott az öregúr szava.</p>
				<p>- Eldugták? Előlem! Nincs az az isten! se az égbe, se a földön!</p>
				<p>Az öreg Kerekegyházy még jobban előrehajlott s keményen megmondta: - Megmondtam
                    az apjának, hogy hiába fogja csapdába a fiamat - s horgas ujjaival úgy mutatta a
                    fogást, mint egy ragadozó madár...</p>
				<p>- Én pedig megmondtam az Úristennek, hogy vagy enyém lesz az a lány, vagy
                    készítsen előre helyet nekem a Kerekegyházyak külön asztalánál, mert nem én
                    leszek az utolsó Kerekegyházy, aki a színe előtt megjelenik.</p>
				<p>Az öreg elsápadt, kék, remegő szája szélén egy kis tajték jelent meg, s szó
                    nélkül megfordult. Elment.</p>
				<p>Ferkó még utána nézett, aztán egyet káromkodott, és belevágott tunya ököllel az
                    asztalba.</p>
				<p>Mindenki hallgatott. A részeg urak úri tapintattal nem zavarták meg pajtásuk
                    hangulatát. Daruka Lukács a fejét úgy tartotta, mint egy idegen kobakot, amely
                    boroknak gőzével töltve, ki tudja, hogy került az ő nyakára; a csendőr zavarban
                    volt, hivatalos becsületét homályosan vizslatta, nincs-e annak valami köze a
                    helyzethez. Csak Véry, a szép szolgabíró volt tisztában a dologgal. Fogta a
                    kártyát, s keverte.</p>
				<p>A szolgabíró osztott, de Ferkó nem nyúlt a kártyához.</p>
				<p>Kornya úr korrigálta a nyomtatást.</p>
				<p>- Hát kérem, táviratozzak a komédiásokért Debrecenbe?</p>
				<p>Ferkó úgy nézett rá, mintha álmodnék.</p>
				<p>Felállott, s a kalapját szemébe húzta. - Bundi, fizetek. Tépje szét a váltót,
                    öregem.</p>
				<p>- No, szervusztok - intett vissza, s mindenki tudta, hogy többet nem látják,
                    isten tudja, talán soha többet.</p>
				<p>Fütyörészve ment ki, s arra a kislányra gondolt, akiért ő most már igazán derékon
                    törte az életét.</p>
			</div>
			<div type="chapter">
				<head>9</head>
				<p>Mariska az éjszakai út után, amelyen különben csak mosolygott, még jót aludt kinn
                    a tanyán. Jóízűen és egészségesen, mélyen aludt, egy cseppet sem zavarta az
                    álmát, hogy egy fiatal úr őt meg akarja szöktetni, s a szülei úgy bújtatják el a
                    mezők rejtekében, mint valami háremhölgyet.</p>
				<p>Régen világos nap volt, mikor kocsizörgésre ébredt. Hirtelen azt hitte, Kerek
                    Ferkó jött utánuk, és most puskával rabolja el. Kinézett az ablakon. Az apja
                    szállt le a kocsiról. Vajon honnan jött?</p>
				<p>Nagy gonddal öltözött, új vászonruháját vette fel, amelyet úgy tervezett meg,
                    hogy a puszta miliőjébe stílszerűen beleillő legyen. Semmi dísz és semmi ékszer
                    nem volt rajta, csak nyakában egy vékony platinaláncocska, amelyen kis aranyérem
                    csüggött, amit teniszversenyen nyert. De ahogy a tükörben megnézte magát, olyan
                    korrektnak érezte az egész megjelenését, hogy nyugodtan mert volna elindulni
                    reggeli sétára a tengerparton is, nem itt a kietlen és néptelen pusztán.</p>
				<p>Az apja meg az anyja szokás szerint veszekedtek. Legalább olyan hangosan
                    társalogtak, mintha nem volnának messze a civakodástól.</p>
				<p>- No, kisasszony - szólt az apa tréfásan, mikor Mariska belépett a tágas,
                    alacsony szobába, ahol reggelire volt terítve az asztal -, mit álmodtál?</p>
				<p>Mariska lebiggyesztette a szájacskáját.</p>
				<p>- Kávét.</p>
				<p>- Hát hisz az nem is rossz - nevetett az apja s tetszéssel nézegette a lányát -,
                    kivált bivalytejjel!</p>
				<p>Mariska kegyesen elmosolyodott, és tudta, hogy ő most olyan kiállhatatlan, hogy
                    no. De hát csak nem kívánhatják tőle, éppen most, hogy kedves és elragadó
                    legyen.</p>
				<p>- No de én megyek, mert délben a városházán kell lennem - szólt az apa. - Holnap
                    lesz a Csordalegeltető Társulat közgyűlése. Elő kell készíteni a programot.</p>
				<p>Odanézett a feleségére, aki ki jött-bejött, leült. Mariska mosolygott a társulat
                    nevén.</p>
				<p>- Itt van, amitől féltünk - szólt komolyan, s bólongatott a nagy, komoly férfi,
                    egy ország gondját éreztetve hangjában. - Kiszáradt a mező. A Hármas Csipkés
                    pusztán a nyakunkon pusztul a marha; a nagygulya is leromlott, de a tinógulya
                    úgy odavan, hogy télig sem heveri ki. Szájfájás dühöng; kezdődik a körömfájás
                    is. Már gondoskodtunk a beteg jószágról. Az állatorvos kinn van. A beteg marha,
                    míg át nem megy a bajon, csak darát és szénát ehet. A borjas tehenek moslékot is
                    kapnak. De a takarmány fogytán van, legelő semmi. Ráadásul a kis gulyán kiütött
                    a sercegő üszög...</p>
				<p>Mariska felbámult az apjára a vajaskenyeréről. A Csordalegeltető Társulat komikus
                    fogalom, de a marhavész azt valahogy meg kellett éreznie, hogy vész.</p>
				<p>- Hát a Tisza közt hogy vagyunk? - kérdezte a polgármesterné, s Mariska
                    csodálkozva vetette rá a szemét. Meglepte az anyja komoly és tárgyilagos üzleti
                    érdeklődése.</p>
				<p>- Ott még jó a legelő és nincs se száj-, se körömfájás. A ménes szép.</p>
				<p>- Hát akkor hajtsátok haza onnan a ménest. Fogja mindenki istállóra a csikókat,
                    és vigyétek át a gulyát.</p>
				<p>- Igen, de mikor jön meg az engedély a megyétől? Akkorára elmúlik az egész baj;
                    akár az egész gulya kidögölhet, mint most öt esztendeje... - s indulatosabb lett
                    a szava. - Mert borzasztó ez a megyei gyámság. Sohase lesz miatta a városokból
                    semmi. Legalább a városokat közvetlen lehetne a minisztérium alá rendelni. Ott
                    van a díjnokok harminc forintos pótléka; mikor megszavazta már a
                    képviselőtestület: még most se lehet kiadni! Jakab Elek már el is adta a maga
                    “éhség-percentjét” a veres zsidónak tizenöt forintért. Hát a Makkos Mihály
                    huszonhárom koronája! Már két hónapja kisajátítottuk a telke csücskit, hogy a
                    Boldog utca kiegyenesedjék, még most se hagyták jóvá. Az a vén korhely a
                    polgármestertől az utolsó tizedbakterig mindenkit agyonátkozott már a
                    huszonhárom koronájáért. Utoljára is muszáj lesz a magam zsebéből
                    előlegezni.</p>
				<p>- No persze, majd mit mondok - csattant föl az asszony. - Eleget előlegeztem már
                    én a városnak, amit sose kapok vissza. Az egész fiatalságomat, a jókedvemet, az
                    egészségemet. Igaz, tegnap délután nálam volt Papp Gedeon, mi lesz a
                    vásárbérlettel?</p>
				<p>- Hát bizony nem tudom mi lesz, mert két zsidó is rálicitált már...</p>
				<p>- Mindig eleget tett a kötelességének! - pattant föl az asszony. - Azt is kell
                    nézni; az emberséget, nemcsak a pénzt. Most, hogy a gyerekeivel egyre-másra
                    olyan szerencsétlenül járt, minden lányát rosszul adta férjhez, hát most már
                    kilöknék!</p>
				<p>- Jól van... Sok az ellensége... De majd csak odaszavaztatom neki.</p>
				<p>Mariska a tenyerébe támasztotta az állát, úgy bámult, mintha a világrend örök
                    intézésének kulisszatitkaiba kapott volna bepillantást. Érthetetlen volt neki az
                    a komolyság, ahogy ezekről a dolgokról beszéltek a szülei. Egy szürke kis ház a
                    puszta közepén, két ember, akik szerelemből lettek egymáséi, és örök
                    boldogságot esküdtek és reméltek, és ő, aki művészi szépségű perspektívát
                    rajzolt a jövőjéről, s kábultan és ámulva tűri az élet mindennapi eseményeit...
                    És hármuk közt elintéződik a tinógulya meg a vásárbérlő meg a díjnoki
                    éhség-percent...</p>
				<p>Hát így megy az élet? Hát neki még fordulhat úgy a dolga, hogy ismeretlen emberek
                    és állatok létérdekét fonja-szője agyában?...</p>
				<p>Arra a láthatatlan és titkos fonalszálra próbált ügyelni, amely őt egyáltalán
                    összeköti ezekkel az emberekkel és dolgokkal és ezzel az élettel.</p>
				<p>Az apja felállott. Mintha egy idegen, idegen tárgy mozdult volna meg. Egy tárgy,
                    amely semmiben sem különbözik a többitől életfontosságra nézve. Legfeljebb
                    alakra, mozgásra. Miért mozdul ez, s mért marad a helyén a többi tárgy, a
                    sifonok, a kredenc...</p>
				<p>Erősen hunyorított, aztán úgy gondolta, hogy az apja beleillik a miliőbe, de ő
                    nem. Hisz ő olyan itt, mint egy élő korallvirág, a homokos pusztán, - mikor a
                    tenger szigetén volna a helye.</p>
				<p>Az apja derült arccal csókolta meg a homlokát, az arcát. Borotválatlan arca
                    szúrt, s vékony, de szúrós szálú bajusza beledörzsölődött a szempillái közé.</p>
				<p>Mikor elment, nem érzett semmit. Legfeljebb valami nem szűnő csodálkozást, hogy
                    hol szedte ő magát ebben a világban. Valami atavisztikus visszaütés ismeretlen,
                    hihetetlen régi ősökre, kun hercegekre, vagy logikai kapcsolat-szakadás a vér és
                    a lélekjelenségek között?...</p>
				<p>Bejött az anyja, s ő még mindig a vajaskenyerével bajlódott. Parányi morzsákat
                    csipegetett, de étvággyal, mint egy finom, kis, erős szervezetű madár.</p>
				<p>- Na, most már itt az ideje, hogy veled is beszéljek - szólt az anyja. - Még nem
                    is hallottam a szavadat, mióta hazahoztunk.</p>
				<p>- Nem tudom, mi érdekli mamát...</p>
				<p>- Mi? Azt hiszed, engem semmi sem érdekelhet?...</p>
				<p>Mariska elgondolta, hogy milyen helyzethez illő volna, ha ő most elkezdene
                    kislányosan fecsegni arról, hogy az a Kerek Ferkó, az nagyon a begyibe van neki!
                    Nagyon szeretne vele találkozni! Milyen ember? Milyen gazdag? És a többi... De
                    nem tudott szólani. Csak vállat vont. Ízléstelennek találta saját magától még
                    azt is, hogy egyáltalán el tudta ezt gondolni...</p>
				<p>- Én szívesen beszélek mindenről, ha tetszik. Különben...</p>
				<p>- Különben, fiam, te most csak hallgass - pattant föl a mama, s kitört belőle a
                    napok óta fojtogatott indulat. - Azt akarom mondani, hogy erről a házasságról
                    még beszélnünk kell. Mert igaz ugyan, hogy én a mérnököt mindig szívesen láttam,
                    de ha ebből lehetne valami, természetesen a másik szóba se jöhet. Hát tudni
                    akarom, hogy te hogy gondolkozol.</p>
				<p>Mariska egyszerre végképp Merryvé gőgösödött. Felállott, s az arca merev
                    lett.</p>
				<p>- Jó-jó, csak nem kell affektálni... Annyi az egész, hogy meg akarom veled
                    beszélni a dolgot, mint a madarasi tanú az ügyvéddel... Azt mondja neki, hogy
                    “tekintetes úr, hun is vótam én akkor, meg akkor? Csak azér kérdem, hogy osztán
                    egyformán beszéljünk!”...</p>
				<p>Kicsit nevetett, aztán odapillantott a lánya felé, méltóztatott-e már megbékülni
                    a kisasszonynak?</p>
				<p>De Merry már elfordult, s szó nélkül kiment.</p>
				<p>- Disznó teremtette - akart rákiáltani, de csak elgondolta a kitörését, hang
                    nélkül gondolta el -, még truccolsz velem? Itt maradj! Hát még aprehendálni
                    fogunk már anyánkra! Mi?</p>
				<p>Csak dúlt-fúlt s pukkadozott a méregtől. És vigasztalanul jött rá, hogy nagyon
                    kinőtt a “keze alól” a jány.</p>
				<p>- Majd megbánod még - dünnyögte -, majd kellenék még! Megájj, mer más tanít meg
                    hejettem!</p>
				<p>Erőt vett magán, s a mindig dolgozó asszonyok erelyével sietett ki az udvarra, s
                    tele torokkal kezdett el lármázni:</p>
				<p>- A kacsákat meg kell duggatni! A ludakat megtömni! Minden aprójószágnak enni
                    adni!</p>
				<p>Merry föltette széles, nagy kalapját, s megnézte magát a tükörben. A kicsapott
                    szélű nagy karimába tűzött sastoll kitűnően illett duzzogó arcához. Fekete
                    szemei csillogtak, s érezte, hogy nagyon fölényes és okos végtelenül egyszerű
                    fehér vászonruhájában, amely nagyon illik tudatos tartózkodásával a rideg
                    pusztához. Csak az bántotta, hogy a régi napernyője volt itt, amelyet tavaly
                    szándékosan hagyott kinn a tanyán, hogy másat lehessen vennie odafenn Pesten;
                    kicsinyléssel vette ki a szekrényből a tarka selyemernyőt, amely csipkével volt
                    dúsan bélelve. Annak idején csudaszép volt, de mióta Pesten járt, hogy merne
                    ilyen ernyővel emberek előtt megjelenni! Most is szívesebben ment volna ki még a
                    tó partjára, a békák közé is hímzett fehér vászonernyőjével.</p>
				<p>Senkinek sem szólt egy szót sem, amint kiment az egyszerű ház vadszőlővel
                    befuttatott tornácára, ahova most besütött a nap. Látta az anyját az udvaron,
                    erre elfordult, s hátra került a rideg konyhakert felé. Azon ment át, hogy ne
                    kelljen szólania. Hanyagul nyitotta ki az ernyőjét, s lassan forgatta a vállán,
                    rettegve, hogy az anyja tűrhetetlen beavatkozással utána szól.</p>
				<p>A polgármesterné csakugyan szólani akart. Már ki is nyitotta a száját. De
                    gondolta magában, fölösleges beszélnie. Kerek Ferkó bent iszik a városban,
                    biztosan nem is tudja, hogy kijöttek... Eszébe sem jut valami szöktetési
                    komédiát csinálni... Hát hadd menjen a haszontalan, messze úgysem megy,
                    legfeljebb le az ákácoson... “Majd hazahajtja a hasa”...</p>
				<p>A nap roppant kezdett sütni. Még csak tíz óra felé járt az idő, de máris érezni
                    lehetett a kánikulai delek tikkasztó hőségét. Merry szeretett gyalogolni, most
                    különösen jólesett neki. A poros dűlőúton lépegetett tova, az akácfák ritka
                    árnyékán. Friss szél jött szembe rá s belecsapott az arcába, beletúrt a
                    hajába.</p>
				<p>Egy jó negyedóráig gyalogolt a tágas, sima pusztán, ahol már le volt földig
                    borotválva a mező, s távoli helyeken magas kazlakba hordva az élet. Cséplőgép
                    búgását hozta néha a szél, de azontúl csak a tücsök cirpelt. Merry gépiesen ment
                    előre. S elért a puszta lombos, egyetlen szigetéhez.</p>
				<p>A kis tó partjához ért, amit tengerszemnek neveznek a parasztok, mert sose fogy
                    ki belőle a víz, még az ilyen száraz nyáron sem. Nád nőtt a víz partján, fűzfák
                    kis ligete bókolt körös-körül.</p>
				<p>Egészen felüdült a víz láttára. Zöld, hihetetlen zöld pázsit volt a parton, a
                    bokrok árnyán, s az lenyúlt csaknem a víz színéig. A szikes fehér agyag mélyen
                    megrepedezett, ahol leapadt róla a sárgás tó vize, s a füzecskék lombja közt
                    tisztábbnak látszott a levegő, üdítőbbnek érzett a szél a lankadt nyári
                    szélcsöndben, amely meghervasztja a füvet, a fát, a virágot, a lányálmokat.</p>
				<p>Merry gondosan letelepedett a fűbe, az árnyékra, s örült, hogy legalább egy ilyen
                    tűrhető pont van a Nagyalföldön neki.</p>
				<p>Maga sem tudta mennyi ideig feküdt ott, s pacsirtás kis dalok csicseregtek a
                    fülébe, mintha emlékei rekettyéséből csendültek volna ki.</p>
				<p>Az ő bánatos, megértetlen életére gondolt, amely mindig szomorúbb lesz, ahogy
                    betemetkezik ide az élet félregereblyéltjei sorába, a Nagykunság rideg népei
                    közé. S hajlékony fűzvessző lelke érzékenyen szimatolt messziről jövő érzések és
                    emóciók után.</p>
				<p>Rendetlenül gondolt nagy ábrándjára, az egyéniség vágya után. S most értette meg,
                    mit jelent az, hogy a lány meg van béklyózva a családi önzés kötelei közt,
                    amelyből szabadulás nem látszik semerre, csak a házasságon keresztül.</p>
				<p>De istenem, nem még kegyetlenebb rabság jön-é a házasságban! Mit lehet kezdeni az
                    élettel, ezzel a koldus ajándékkal itt a ricsajos, a dorbézos legények
                    szérűjén...</p>
				<p>- Ah, nem a milliók vannak egy miatt, nem is az egy van a milliók miatt, nem is
                    áll, hogy mindenki mindenkiért van: csak az, hogy ki-ki magáért, magának, magául
                    él.</p>
				<p>Később ezt gondolta ki:</p>
				<p>- Az élet horgára kis lányszívek vannak tűzve, és nagy, mohó halak faldosnak
                    utána... - és szomorúan nézett bele a vízbe, amelyen vízibogarak
                    futkároztak.</p>
				<p>Majd megint ilyet gondolt:</p>
				<p>- Szók, fehér galambok repülnek felém az ismeretlen távolból, hogy búzát
                    szedegessenek a puha tenyeremből... - és szerelemvággyal nézett a fehér
                    felleges, világos, vakító égbe, amely olyan fehér volt, mintha izzó fehér fény
                    szőtte volna át, s oly erős, hogy behunyt pilláin is átsütött. A fellegek szinte
                    elpárologtak hő színén, s az egész levegőt átfűtötte a magyar nyár búzaérlelő
                    napja.</p>
				<p>Ebben a percben rájött, hogy már egy idő óta lódobogást hall. A ló csöndes
                    trappban jön, egyre közelebb és közelebb.</p>
				<p>- Ő jön - mondta fekve, s Kerek Ferkóra gondolt, mint valami romantikus
                    szabadítóra, aki kiemeli a lelki szekér-felfordulás alól.</p>
				<p>Kinézett a fűzfák lombjai közt, s látta a karcsú lovast, aki már egészen
                    megjött.</p>
				<p>- Ő az! - mondta magában, s lángvörös lett az arca.</p>
				<p>A vére mind a fejébe tódult, s ijedten kapta össze a szoknyáját, amely szűk volt
                    s nem engedte, hogy kényelmesen üljön benne, viszont térden alul a berakása
                    rendetlenül volt felomolva.</p>
				<p>A lovas már le is szállt a lóról, már ki is zabolázta lovát, s legelni csapta, és
                    már be is lépett a bűvös körbe, amelyet Merry maga körül képzelt.</p>
				<p>Meg volt lepetve, hogy lányt lát maga előtt. Megemelte kalapját, s halkan
                    köszönt.</p>
				<p>- Ha tudná, ki vagyok - gondolta Merry, míg könnyű fejbiccentéssel fogadta a
                    köszönést. Aztán igyekezett közönyösen nézni el a tó fölött. - Ha tudná, hogy
                    tudom, ki ő!...</p>
				<p>Ferkó pedig, benne lévén még a mai korhelysége hangjában, ezt gondolta:</p>
				<p>- Teringette, kutya legyek, ha ez nem a polgármester diákkisasszonya! Az Almássy
                    grófnék nem kerülhetnek ide!... Más pedig ki lehetne itt a legújabb
                    divatban...</p>
				<p>Kicsit elmosolyodott, s kicsit kíváncsian, kicsit félve nézett a lányra.</p>
				<p>Aztán mind a ketten várták az első szót, az első hangot, amely villamárammal
                    összekösse őket egy áramkörbe.</p>
			</div>
			<div type="chapter">
				<head>10</head>
				<p>Gúnyosan s fölényesen loptak egymás felé egy-egy pillantást.</p>
				<p>- Hát ez az az úr, aki engem meg akar szöktetni! - gondolta Merry, s nagy
                    magabizalommal biggyesztette el a szájacskáját.</p>
				<p>- Hát ez az a lány, akit én tíz perc múlva nyeregbe emelek - mondta magában
                    Ferkó, s csaknem felkacagott.</p>
				<p>Egyelőre azonban percekig nem leltek ürügyet, hogy egymásba kössenek, végre is
                    egy béka elunta a várakozást, és zsupsz, nagy csobbanással beugrott a tóba.</p>
				<p>- Prószit! - mondta Ferkó.</p>
				<p>Merry a váratlan s természetes ötletre elnevette magát. Szép fehér fogacskái
                    kicsillogtak, s egész teste megmozdult. Lágy, kígyós, kéjes mozdulatokkal
                    lendült meg a teste, s Ferkó mohón itta be a lányt, s egyszerre érezte, hogy
                    nagyon, nagyon tetszik neki. Meg van elégedve vele. Minden ínye jóízűen telik
                    meg a lánykával.</p>
				<p>Merry fel sem pillantott rá, mégis tudta, hogy egy pompás, egészséges fiatal
                    férfi áll fölötte, érezte a hímvarázst.</p>
				<p>- Szép kis tó - szólalt meg Ferkó.</p>
				<p>- Igazán?</p>
				<p>- Kivált, ha szép lány ül a partján.</p>
				<p>- Komolyan?</p>
				<p>Merry hangtalanul kacagott, s mindkettejükben végigzsibongott a vér.</p>
				<p>Most egymásra néztek. Bírálva, mérlegelve, s egyikük sem érezte szükségesnek,
                    hogy a másikról valamit kérdezzen, s mindenikük rettegett, hogy valamelyes
                    célzásban kénytelen lesz saját magáról valamit kiadni.</p>
				<p>Két nyárfa állott távolabb, túl a tavon. Fenn a levegőben erősebb szél szántott,
                    mert a sudár fák lombja ingott-lengett az égben. Ferkó észrevette, hogy a lány
                    hosszan nézi a fákat.</p>
				<p>- Ugye, hogy udvarol a férfi a nőnek? - intett oda a két topolyafára.</p>
				<p>- De melyik a férfi, melyik a nő? - kérdezte a lány, kissé kihívóan.</p>
				<p>- No hát az egyik különb a másiknál! - mondta Ferkó.</p>
				<p>- És?</p>
				<p>- És azt hiszem... - egy pillanatig tétovázott - azt hiszem, a kisasszony is
                    alacsonyabb nálam!</p>
				<p>- Úgy! Hát a magasságban van a különbség! Hát a férfi azért különb a nőnél, mert
                    magasabb?</p>
				<p>Ferkó összevonta a szemöldökét, s felszegte a fejét. Gyanakodva nézett a lányra,
                    aki fesztelenül és egészen emberi önérzettel hevert a fűben félkönyökre
                    emelkedve.</p>
				<p>- Hát egyéb különbség nincs a férfi és a nő közt? - kérdezte vissza.</p>
				<p>- Nincs - szólt egyszerűen a lány. - Mind a kettő ember.</p>
				<p>A hang Ferkót kihozta a sodrából.</p>
				<p>- Ember! A férfi az ember, a nő csak asszonyi állat!...</p>
				<p>Aztán elmosolyodott, s hogy jóvá tegye jogos gorombaságát, szelídítve és
                    gyöngéden mosolygott a lányra, s körülsimogatta a tekintetével, mint szerelmi
                    zsákmányt. A lány egy hosszú fűszálat szakított, s fogacskái közé vette.</p>
				<p>- Komolyan így gondolja? - kérdezte nyugodtan.</p>
				<p>A fiú megijedt. Így nem fogja tíz perc múlva nyeregbe emelni!...</p>
				<p>- No - mondta legyintve, elhárítóan -, a közmondás tartja, sőt a biblia.</p>
				<p>- És mit gondol, mi igazság lappang a szó mögött?</p>
				<p>- Azt mondják, a közmondás aranyigazságot takar rendesen.</p>
				<p>- Például!</p>
				<p>Ferkó mértéktelenül dühös lett. Hisz ez egy elbizakodott dáma! Ez érvelni és
                    vívni kész! Már látta, hogy itt össze kell szednie magát! Hisz ez egy
                    diákkisasszony, aki most érettségizett, és frissen mázolva jön a kollégiumból.
                    Molière-nél még a nők mondják ezt a fiatal tudósra! Most a lányok jönnek ki
                    ilyen veszélyesen felszerelve az iskolából!... Ő viszont szellemi pocsétában
                    hevert, lomhán, mint a bivaly, s csak éppen arra ha volt kedve, hogy
                    ki-kiböffenjen belőle. Most úgy érezte, mintha a lány már nem is tőrrel, hanem
                    hosszú, hegyes rúddal döfködné az oldalát, s ki akarná ugratni a lelki
                    mocsárból.</p>
				<p>- Hogy mi az igazság? Mi a különbség férfi és nő közt? Azt nem nehéz megmondani!
                    A férfi erős, a nő gyönge. A férfi dolgozik, a nő élvez.</p>
				<p>- És mit dolgozik a férfi? És ha szabad tudnom, mit élvez a nő?</p>
				<p>- Mit dolgozik a férfi? Kérem, nézzen körül a világon! Ami van, mindent férfi
                    csinált. Az egész kultúrát, az egész gazdasági, társadalmi, anyagi, szellemi,
                    erkölcsi, vallásbeli, mit tudom én ilyen hirtelen, mi mindenféle érték van a
                    világon, azt mind a férfi teremtette. És mit élvez a nő? Mindent, amit a férfi
                    csak csinált. Hisz mindent a nők kedvéért csinálunk! Az aranyérmét talán
                    Kaliforniából hozták maguknak a férfiak, a platinaláncát az Urál-bányákból, a
                    kalapját Dél-Amerikából, a cipőjét Ázsiából vagy Afrikából; férfi lőtte az
                    antilopot, hogy maga a kunsági füvet tapossa vele, amit férfi vetett a földbe...
                    Látja! Ez a különbség a férfi s a nő közt: hogy a férfi, az egész világ férfia
                    mind vért izzad, hogy a világ nőit mindennel, mindennel ellássa, olyan
                    dolgokkal, amikről még álmodni sem tudnak, mert még kitalálni is a férfinak
                    kell, hogy mi illik maguknak. Maguk csak éppen válogatnak és turkálnak.</p>
				<p>- És élvezünk.</p>
				<p>- És élveznek!</p>
				<p>Merry hangosan felkacagott, úgy, hogy csengő és édes kacagása messze
                    elhallatszott a tó fölött; turbékoló nevetésében egészen kipirult, s alig tudott
                    szólni, mert mindig újabb és újabb nevetőingere támadt. Boldog volt, hogy ez a
                    szép és férfiasságának gőgjével eltelt híres Kerek Ferkó éppen erre a térre
                    jutott, ahol ő szakember, s ahol ő minden részletkérdésre kész válaszokkal és
                    érvekkel rendelkezik. És nem bírt válaszolni, mert kacagnia kellett, hogy
                    markában vannak az érvek, amelyekkel tönkreteheti ezt az egész hatalmas
                    önérzetet.</p>
				<p>- És miért teszik ezt a nagylelkű férfiak? - kérdezte kuncogó nevetéssel;
                    utánozva a Művésznőt, a Nagyot, a félelmetes vitatkozót, az Ideált.</p>
				<p>- Mert marhák - akarta mondani Ferkó, aki hirtelen maga sem tudta, mit mondjon.
                    De csak ezt vágta ki hangosan: - Azért, mert a férfinak arra való az ereje és a
                    hatalma, hogy a nő lábai elé rakja!</p>
				<p>- Oh, a lovagok! És miért vannak kétségbeesve, hogy most a nők az ő állásaikra
                    pályáznak?</p>
				<p>Ferkó elámult. Nagyon váratlan volt a fordulat, s Merry már folytatta is:</p>
				<p>- Mi is annak az oka, hogy a férfi inkább kész agyonhajszolni magát a nő kedvéért
                    mindenféle embertelen munkával, minthogy megengedje, hogy a nő is megkeresse a
                    maga kókuszdióját, mint ahogy megkeresi az őserdők páviánasszonya? Vajon mért
                    esik jobban a férfinak, hogy eltartson egy nőt, mint az, hogy egy hozzá hasonló
                    szabad szellemű és szabad életű nővel társuljon?</p>
				<p>Ferkó egyre jobban elámulva nézegette a lánykát, aki egyre vígabban támadta.</p>
				<p>- Mondhatom magának, hogy a pávián sokkal emberibb életet él, mint a családfő, az
                    ember, a teremtés koronája. És ha kíváncsi rá, azt is megmondhatom, hogy honnan
                    van a férfinem rabszolgatartó hajlama! Onnan, kérem szépen, hogy a férfinak,
                    mikor még ott élt a majmocskák közt, az ideáljáért a többi férfival mindig
                    verekednie kellett, ahogy az oroszlán meg a páva meg a bölény meg a gímszarvas
                    ma is azért visel címeres szarvakat, bozontos sörényt, hatalmas dísztollakat,
                    mert egyrészt a nőstényének tetszeni akar, másrészt azért olyan erős és sokkal
                    erősebb, mint a nő, mert a hím urak egymással kénytelenek megviaskodni a nőcske
                    kedvéért, és az kapja meg az asszonyt, amelyik győz! De az ősférfi, az nagy kópé
                    volt. Az hamar észrevette, hogy sokkal könnyebb legyőzni egy gyenge nőt, és azt
                    örökös rabságban tartani, még a levegőtől is elzárni, mint minden tavasszal
                    megverekedni érte az összes férfikollégákkal.</p>
				<p>Merry egészen belepirult a beszédbe. Gyönyörű volt és elragadó, ahogy bátran és
                    szellemesen és gyorsan kirázta a leckét a kesztyűje ujjából.</p>
				<p>- Igen, és aztán szépen rendszert és isteni törvényt és társadalmi rendet és
                    morált és fizikai törvényeket csináltak a finom kis szokásból: a nő az egy
                    törékeny és gyöngéd lény, amelyet először is megvesz, vagy mondjuk, elvesz a
                    férfi; elrabol, vagy szépen hízelgéssel levesz a lábáról; aztán kedves kis
                    szertartások között rabszolgájává avatja, hogy soha többé ne legyen joga
                    semmihez, csak ahhoz, hogy kézhez várja a férje, ura, parancsolója, istene
                    kezéből az ingyen adományokat. Mert hisz a férfi nagyszerű önfeláldozó jelenség!
                    Kivétel a világ minden állata között, mert ő az egyetlen állat, amely egész
                    életén át eltartja a párját! És mit csinál neki - hogy is tetszett mondani?
                    Csinál neki kultúrát, amiből csak annyit szabad kapnia, amiből nem lesz kára,
                    csinál neki gazdasági és szellemi, erkölcsi és vallási és mit tudom én ilyen
                    rögtönözve, mi mindenféle értéket! Hoz neki az Urálból platinaláncot,
                    Kaliforniából aranymedált, Afrikába megy antilopot lőni, és Párizsba szalad
                    megvarrni a cipőjét, csak azért, hogy a szegény nőnek ne kelljen kimozdulni a
                    meleg, bizalmas családi otthonból, ahol szabad neki mosogatni és súrolni és
                    utálatos munkákat végezni, húst vakarni és beledugni a finom s imádattal csókolt
                    kezecskéjét minden piszokba... amibe a férfi méltóságán alulinak tartja még csak
                    belenézni is! Gyönyörű ereje van a férfinak, és kedves élvezete a nőnek!</p>
				<p>Ferkó egyre komorabban szorította össze a fogát.</p>
				<p>- Hiszen maga feminista! - mondta indulatosan.</p>
				<p>Merry hangosan és csicseregve kacagott fel.</p>
				<p>- És?</p>
				<p>- Nahát ez borzasztó! Ez a legborzasztóbb, amit egy fiatal leány elárulhat a
                    titkos bűnei közül!</p>
				<p>Merry úgy nevetett, hogy le kellett a fűbe hajolnia. A kalapja előre bukott, s
                    kihúzta belőle a hosszú tűt, aranyos-barna haja dús kontyban feküdt a nyakán, s
                    elöl a fejtetőn egyszerűen ketté volt választva. Ferkó mohón szívta be annak a
                    hajnak minden színét és fodorodását, és érezte, hogy ez a lány meg fogja őt
                    veszejteni, és ő még ordítani fog kínjában emiatt a kegyetlen és veszedelmes kis
                    nő miatt. Hogy mi mindent nem eszelnek még ki a nők, hogy még borzasztóbb iga
                    alá tudják törni a férfiakat! Hát hiszen ha a régi ideálok vasvesszővel
                    vesszőzték a lovagjaikat, mikor lehetetlen feladatokat tűztek ki elébük: a mai
                    nők skorpiókkal korbácsolnak! Mi! Ez a csitri meg akarja őt hódítani a
                    feminizmusnak? Vagy mit is beszélt?</p>
				<p>Görcsösen szorította össze az ujjait, s szeretett volna rárohanni a lányra, s
                    átkapni, lóra tenni és elvágtatni vele. Fel, valami lovagvárba, vissza ötszáz
                    esztendővel, be a középkor legszínesebb mélységébe, s ott kilencven szobába
                    zárni a nőt, és vaslakatokat rakni az ajtóra. Hogy ott éljen, és csak neki
                    éljen, és a levegőtől is el legyen zárva, és a napfény se csókolhassa az arcát,
                    és odahordani neki mindent, ami szép és drága, hogy ékes legyen és csodálatos,
                    de neki! csak neki! és senki, de senki másnak!</p>
				<p>Merry fölemelte a fejét, s erős barna szemei végigfutották a fiatal férfi arcát,
                    s látta, hogy annak a szeme a szenvedély részegségétől káprázik, s arca valami
                    vad és állati indulattól vibrál.</p>
				<p>Felugrott s megrázta a haját.</p>
				<p>- Bizony uram - s toppantott antilopbőrrel díszített kis topánkájával -, ebből az
                    egész ruhából és díszből, amit a férfiak dicső nagylelkűsége szerzett nekem, a
                    tehetetlen kis asszonyi állatnak, ennyi kedves nekem! - s leszakította nyakából
                    a kis aranyérmet.</p>
				<p>- Ezt én szereztem! Ezt én nyertem! Ezért nekem kellett elsőnek lenni a
                    teniszversenyen! Nincs az a férfi, aki ilyet adhatna nekem! És ezt nem is adnám
                    senkinek... De annak a férfinak, akit szeretnék, annak odaadnám!</p>
				<p>- Nem kell! - kiáltotta Ferkó, s már egészen elvesztette a fejét. - Én vagyok a
                    férfi, én adom neked a győzelmi zsákmányomat!</p>
				<p>Belesápadt.</p>
				<p>Aztán meghajtotta magát.</p>
				<p>- Bocsánat, kisasszony - mondta fakó hangon -, Kerek Ferkó vagyok.</p>
				<p>Várt egy pillanatig. De Merry dacosan nézett vissza rá,</p>
				<p>- Tudom - mondta aztán.</p>
				<p>- Akkor azt is tudod, hogy te vagy a menyasszonyom! - kiáltotta fojtottan
                    Ferkó.</p>
				<p>- Azt nem tudom!</p>
				<p>A fiatalember egy pillanatig habozott, hirtelen megbiccentette a fejét, sarkon
                    fordult s elment.</p>
				<p>- Alásszolgája!</p>
				<p>Felpattant a lovára, s lovagló ostorával végigvágott a paripán, az kirúgott s
                    vadul kezdett toporzékolni, ágaskodott és dühöngött. Nem bírt a lovasával,
                    megadta magát, letört, s vad vágtatással ment neki a pusztának.</p>
				<p>Merry sápadtan és rettegve, elszorult szívvel nézte a pár pillanatig tartó tusát.
                    Reszketett a lovasért, büszke volt a győzelmén, és megszégyenülve érezte: ezt
                    nem tudná megtenni!...</p>
				<p>És leomlott a fűbe, és összecsikarított foggal szidta a nagy Nőt, aki azokra az
                    ostobaságokra tanította, amiket az előbb elrecitált, és arra az önérzetre,
                    amellyel az imént eldobta a maga hősét, és végigborult a fűben, és zokogva
                    siratta elvesztett boldogságát.</p>
			</div>
			<div type="chapter">
				<head>11</head>
				<p>Ferkó egyenesen hazalovagolt. Igyekezett elszórakozni, s nem gondolt semmire.
                    Nagyon kedvetlen volt, maga sem tudta, mi baja. Kiábrándult.</p>
				<p>Fütyörészni kezdett, azt is abbahagyta. Falsnak érezte a kislány feministaságát.
                    Itt a pusztán, ahol szabadon repül a szél, és ezer év óta természetes viszonyban
                    nőnek és szaporodnak az emberek, idegen, városi kínlódások, nyavalygások
                    filozófiáját hallani...</p>
				<p>Kényszeredetten nevetett magában, ahogy elképzelte, hogy áll az örege elé:</p>
				<p>- No, apám, hát csak bocsáss meg a megtért fiúnak! Egy ostoba liba kergetett
                    vissza. Megijedtem a gágogásától.</p>
				<p>Úgy tett, mintha semmi nyomot nem hagyott volna benne az eset, de akarta, vagy
                    sem, a lány szépsége untalan megbirizgélte a szívetáját. Az az üde, hamvas
                    szilva lágyságával édes arcocska ott rezgett a szeme előtt, s azt nem akarta
                    elűzni, csak arra akart emlékezni...</p>
				<p>Már itt volt a Kerek-tanya. Csinos, kerek erdő, nagy, terebélyes lombú
                    tölgyekkel, hatalmas nyárfákkal, a Nagykunság legősibb székhelyén, a
                    Kolbazszéken. A távolban, egészen az ég alján látszik Kunhegyes laposan, mintha
                    a földre szórt kavicsok lengenének a délibábban, jobbkézre Madarast képzeli
                    inkább, mint látja a szem, hátul messze síkon semmi jele városnak, csak a
                    tanyák sűrűn szétszórt házikói mindenütt. Karcag, Kisújszállás, Kenderes,
                    Fegyvernek embertelen távolságban élnek a Kunság égő földszínén a déli hőségben.
                    Kerekegyháza belevész a tibuczi kis tavak körüli füzesek és tölgyesek
                    lombjába.</p>
				<p>A föld meg van repedezve a szárazságtól, a fűszálak elsorvadva, kiégve, szárazon
                    zörögnek a fakó porban, csak az útszéli vastag levelű dudvák bírják a rettenetes
                    hőséget, amely izzóbb, mint a befűtött kemencében. Ebben a melegben nem lehet
                    szerelemről szó, az emberállat itt nem gondolhat lányra és csókra, csak a
                    tücskök vékony kis smaragd teste ereszti át a napsugarakat, s pattognak
                    szerteszét frissen és acélrugócskákon sirító zenével.</p>
				<p>Ferkó sűrűn törülgette homlokát; a több órás lovaglás megjuhászította, s merő egy
                    tajték volt az egész teste. Megközönyösödött szemmel nézett vissza a maga után
                    hagyott úton, el a távolba, a pálmafákká nyesett akácosok között, s mintha az
                    egész múltját végignézte volna a változatosság nélküli, lapos és puszta
                    síkságon.</p>
				<p>Végre beért a tanyájukra. Az árnyékon forró szellő csapott az arcába, de a
                    kastély előtt már hűvöset érzett, s tudta, hogy pár perc múlva a szobák jégverem
                    hűvösében kabátjába fog burkolózni, hogy keresztül ne nyilalljon a tüdején a
                    kripta szele.</p>
				<p>A kastély kihalt volt, sehol emberi hang, emberi mozgás. A lovát csak
                    eleresztette s az engedelmesen állott, míg kizabolázta, aztán füvelve ment
                    csendesen az istállók felé.</p>
				<p>Ferkót barátságosan üdvözölték a bronzagarak a kapu fölött, egy tucat volt
                    elhelyezve ott, s nagyon előkelően nyújtózkodtak, leffentgettek a napon. Most
                    egyszerre megkapta az érdeklődését a ház, amely a fajtájának az egyéniségét, a
                    karakterét hosszú időkre őrzi. Itt építették meg, távol az ellenséges kun
                    városoktól, erősre és erőszakosra az uradalom közepén. Gőg ült a házon, gőggel
                    volt töltve a duplatetőkig, gőg nőtt fel a falakból, amelyek nem tudtak mit
                    csinálni pöffeszkedésükben, hát henyemód kinőttek a kelletén túl, s a széles
                    földszintes, négyszögű épületnek mind a négy oldalán még egy emeletre
                    emelkedtek, csak úgy igazi cél nélkül, hogy többet mutassanak. Az emeletnyi
                    magas toldásfalba nagy keresztek voltak vágva minden ablaknak megfelelően,
                    azokon át látszott a fekete, korhadt zsindelyű manzárd tető. Mindenfelé ez a
                    telhetetlenségből dagadt pöffeszkedés ütött ki. A keskeny bejáró elé négy
                    korinthusi oszloppal előtér került, szűk és alkalmatlan és fölösleges. És ez a
                    tornác többször ismétlődött a házon, némelyik oldalon kétszer is; egyik-másik
                    ajtót sem kapott, de azért dülleszkedett és gőgösködött. És bent a ház. Az
                    egymásba nyíló apró és kényelmetlen szobák sora a tágas, rideg folyosó hosszán.
                    Sorra rakva, mint a cellák, s háromnál, négynél több nem nyílt egymásba.
                    Egyforma külön apró lakosztályok, száz-kétszázéves, erős, kemény, de
                    különösebb érték nélküli bútorokkal. Múzeum ma, és nem emberi élet tanyája, de
                    a középszerűségnek és tehetetlenségnek múzeuma.</p>
				<p>Ferkó átment az udvaron, amelyen egy rengeteg nagyságú, hármas törzsű, szép
                    tamariskafa állott, alatta zöld fű az árnyékon és sok, sok áloé, az egyetlen
                    dísznövény a kastély körül, melynek mégis különösebb gondozás kell, bement a
                    saját szobáiba. Három kis szoba volt ez a lakás is, mint elöl a főbejárat
                    mellett az apjáé, és csupa régi, régi tárgy, csupán a könyvtárszobában voltak
                    új könyvek szétszórva a tágas íróasztalon s rendetlenül begyömöszölve a magas
                    polcok avult könyvsorainak, meg a gyönyörű empire könyvszekrényeknek
                    rekeszeibe.</p>
				<p>- Ajjaj - sóhajtott Ferkó, és levetette magát egy kemény pamlagra, amelynek finom
                    fakerete oválisan hajlott alulról, úgy vette ölébe az embert, hogy sehogy sem
                    lehetett benne kellően elheverni. Tán ezért fészkelődött Ferkó annyira
                    jobbról-balra-keresztbe, és sóhajtozott nagyokat.</p>
				<p>- Borzasztó - mondta -, borzasztó. - Hirtelen felugrott, felült.</p>
				<p>Hisz ő az egész város füle hallatára tette azt a kijelentést, hogy megszökteti
                    azt a lányt! Ő lesz az első Kerekegyházy, aki letörik a komisz kunokkal
                    szemben?</p>
				<p>Feltámadt benne a Kerekegyházy gőg, mintha csak őseinek szelleme feküdt volna
                    bele a lelkébe, s villogva rántotta össze a szemöldökét. Eszébe jutott a
                    nagyapja, aki száz piros lajbis, fehér lobogós inges-gatyás hajdújával vonult be
                    a Balkán-országocskába, ahol Kerekegyházy lány ült a trónon, hogy rendet
                    csináljon.</p>
				<p>- Nem utolsó passzió - mondta magában. - Hogy is festene, ha ő ma ostrommal venné
                    be a polgármester tanyáját, s fényes nappal rabolná el a feminista lányt!</p>
				<p>Aztán legyen itt feminista, ha rácsukja a külső kaput! Újra levetette magát a
                    kanapéra.</p>
				<p>- Holnap bál lesz odaát - jutott eszébe. - Bizonyára ott lesz a lány. Még egyszer
                    megpróbálkozom vele!...</p>
				<p>Az apjára gondolt. Tudta, hogy az öreg egy szót sem fog szólani, ha itthon látja,
                    mintha semmi sem történt volna. Aztán pedig... majd csak lesz valahogy.</p>
				<p>Behunyta a szemét, s egy perc múlva már aludt, s Merryt látta.</p>
				<p>Merryt látta, aki ragyogó szépséggel ékesen egyre távolabb tűnt előtte álmában, s
                    nem azt a Mariskát, aki a valóságban minden büszkeség nélkül törülte le az
                    arcáról a könnycseppeket, s restellte magát, amiért vitatkozott, s amiért
                    sírt.</p>
				<p>Nagyon gyerekesen viselte magát, mikor úgy elvadította magától minden ok nélkül
                    azt a férfit, aki szemmel láthatóan hajlandó volt rá, hogy belebolonduljon.</p>
				<p>Nem volt kedve ottmaradni a tavacska mellett, de hazamenni is keserves
                    vállalkozás volt az egyre növekvő déli hőségben.</p>
				<p>Szerencse, hogy érte jött a tanyásné, mert estig se tudta volna magát
                    elhatározni, hogy mozduljon. Így mégis hazament arra az üzenetre, hogy vendégek
                    jöttek. A tanyásné lapos, félszeg, csöndes asszony volt.</p>
				<p>- Hány éves maga Eszti? - kérdezte tőle, hogy valamit szóljon.</p>
				<p>- Huszonhat vagyok én.</p>
				<p>- Mennyi? - bámult rá ijedten Merry, ki maga sem tudta mennyinek, de úgy
                    negyven-ötvenévesnek, idősnek gondolta.</p>
				<p>- Fosztáskor leszek meg a huszonhat!</p>
				<p>Merry erősen nézte, kereste az arcán a leromlott fiatalságnak a nyomait. Az
                    asszony sovány volt, beteges színű, lompos mozdulatú, lógó mellű, ráncos
                    arcú.</p>
				<p>- Hát mitől vénült meg annyira, ha csak huszonhat éves?</p>
				<p>- Ajaj, van nekem mitül, mindennel magam harcolok. Úgy dógozok én instállom, mint
                    egy férfiember.</p>
				<p>- Hát a férfi mért nem vénül meg?</p>
				<p>- Hát az ember: a bírja.</p>
				<p>Hallgatva mentek tovább, s Merry olyanformán érezte magát, mintha egy hatalmas
                    leckét kapott volna az élettől.</p>
				<p>Márk Manci volt náluk az anyjával. A nénik együtt beszélgettek a hűvös alacsony
                    szobában, míg Merry a szomszéd szobában egy percre megállott fésülködni s
                    hallgatózni. Az anyja szokás szerint panaszkodott.</p>
				<p>- Oda vagyok, oda vagyok! Ez az én reumám, ez sírba tesz.</p>
				<p>- Próbáld meg a tengeri malacot - biztatta az ügyvédné.</p>
				<p>- Megpróbáltam én már mindent a világon, mi az?</p>
				<p>- Ez nem babonaság - mondta suttogva a néni -, ez biztos, zsidóasszonytól
                    hallottam, mégpedig nagyon finom nőtől, aki Velencébe megy nyáron hűsölni, - hát
                    tudod, lelkem, keríteni kell tengeri malacot, és azt osztán magadnál tartani
                    mindig, a szobában, az ágy alatt, a kötődben, magad eteted, itatod, mindig a
                    kezeddel babrálod, az mind kiszíjja a reumát a csontodból és mikor már semmi
                    bajod, egyszer csak úgy eltűnik, hogy sose tudod többet, hova lett. És ez
                    komoly.</p>
				<p>- De hol veszek én tengeri malacot? - szólt a mama, aki teljes bizalommal és
                    áhítattal hallgatta a tanácsot.</p>
				<p>Merryt nagy lármával és hűhóval fogadták. A sarokból felpattant a kis kövér
                    Manci, és úgy robbant a nyakába, mint egy bomba.</p>
				<p>- Mi is kijöttünk a tanyára, drágám - magyarázta a néni -, hát hallom, hogy tik
                    is kijöttetek. No már csak átszaladunk megbeszélni azt a holnapi bált veletek,
                    mert batyubál lesz az, sok dógot ád.</p>
				<p>- Na gyerünk a kertbe, a filagóriába - mondta Merrynek Manci.</p>
				<p>Merry egyszerre úgy érezte, hogy jó kis falusi lány lett belőle, s beleöltötte a
                    karját a Mariska kövér karjába, és úgy ment ki vele, mint két gyerek. Az anyja
                    csudálkozva nézett utána.</p>
				<p>- Jé, neked már szabad szűk szoknyát felvenni, de ilyen szűket! - csipogott
                    Mariska - az én hajam mind kitépné a mama, ha ilyet mernék, pedig bizonyisten én
                    már egészen nagylány vagyok, nem is képzeled, milyen tragédián mentem én már
                    keresztül!</p>
				<p>- Beszéld el - mondta neki Merry, aki maga is Mariskává szelídült, s a vadszőlős
                    lugasban összebújt a kislánnyal, aki nála csaknem két évvel volt fiatalabb, de
                    azért a maga dolgában sokkal otthonosabb volt, mint ő a magáéban.</p>
				<p>- Hát képzeld, gyászban vagyok, az ideálomat elvesztettem! Nem is fogok holnap
                    senkivel táncolni, meg is írom az egészet a naplómban, azt senkinek se mutatom
                    meg, csak neked. Mert tegnap kaptam Jenőtől két szép pepita füzetet, neki már
                    nem kellett, hogy az iskolának vége. Az egyikbe naplót írok, de a másikkal nem
                    tudom, mit csináljak, mert magyar nótákat akarok gyűjteni, aztán direkt
                    kupléknak is kellene egy füzet, meg aztán kellene egy, hogy legyen, amiben
                    folytassam a naplóm, ha ez tele lesz, nem igaz?</p>
				<p>Jóízűen kacagott sok apró rizskása-fogával.</p>
				<p>- Milyen jó nektek, mindig vígan éltek - mondta Merry, s őszintén irigyelte
                    Mancit, kifogyhatatlan jókedvéért.</p>
				<p>- Jaj, bizony, mi nagyon unalmasan élünk, sokszor úgy unom magam, hogy majd
                    kipukkadok. Kivált most majd vakációban, képzelem előre. Most semmi kilátásom a
                    világon. Ha Mariska néni nem lakna a szomszédunkban (tudod a néni, aki a
                    járásbírósági díjnok felesége, nagy pont), akkor igazán meg kéne halni. De hozzá
                    aztán csak át-átszaladok, mert oda szabad elmenni, mert a nénitől csak jót
                    tanulok! Az igaz, nagyon szépen be tudja kenni magát púderral. Egy cseppet se
                    zsenírozza magát előttem: Megengedi, angyalom? - Csak tessék! - és lesütöm a
                    szemem, mert az borzasztó, úgy bekenni a pofáját, nem igaz? Tavaly nyáron még
                    csak jól voltam, mert akkor egy ötödikes fenszterlizett nekem, úgy délután
                    négy-öt óra közt, egész nap azt vártam, és mikor mama a gangon az újságot
                    olvasta, mikor megjött a posta, hát én beszaladtam minden percben vizet inni, és
                    természetesen alaposan kokettáltam az ötödikessel.</p>
				<p>- Aranyos vagy - mondta Merry, s úgy simogatta meg a Mariska arcát, mint egy
                    néni, aki már rég túl van az effélén.</p>
				<p>- De most az én tragédiám - mondta bájos affektálással Mariska -, múlt év
                    szeptember másodikán reggeli kilenckor kezdődött, mikor mama azt mondta apának:
                    Nézd, milyen jó, akinek igazgató a nagybátyja, viszik már a kosztosdeákot
                    Mariskának, még meg se virradt.</p>
				<p>- Hát kérlek, az ablakhoz szaladok, hát csakugyan egy fiatalembert kísér a
                    pedellus Mariska néniékhez. Mondom neked, hogy mindjárt mondtam, hogy testvérek
                    közt is megér egy hetedikest! És rittig, az is volt. Pintér Lajosnak hívták, és
                    büntetésből hozták ide, mert Debrecenben bukétot csináltatott a primadonnának. A
                    télen itt is voltak színészek - csak valami két hétig, mert nem szerettek
                    koplalni -, hát akkor mondta Mariska néni a mamának, hogy úgy látszik, a
                    Pintérnek ezektől a “legszebb korban” levő primadonnáktól nem ment el az esze...
                    Persze, én csak mosolyogtam magamban, mert én tudtam, hova lett a Lajos esze.
                    Nálam volt az barátom. Jaj istenem, de az én eszem is nála volt, képzeld, a
                    legelső találkozáskor mindjárt így köszönt: Kezit csókolom, Nagysád! Ő volt az
                    első, aki Nagysádnak szólított, én addig olyan, igazán olyan szomorúan éltem,
                    mert nem volt, aki megértsen. Mindenki olyan kislánynak nézett odáig, az
                    utóvégre is derogál. Az ötödikesnek, mondhatom, úgy kiadtam az útját! Mindig
                    Mancikázott. Ah istenkém, Lajos mindig úgy hívott: Ike nagysám! és Ike nagysám
                    és Ike nagysám! Oly drágán tudta mondani... Tudod, azért Ike, mert úgyis mondta
                    Médyke nagysád, és ez tudod hosszú volt, hát csak Ike...</p>
				<p>- Hát aztán?</p>
				<p>- Aztán egy boldog, ha tudnád, milyen boldog évet töltöttünk együtt. Ő az ő
                    ablakában, én a mienkben; szó köztünk maradjon, nem sokat tanult, de én is úgy
                    gyakoroltam ám a zongorából, hogy a Gikszer tanár úr nem tudta a Pesti Hírlapot
                    olvasni miattam, mikor a leckémet játszotta velem, mert olyankor szokta olvasni,
                    míg más izzad neki; vágtam is neki olyan gikszereket, hogy felugrott, és úgy
                    kiabált: mért nem megy krimplit kapálni? sose lesz magából simmi, úgy halad,
                    mint a rák, én meg csak kinéztem az ablakon, a Lajos mindig ott könyökölt
                    szemben, és úgy nevethettem volna, hogy a zsebkendőt a számba kellett dugni.</p>
				<p>- Borzasztó tragédia!</p>
				<p>- Az a tragédia, barátom, hogy Lajos, drága, megkérte a kezemet!</p>
				<p>- Ugyan! - s reszketni kezdett a kislányért.</p>
				<p>- Természetesen csak tőlem, apustól csak akkor, ha meglesz a diplomája, vett egy
                    csomag csokoládépralinét jegyajándékul, és másnap elutazott a vizsga elől, mert
                    ötből bukott volna meg!</p>
				<p>Nagyon megkönnyebbült.</p>
				<p>- És megcsókolt - csacsogott a bakfis. - Ő volt az első, aki szerelemből csókolt
                    meg... Istenem, tizenhat évig kellett várnom erre a csókra, és egy percig
                    tartott. Milyen szép volna, ha csak egy percig kellene várni rá, és tizenhat
                    évig tartana!</p>
				<p>Merry ezt gondolta:</p>
				<p>- Mért nem vagyok én ilyen ártatlan, mikor ezeké a boldogság; azért is elmegyek
                    holnap a bálra, és megpróbálok lány lenni.</p>
				<p>- Te, tegnap azt mondta Mariska néni, de ezt csak titok leple alatt árulom el
                    neked, hogy egy ügyvédjelöltet kapunk, aki már itt is lesz a holnapi bálon. Alig
                    várom azt a holnapi napot, mi lenne, ha négyesre felkérne.</p>
				<p>S Merry ezt gondolta: - S mi lenne, ha engem Ő kérne fel négyesre?...</p>
			</div>
			<div type="chapter">
				<head>12</head>
				<p>Bálhoz készültek, s ahogy az új ruháit nézegette, egészen belepirult, mikor
                    észrevette, mennyire nem illik ezekben a többi lány közé.</p>
				<p>De hova lett a régi Merry? A modern, a túl modern lány, aki mit sem törődik az
                    emberekkel, s úgy néz erre a fura falusi életre, mintha semmi köze sem lehetne
                    hozzá. Már egészen Mariskává alakult át, s nem is sejtette, hogy ennek az az
                    oka, hogy Kerek Ferkó annyira elhűlt éppen az ő modern lányságától.</p>
				<p>Azt hitte, hogy egyszerűen ráragadt a Manci szelessége, naivsága, amit egész
                    napon át nem tudott feledni, s mikor újra bekocsikáztak a városba, a zörgő
                    futókocsin kész falusi bakfissá vált.</p>
				<p>Az anyja egész szombaton délután s vasárnap délelőtt sütött-főzött, s nagy
                    kosarakat készített tele ételfélékkel, elég lett volna egy nagygyakorlatra a
                    katonáknak, amit a bál számára csinált. Mariska kíváncsian lesegetett oda
                    félszemmel, hogy csinálják és mit csinálnak. Annyira még nem alázta meg magát,
                    hogy megkérdezze, vagy csak el is árulja kíváncsiságát, de azért szinte
                    öntudatlanul készült arra az időre, mikor majd őneki kell hasonló módon részt
                    vennie az emberek társaséletében, s ott kitenni magáért.</p>
				<p>Elmosolyodott. Hiszen a Kerekegyházyak oly magasan vannak e fölött a társasélet
                    fölött. Az az egy-két nagyúr, akik beszorultak a Nagykunság parasztbirtokai
                    közé, olyan távol élnek a néptől, a jámbor és türelmes kunoktól, mintha a
                    holdban laknának. Jóformán nem is tudják a polgárfélék, ki mit csinál közülök.
                    Csak úgy tanyai szóbeszédből hallják olykor-olykor, hogy valamelyik oroszlánra
                    vadászik, s a lapokból, hogy ha a Nemzeti Múzeumnak ausztráliai útjáról ritka,
                    becses gyűjteményt küld. Vagy egy-egy egzotikus házassághír, mikor a német
                    urakházának elnöke vette el feleségül valamelyik Illéssy özvegyet, vagy sztrájk
                    ütött ki egy nagybirtokon, amely bele van ékelve száz meg ezer kisbirtokba, ahol
                    a gazda maga dolgozik a saját földjén. Olyankor egy kis moraj fut végig a fekete
                    kunok közt, s megint elölről kezdődnek a nagy megbeszélések, hogy így meg úgy: a
                    redemptio! Mert mindig az a vége. A nagyurak adták el a Kunságot, s a szegények
                    váltották vissza. Ha az ország visszafizetné a váltságot, amit a mi őseink a
                    király helyett kifizettek!... De a sok-sok milliót mind a Kerekegyházyak meg a
                    többiek birtokából kellene ám kihasítani, mert azok adták el a Kunságot a német
                    lovagoknak!... Még az úri nép meg annak a fiai is tartják ezt a jusst, s ma
                    legalább a német lovagrend keresztecskéjére számítanak, pedig ahogy kisül, az is
                    huncutság. Megkapják a kunsági szabad kun ivadékok is, de fizetni kell érte évi
                    díjat! Ahelyett, hogy a redemptiót csinálnák már meg. De az is csak úgy megy,
                    népbolondítás lett már abból is.</p>
				<p>Ahelyett, hogy becsületesen visszafizetnék mindenkinek az ősapja tőkéjét,
                    kamatjainak kamatjaival; kultúrcélokra akarják felhasználni! Hát nem égre
                    kiáltó! Hát hisz akkor, mindegy, ha az ország kezébe marad is, ha úgyis csak
                    iskolát, múzeumot, mi a nyavalyát akarnak belőle fundálni.</p>
				<p>De Mariska mindezt nem gondolta végig. Nem, ő egyáltalán semmit sem gondolt, sőt
                    úgy elpirult, bár egyedül volt a szobában, a csöndes és bizalmas ruhái közt,
                    mintha mindenki látta volna azt a gondolatát, hogy ő egyszerűen odaszánta magát
                    Kerek Ferkó mellé.</p>
				<p>Csak azért is félredobta a legújabb divat szerinti ruháit, s a tavalyi báli
                    ruhácskát választotta ki, egy egészen egyszerű fehér csipkeruhát, amelyet tavaly
                    azért nem vett fel, mert beteg volt a bál idején.</p>
				<p>Hiszen úgy sem lesz ott a híres Kerek Ferkó! mondta magában, s félt egy kicsit,
                    hogy csakugyan nem lesz ott. És félt nagyon és rettegett a szíve mélyén, hogy
                    hátha mégis ott lesz!</p>
				<p>A bál jól indult. Már hat órakor kezdtek gyűlni a vendégek, s egyre-másra hozták
                    a csinosan öltözött cselédlányok az ételes kosarakat. A piros arcú háziasszonyok
                    terítettek, s felrakták a tálakat az asztalokra végtül-végig, mindenikre kis
                    névjegyet, ki kitől származik. A hölgyek sorra járták az asztalokat, s alaposan
                    végigmustrálták a tálak céduláit, szinte azzal a meghatott arccal, ahogy nagy
                    temetéseknél a koszorúkat olvasgatják s bírálják.</p>
				<p>- A polgármesternél</p>
				<p>- Á, á!</p>
				<p>- Kitett magáért!</p>
				<p>- Hja, a nagy házasság reményében!</p>
				<p>- No, még nincs kalickában a madár!</p>
				<p>- No, nem szalasztják el Kotzoghék, amit meg lehet fogni! Meg tudják azok
                    kopasztani a verebet is, megfejik a kereket is.</p>
				<p>- Á, ide se néz a Ferkó többet a városra se. Elment a, nem látja azt ezután
                    kerekegyházi szem.</p>
				<p>- Pég azír van itt ma ez a sok níp, mer a vót a híre, hogy ma szökteti meg a fiú
                    a jánt, pedig sallangos hajdúkkal! Puskával!</p>
				<p>- Mijen ján lett a Marcsábul?</p>
				<p>- No, vékonyhúsú bíz a, hiába fizettek érte százötven pengőt egy hónapra!</p>
				<p>- Százötvenet! Én öt diákot tartok érte.</p>
				<p>- Az ám a mai világban, mikor a zsír egy forint! hús, mind ilyen árú.</p>
				<p>Az asszonyok beszédébe nagyon élénken szólt bele egy kövér, de petyhüdt tanító a
                    maga sovány prepahumorával:</p>
				<p>- Na, hát kérem az unalom az embert mindenre ráviszi. Unalmamban én is kimentem
                    tegnap a hetivásárra. Mégpedig miért? azon rejtett okból, hogy az oldalbordámat
                    kipuhatoljam, mert nagyon szeretném tudni, mire neki az a sok pénz, amit én nem
                    tudok neki adni, bár a cigarettával is felhagytam a tavalyi dohánydrágítás
                    időszakában, hogy a konyhapénzt ezzel is gyarapítsam. Kérem, befordulok a
                    tyúkpiacra, kérdem egy leánykától: hogy az a pár jószág? Azt mondja öt korona!
                    Na mondok, nem volna drága, ha lúd volna, de csak sovány tyúkocskák voltak,
                    bizony azok. Egy anyóka kis csirkéket árult, lehettek már öt-hat naposak. Hogy
                    adja kérdem, ha fel lehetne nevelni. Hát galambom, ha mind megveszi, párját
                    odaadom huszonöt garasával! Hát kérem, ha nem láttam volna az ócska
                    deszkakerítést, Párizsba képzeltem volna magam, mert arról a városról azt
                    olvastam, hogy ott aranyat adnak a patkányért is. Merengésemből egy ékes
                    csatározás ébresztett fel, egy felvágott nyelvű asszony éppen akkor tépett ki
                    egy pár csirkét egy nagysága kezéből, aki még alkudni is merészelt az árából.
                    Hát én az ilyen szapora társalgásnak nem vagyok híve, csak madártávlatból
                    kedvelem az ilyesmit, elpárologtam; siettemben kérem az árpát, tengerit
                    elfelejtettem megkérdezni, különben is még ezzel nem táplálkozom. Hogy a
                    hentesek mit árultak, a sok légytől nem láthattam, de láttam egy nagy fazekat,
                    amire rá volt írva, hogy tehéntejfel, egy lány sűrűn kavarta, mert mindenáron ki
                    akart forrni a fazékból, csak hatvan krajcáron vesztegették literjét. No, hát az
                    a sok fonnyadt és beteg zöldség, amit egészséges árakon árulnak! Hát kérem én
                    nem is mondtam meg a feleségemnek, hol jártam, mert féltem, hogy most már azt
                    kívánja, mondjak le a nádpálca beszerzésérő! is, hogy azzal is feljebb emeljem a
                    konyhapénzt.</p>
				<p>Az asszonyok összetették a kezüket a hasukon, s derülten, olyik vidám kacagással
                    hallgatta a tanító úr vicces előadását.</p>
				<p>- Hát bizony csak az nem bolond ma, akinek píze van.</p>
				<p>- Tudja nagysád mink se vónánk így hátra szorítva, ha tizenkétezer forintig
                    felmenne az urunk, mint a közjegyző.</p>
				<p>Azután visszatértek Kerek Ferkóra, de továbbvonultak, hogy helyet adjanak a
                    polgármesterné tálai újabb megcsodálóinak. Mert nagyon vegyes a társaság,
                    nemigen van mindenki mindenkivel diskuráló viszonyban. Sőt inkább minden
                    lépten-nyomon apró klikkek kerekednek; a kis csoportok egymással csak megvannak
                    vidáman és hangosan, mintha otthon, az utcán, vagy a tanyán találkoznának, de
                    amint a szűk, bizalmas körön túl találják szemben magukat valakivel, rögtön
                    valami furcsa, bizalmatlan feszesség látszik az arcokon, hideg mosollyal
                    bólogatnak a nők, s valamennyiüknek ott az arcán valami fölényes, gúnyos
                    mosolygás. Mindenki lenézi ezt az erőszakolt batyubált, amely tisztára az új
                    főjegyző mániája, aki “el akarja ismertetni a feleségét, akit máshunnan hozott”,
                    és társadalmi prófétának csapott fel. Mindenki lenézi a többiek szórakozását,
                    kicsinyli a maga részére az egészet, s mindenképpen éreztetni akarja, hogy semmi
                    szüksége az efféle komédiákra. Pedig azért tartják itt, a gimnázium nagy
                    tornacsarnokában is, hogy jobban összeférjenek az új helyen és mert a
                    Nagyszállodának rossz emléke van a tél óta, mióta a közjegyző indítványára és
                    mindeneskedése mellett Elite-bált tartottak benne. Az egész Nagykunságból
                    meghívták a rangbelieket - lelkem -, de összesen huszonöt pár állott fel a
                    négyesre, s olyan rémítő hidegség volt, hogy mindenki megfagyva ment haza.
                    Doktor Gyimola, a főjegyző, titokban, magunk közt, éppen ez ellen játszotta ki a
                    saját ötletét: a népszerű bált, amelyet a másik véglet kedvéért csinált
                    batyubállá. A tornaterem csakugyan jó helyiség, furcsák ugyan a plafonról lelógó
                    kötélhinták s más tornaszerek, de itt legalább száz pár is könnyen
                    felállhat.</p>
				<p>- A közjegyzőék csakugyan nem lesznek itt?</p>
				<p>- Azok kedvesem, elmentek már Abbáziába, itt nagyon hűvös van nekik. Meg aztán
                    tudod: hogy itthon jól laktak töltöttkáposztával, szűk lett nekik Macedónia.</p>
				<p>- Nem tőtöttkáposztát esznek azok - súgja bele a mindenütt futva megjelenő
                    főrendező -, hanem krémet.</p>
				<p>- Tejkrémet - teszi hozzá csípősen egy menyecske s a társaság új meg új
                    társasággá oszlott, kavarodott. Itt-ott kis kompániák már végleg egymásra
                    találtak. Szomszédasszonyok, akik unták otthon egymást, de itt örülnek, hogy van
                    legalább, akivel az ember szíve szerint kipletykálhatja magát. Csak a testvérek
                    kerülik egymást messzire meg a sógornék, a rokonok. Kun szokás szerint, mihelyt
                    atyafi, mindjárt marakszik. Az úribb elem is elválik a sűrűbb s kövérebb
                    polgárnéptől, mint a glicerin a vízen. A sovány, előkelő ügyvédnék, a szép
                    járásbíróné, aki mélyen kivágott ruhában jött, s az egész teremben a
                    legelegánsabb, a nyafka tanárnék, a rusztikus orvosnék meglehetősen egymás
                    közelében maradnak, külön a kishivatalnoknék, akik otthon szabott ruhácskáikban
                    irigylik a dámákat, akik nem sajnálnak Debrecenbe bemenni egy ruháért, igaz,
                    hogy “mert így jutányosabb”, hátrább vonulnak, s szerényen maguk közt beszélnek
                    a drágaságról és a fizetésről. A gazdag polgárasszonyok, suhogó, bő
                    selyemruhákban egészen különválnak, mintha nem is ismernék egymást a mindennap
                    újuló divatba öltözött úri dámákkal, s erősen lenézik a koldusfajzatot, akiket
                    fél zsebükből ki tudnának fizetni, és mégis kénytelenek maguk fölött megtűrni.
                    No, de legalább lefőzik a kódisokat, mindnyájan nagy kosarakat raktak, libákat
                    és pulykákat öltek, s nem egy közülük gúnyosan mosolyogva ismer rá a csibékre,
                    amiket ma adott el a piacon a nagyságának.</p>
				<p>Ilyen ostobaságot csak egy fiatal házas tud megcsinálni, hogy Noé bárkájába
                    gyűjtse, mégpedig özönvíz nélkül a nagy város mindenféle vadját. Az úrinők
                    csakugyan úgy érezték magukat, mintha húsevők közé kerülnek a szarvasok és
                    dámvadak, akik ugyan eléggé hegyes nyelvű jószágok úgy a maguk kenyerén, de a
                    hegyes fogúak közt gyámoltalanul érzik, hogy itt ők válnak pázsittá. Az igazi
                    kun asszonyok, a polgárnék csakugyan sorra mutogatták egymásnak a névről ismert
                    alakokat, ennek ennyi az adóssága, ez meg ez a kezese, a poloskabankban mennyi a
                    részjegye, hogy aszerint bőven lehessen felvenni kölcsönt, a cselédje ezt meg
                    azt lopta meg, az ura ezt a nagy frizurájút veri, mikor részegen hazajön, és azt
                    a kis nyápicot csalja meg amavval a kék ruhás nagybögyűvel, no iszen, annak a
                    szegény embernek is van gusztusa. Ellenben az úrinők idegenül és tétovázva
                    néznek a gazdag parasztasszonyokra, s nem bírnak jelet találni, hogy miről
                    lehetne egyiket a másiktól megkülönböztetni.</p>
				<p>És ebben a percben, mikor már teljesen és végérvényesen tisztába jött mindenik
                    azzal, hogy “na hiszen én se jövök többet ebbe a társaságba... Nekem is elég
                    volt a batyubál Kerekegyházán!” feláll doktor Gyimola Pál, s két kezével csöndre
                    és elhelyezkedésre intvén az egész tisztelt társaságot, szólani kezd
                    eképpen.</p>
				<p>- Tisztelt társaság! A Kunkerekegyházi Nőegylet nevében köszöntöm itt önöket. És
                    ha megengedik, az önök nevében köszöntöm a legnépszerűbb kunkerekegyházi
                    egyesületet, a Nőegyletet. (Éljenzés.) Tisztelt társaság! A köröttem ragyogó,
                    ékes társaságon ott látom ragyogni azt az örömet, hogy együtt lehetünk...</p>
				<p>Kabókné int Benczénének: No! S ezt minden asszony továbbadja. Nem is figyelnek
                    percekig a szónokra, míg csak ezt nem hallják:</p>
				<p>- ...hasznot nyerjünk. Hogy mondom az élvezetből hasznunk is legyen, egy bölcs
                    tanácsot adok: gondoljuk meg, hogyan jótékonykodjunk!</p>
				<p>- Mi? mi? - kérdik összevissza, s egy kis csend lesz. Figyelnek.</p>
				<p>- Mert kérem van egy különös dolog, ami elfogy, ha nem gyarapítják. Ez a különös
                    dolog kérem a pénz. (Derültség.) Márpedig a mi pénzünket az egész világ
                    fogyasztja, de senki sem gyarapítja. Hiszen kérem nap nap után látunk
                    kéregetőket és gyűjtőket, akik más városok, sőt más országok szegényei számára,
                    kórházára, templomára gyűjtenek. Hát a mi számunkra ki gyűjt? (Nevetés itt-ott,
                    másutt pszt, pszt, csönd!) Ha Kunkerekegyháza új templomot akar építeni - mert
                    kérem egy húszezer lakosú városnak kellene két templom legalább, már csak azért
                    is, mert két pap van, hát szolgálják le a kenyerüket -, vagy ha kórházat
                    akarnánk állítani, mert az is ráférne egy ilyen városra, vagy ha szobrot
                    akarnánk állítani hazánk nagy fiának Kossuth Lajosnak, mert kérem mindenütt van
                    már, csak nekünk ne legyen? (Egy hang, Tokos Bocskor Jánosé: Ha mindenütt van,
                    nekünk nem kell!) No kérem, erről beszélhetünk! Hát Deák Ferencnek, annak
                    nincsen szobra sehol! (Tokos Bocskor János merész hangja: No, akkor annak nem is
                    kell! Vidám zaj, melynek lecsillapultán hallani a Gyimola beszédét) mert csak
                    azt akartam én mondani, hogy ki gyűjt más városokban a mi templomunkra,
                    kórházunkra, szobrunkra? (Tokos Bocskor uram felförmed: Gyűccsék a kúdus
                    fajzatyának, ne nekünk! Nagy, megelégedett kacagás, amelybe belefúl a szónok. De
                    nem adja fel a küzdelmet, hanem a nemes pátoszhoz folyamodik, s végre is
                    túlharsogja a zsibongást.) Mert ez nem tréfa, tisztelt társaság, hanem szent
                    ügy. Uraim és Hölgyeim, kik a jótékonyság nevében annyit fáradoztok,
                    futkároztok, szaladoztok, gondoljatok néha arra is, hogy Kunkerekegyházán
                    laktok, hogy Kunkerekegyháza ad nektek kenyeret, Kunkerekegyháza ad nektek
                    társadalmat, hol tehetségteket érvényesíthetitek. Mert Kunkerekegyházához
                    vagytok nőve, ha némelyitek csak ideiglenesen is, ha némelyeteket csak a
                    véletlen hozott is ide, de mégis itt vagytok, ennek a városnak levegőjét
                    szívjátok, s talán kunkerekegyházi földben kell nyugodnotok, s itt fog porrá
                    válni szívetek, amely minden nemesért oly hőn dobog, itt lesz sárrá az a nemes
                    agy, amely minden nagy eszmét oly szépen felkarolt! Ne potyázzátok el tehát
                    istenadta szép tehetségteket idegen érdekekért! Ha gyűjttök, gyűjtsetek a
                    magatok városa szegényeinek, ha adtok, adjatok a saját testvéreiteknek, és ha
                    mulattok, mulassatok a saját, kedves és bizalmas körötökben! Csak ennyit
                    óhajtottam kifejezni és most... (egy hang: gyerünk enni!)</p>
				<p>Általános harsogó kacagás támadt, amelybe végleg beleveszett a főjegyző hangja,
                    de ki is hallott még olyat, éhes embereknek tartani tósztot.</p>
				<p>Ebben a vidám és jórahangolt pillanatban léptek be a terembe a polgármesterék. A
                    főjegyző mindjárt a polgármesterhez adresszálta halhatatlan végszavát, aminek az
                    lett az eredménye, hogy az egész terem közönsége odabámult a belépőkre, s ott is
                    felejtette mindenki a szemét:</p>
				<p>- Hopp, hát ez a Mariska! Ezt kérte meg látatlanban a Kerek Ferkó!</p>
				<p>- Soványka!</p>
				<p>- Be olyan, mint a meszelt fal!</p>
				<p>- Máris, hogy henceg!</p>
				<p>- Restelli magát!</p>
				<p>- El mert jönni!</p>
				<p>- Nem szégyell a világ elibe állani!</p>
				<p>De Mariska mindebből egy szót sem hallott, és naiv, gyermekes csodálkozással
                    állott a sok nép között, s nem álmodta ma esti, egyre növekvő naivságában, hogy
                    éppen csakis az ő kedvéért gyűl itt ma össze ez a teméntelen nép, amennyit soha
                    még Kerekegyházán semmiféle szervezés össze nem tudott hozni. Lám, mégis
                    legnagyobb vonzóereje van ma is az emberekre a siralomháznak.</p>
				<p>Érezte, hogy a közérdeklődés céltáblája, s melegen zsibongott a vére, vidáman és
                    megelégedve mosolygott, s lesütötte a szemét, mint a szép, fiatal lányok, akik
                    szemhéjukon át fogják fel a rájuk eső, csodálkozó és áhítatos pillantásokat.</p>
				<p>Alig evett, s ő egymaga hallotta a szép, szomorú nótákat, amiket a cigány húzott.
                    S egyszerre észrevette, hogy Manci hozzá képest rutinos és kész nagyvilági nő,
                    aki már sorra vizsgált minden táncost a teremben, s igen mulatságosan suttogott
                    a fülébe róluk csacsiságokat. Ő ellenben úgy el volt fogódva, hogy mikor a
                    legelső táncos megállott előtte, halálosan elsápadt. Azt hitte, Kerek Ferkó
                    támadt elébe.</p>
				<p>Csak a mérnök volt, akiről már Budapestre megírták neki, hogy a kezére pályázik.
                    Most, mikor ráismert a magas, fagyos modorú, fekete fiatalemberre, egészen
                    megnyugodott. A táncban is ilyen nyugodtnak érezte magát a karján, mintha biztos
                    hajó födélzetén írna szerelmes levelet.</p>
				<p>Lassan megnőtt a táncterem. Az asztalok sorra elfogytak s körül a falak mentén
                    ültek a mamák és nénik, és kövéren, nagy terebélyesen, vizsga szemmel őrizték s
                    árulták lányaikat.</p>
				<p>A hangulat egyre nőtt, s már a társaság duhaja is megjelent. Mintha Kerek Ferkó
                    iskolát csinált volna, az urak mind szabadabban viselték magukat, kurjogattak, s
                    a szép patikus, házasember létére, a cigányt egzecírozta.</p>
				<p>- Devla! Frissebben. Repeszd azt a hegedűt! Szakítsd azt a juhbélt! Szakítsd!
                    Szakítsd az apád, mert zsebkendőbe viszed haza a muzsikádat.</p>
				<p>A cigány gyáva szemmel lesett fel a keménykezű s bortól, tánctól ragyogó piros
                    arcú úrra, aki bolondos kedvével mindenkit felvillanyozott.</p>
				<p>- Te is alább adnád, ha itt volna Kerek Ferkó - mondta a patikusnak Váry, a
                    szolgabíró.</p>
				<p>- Fütyülök Kerek Ferkóra - mondta a patikus, és táncba vitte Mariskát. - Kerek
                    Ferkó meg se született, mikor én már cigányt iskoláztam.</p>
				<p>Egyszerre csak zsibongás futott végig a termen, megállott a tánc tempója, s
                    mindenkit furcsa idegesség fogott el.</p>
				<p>Még Mariska is észrevette, bár valami lágy részegség árján úszott a tánc
                    izgalmában. Ijedt rebbenéssel nézett fel s távol, sok-sok emberen túl a Kerek
                    Ferkó erős, forró pillantásával találkozott.</p>
				<p>Tudja isten, mennyi idő telt bele, míg az ismeretlen, közönyös, vidám táncos
                    karjáról a Ferkó erős, vérforraló tenyerébe jutott.</p>
				<p>A publikum nagy csodálkozással csalódott Ferkóban. Oly egyszerűen és komoly
                    derültséggel támadt közéjük, hogy mindenkit dühbe hozott. Ha tán lobogós ingben,
                    árvalányhajas kalappal jön, meg lettek volna elégedve; ha puskával és haramja
                    bandával vagy frakkos inasok hadával és kerekes ágyúval támad a bálra, hogy
                    lányt raboljon, akkor ráismernek és jóváhagyják, amit csinál. De így!</p>
				<p>Ferkó megérezte a tömeg ellenszenvét és kiábrándult megnézését, s undorral vegyes
                    haragban forrt köztük. Nyugalommal várta el, míg a tánc véget ért, s ott állott
                    Mariska és táncosa előtt, s lekötelező baráti egyszerűséggel köszönt össze a
                    patikussal, a publikum újabb bánatára. Finomabb lett volna egy kis vért
                    szagolni. De a patikus jóízű fiú volt, s egy szóra átengedte táncosnőjét.</p>
				<p>Ferkó csöndesen, méltóságosan érintette meg a leány kezét, és az első valcer után
                    alázatos, áhítatos komolysággal nézett rá.</p>
				<p>- Kisasszony!</p>
				<p>- Tessék.</p>
				<p>- Igaza van.</p>
				<p>- Miben?</p>
				<p>- A nőemancipáció kérdésében.</p>
				<p>Mariska csodálkozva vetette fel pillantását; a szeme forró könny párájával volt
                    fátyolozva. Hallgattak. Még egy kört táncoltak.</p>
				<p>- Tudja, miért vagyok itt?</p>
				<p>- Miért?</p>
				<p>- Hogy magát megszöktessem!</p>
				<p>Mariskában leszállt a vér a szívére; csaknem leszédült.</p>
				<p>- Megszöktetlek e közül a csürhe közül. Velem jössz és nem fogod többet látni
                    ezeket. Sem az apádat, sem az anyádat, sem a rokonaidat, sem a szomszédokat, sem
                    a várost. Ezt a komisz, pusztulásra való, átkozott világot.</p>
				<p>Mariska sápadt lett, s ellenségesen, fellángolva nézett a fiatalember nyugodt,
                    hideg arcába.</p>
				<p>Egész lelki erejével szegült ellene ennek a zsarnoki akaratnak.</p>
				<p>- Emberi életet fogsz élni!</p>
				<p>- A szüleim nélkül?</p>
				<p>Ferkó megütődve nézett bele a szemébe.</p>
				<p>- A fajtám nélkül?</p>
				<p>Ferkó összeszorította a fogát.</p>
				<p>- Vagy... vagy!</p>
				<p>Mariska vad indulattal lihegte:</p>
				<p>- Soha.</p>
				<p>A fiatalember azonnal karjára fűzte a lány kezét, a társasághoz vezette.
                    Jéghidegen és halálsápadtan meghajtotta magát.</p>
				<p>- Isten áldja.</p>
				<p>És elment, és egy ellenséges tenger vad morgása maradt utána. És Mariska kábult
                    szemmel, ahogy körülnézett a kóválygó tömegen, egyszerre újra magára eszmélt, és
                    Merry lett megint.</p>
			</div>
			<div type="chapter">
				<head>13</head>
				<p>Mit csináljon egy fiatal lány, akit a lovagja hárompercnyi tánc után visszavezet
                    a mamájához, s háromszónyi beszéd után örökre elhagy, mint a lehullott
                    rózsát?</p>
				<p>Összeszorítja apró kis fogait, márványarcot erőltet magára egy percig, hogy el ne
                    fakadjon sírva, s szíve mélyén megérzi azt a rettenetes szívhúrzsibbadást,
                    amelyből a vénlányok szikár erénye szokott kifejlődni. Az a törhetetlen erény,
                    amely esőben, szélben egyformán kitart.</p>
				<p>Mariska azt hitte, most megint Merry lett; de hová tűnt a modern észjárás? Hová a
                    fölényesség, a gúny, a malícia? Nem, őbelőle megint új lány lett; mintha tíz
                    évvel öregedett volna ebben a pillanatban. Olyan távol látta maga előtt az egész
                    nagy társaságot, a zsibongó, zúgó báli képet, a mindenfelől rászegzett szemeket,
                    mintha ablakon nézne feléjük. Mintha moziban nézné a kavargó táncot. Valami
                    hidegség és fagyos nyugalom lepte el nemcsak a szívét s az elméjét, hanem az
                    izmait is. A szeme kivetítette, mint a reflektor az egyenletes hideg fényt,
                    amely egy árnyalattal fehérebbé tette, sápadtabbá a világnak azt a részét,
                    amelyre rávetődött.</p>
				<p>Tízen is ugrottak fiatalemberek, hogy táncba vigyék mindjárt az első
                    pillanatban.</p>
				<p>Lassú, közönyös pillantással nézett végig rajtuk, s a mérnöknek nyújtotta a
                    kezét.</p>
				<p>És érezte, hogy most valami nagyon, nagyon okos dolgot tett, valami szokatlanul
                    helyeset, biztosat, bátrat, amilyet nem szokott azelőtt, s kissé megrándult az
                    ajka széle egy fájó mosolytól vagy a görcsös fájdalomtól: már ezután ilyen okos
                    és tapintatos és nyugodt lesz ő!</p>
				<p>Csárdást jártak, mert a patikus abban a percben, mikor látta, hogy Kerek Ferkó
                    mit tett, félig önkéntelenül, félig számítással, hogy a társaságot elvonja s
                    összezavarja, csárdásra fordította át a cigányokat. A táncosok egy része még
                    tovább is valcerozott, más része beállott a csárdást taposók közé, s így
                    meglehetős lett a zűrzavar, éppen alkalmas arra, hogy annyira, amennyire elvonja
                    a figyelmet a nagy eseményről. Csakugyan, a táncosok legnagyobb része akkor jött
                    rá, mi történt, mikor már árkon-bokron túl járt Ferkó, s a mérnök karján táncba
                    indult Mariska.</p>
				<p>Egyre növekedett az izgalom, a láz, mint mikor követ dobnak a tóba, s a gyűrűk
                    egyre nőnek, bár folyvást lassúbbakká s közönyösebb érdeklődéssé válnak.</p>
				<p>Az emberek úgy érezték, mintha injuria történt volna. Ha Kerek Ferkó kiszökteti a
                    lányt, s lóra kapva elviszi, hogy tódulna most kifelé mindenki az udvarra, az
                    utcára, hányan igyekeznének a kocsi után, hogy elébe kerüljenek, s hogy meg
                    volna az egész világ botránkozva, hogy leányszöktetés történik nálunk; most! a
                    huszadik században! Magyarországon, a Kunságban, egy város közepén! És mégis
                    mindenki úgy érzi, hogy most az egyszer, kivételesen, rosszul, sután,
                    ízléstelenül fejeződött be a dolog. Itt igenis, meg kellett volna történnie. Aki
                    felköti a kolompot, az rázza is. És ha egy paraszt Kerek Ferkó ígéri s megteszi,
                    hogy megszökteti a Zsófit, hát az bizony csúnya komédia, de ha egy Kerekegyházy
                    Ferenc másítja meg a szavát! És faképnél hagyja azt a lányt, akit meg akart
                    szöktetni ország-világ hírével: az még csúnyább!</p>
				<p>Valami ős vad erkölcs ütközött ki az emberek lelkéből.</p>
				<p>Minden pár összedugta a fejét, s úgy találgatták, mi is történt?</p>
				<p>Vagy a lány adta ki az útját?</p>
				<p>Vagy éppen megbeszéltek valamit? s ezután lesz a hecc?</p>
				<p>De csak rá kellett nézni a Mariska arcára, lehetetlen volt le nem olvasni róla,
                    hogy itt valami kemény dolog esett.</p>
				<p>A mérnök, beigazítván magukat a táncnak elejére, a cigány elé, a maga nyugodt,
                    komoly megállapodott hangján, amelyet egy kis érdesség, valami gúny fűszerezett,
                    megszólalt.</p>
				<p>- Ez a cigány is úgy ért a hegedüléshez, mint a madarasi asszony a teához.</p>
				<p>Mariska nem szólott, de az arca, kissé elkésve, érdeklődést mutatott, mintha
                    gondolataiból rezzent volna fel.</p>
				<p>- Az is buzgólkodott, buzgólkodott, mikor ott volt a parcellázásnál, és egyszer
                    csak azt kérdem tőle: Mondja néni, tud maga teát főzni? Hogyne, könyörgöm. No
                    hát főzzön! Főzött is, de milyet! szalonnával meg vöröshagymával pirított alá,
                    úgy főzte!</p>
				<p>Mariska hálás volt, amiért kedvére tesz, s hozzásegíti, hogy megenyhüljön a
                    helyzet.</p>
				<p>Ez a legjobb, valóban. Táncolni, robotba! Élni tucatéletet, s mutatni a
                    boldogságot, ha nincs is...</p>
				<p>A mérnök újabb közönyös adomákkal, mint valami hideg borogatással sietett
                    segítségére a lázas kis leányszívnek.</p>
				<p>- Mert Madaras jeles egy hely ám - folytatta -, azt magácska még nem is tudja,
                    hogy milyen szellemes népek laknak ott. Tudja, kinn járunk a határban, hát egy
                    tanyába épp akkor ér oda a végrehajtó, mikor mi. Természetesen foglalni akar.
                    Van ingósága? - kérdezi a paraszttól. - Nekem nincs kérem, több ingóságom, csak
                    ez a bőcső. A végrehajtó megcsóválja a fejét. Hát fekvősége van? - Benne
                    fekszik, kérem, félesztendős lesz már innen-onnan.</p>
				<p>Mariska kissé lehunyt szempillái alól barátságosan nézett; már este, az első
                    táncban megérezte, hogy ennek a férfinak a kezén olyan nyugodtan tud élni és
                    lélegzeni, mintha valami biztos talajt érezne szédülő lábai alatt.</p>
				<p>A cigány frissre fordította a csárdást. De a mérnök a fordulást is olyan
                    egyenletes, határozott, nyugodt tempóval tudta ejteni, hogy Mariska mintha
                    körhintában repült volna, szelíd vásári körhintán, amit gyermekkorában úgy
                    kedvelt.</p>
				<p>- Az is Madarason esett, hogy azt kérdi a halottkém az özvegytől: Miben halt meg
                    a beteg, néni? - Az ingében, csókolom a kézit. - Jó, jó, de mi baja volt? - Nem
                    tudom, kézit csókolom, mert ilyen még sose vót neki.</p>
				<p>Mariska engedte körbe szédíttetni magát. Biztos volt, hogy bár magát elereszti,
                    semmi baj, semmi kár nem fog esni benne. Ez a férfi, aki most adomázni tud, ez a
                    csontkaszást is megállítja egy adomával az útján.</p>
				<p>- Hát azt hallotta már, hogy osztozott a madarasi fiú az anyjával?</p>
				<p>- Hogy?</p>
				<p>Ez volt az első hang, amelyet azóta kiröpített. Meg is sóhajtotta, s kissé
                    bánatosan ejtette féloldalt a fejecskéjét.</p>
				<p>A mérnök elvárt pár pillanatig, mintha a zene, a tánc miatt várna.</p>
				<p>- Azt mondja, hogy: No, édesanyám, jó volna, ha osztoznánk a kerten. Legyen a
                    kendé Szentmihálytól Szentgyörgyig, az enyim Szentgyörgytül Szentmihályig.</p>
				<p>Mariska egyszerre élesen nézett a férfi arcába. A női szíven is lehet így
                    osztozni - gondolta. - Az egyiké tavasz nyíltától őszig, a másiké ősztől
                    tavaszig! S ő... már Szentmihályt ért! Neki már itt a tél!... Nem erre céloz
                    ez?</p>
				<p>Körülállották őket az urak, és tréfásan, alázattal kunyoráltak egy kis táncot.
                    Mariska negédesen szorosabbra simult egy hajszállal a mérnök ritmusába, s kis
                    kézlendülettel adta a vidámat. Hisz ez a férfi neki rég kimondott, elhírelt
                    vőlegénye! S most jólesett, hogy nincs magán a világon, hogy mégis van, aki
                    felfogott esett szívén... S frissen forgott meg táncosával a nóta
                    kurjantására.</p>
				<p>A mérnök sápadt selyemkendővel törülte homlokát, s odaintve a komédiázókra, újabb
                    tréfára fordította a pillanat kedvét.</p>
				<p>- Úgy van maga, Mariska kisasszony, most ezekkel, mint a madarasi asszonyokkal a
                    baptista! Veszekedtek nagyba, s odaáll elibük a baptista, és elkezdi mondani:
                    Térjen meg néne, térjen meg! - Hiszen én meg is térek - felesel neki a néni -,
                    de ez nem tér meg a portáján!</p>
				<p>Mariska kicsit nevetett. Már tudott nevetni! Legalább mosolyogni.</p>
				<p>Gyöngyfogsora csillogott, s a nevetés az arcára is visszahozta az életkedv
                    frisseségét.</p>
				<p>- Hol szedi ezt a sok adomát? Maga egy becses ember, Héya.</p>
				<p>A mérnök nagy, fekete bajusza alatt szokása szerint kissé elmosolyodott, s új
                    adomával felelt.</p>
				<p>- Hát, instálom, úgy vagyok én az adomákkal, hogy elveszem őket, mint a
                    szolgabíró a cigány szamarát.</p>
				<p>- Ugyan! - s a lány már kissé kicsinylő szemmel kereste, van-e mélye ennek az
                    embernek?</p>
				<p>- Ha a nagyságos főszolgabíró úr elveszi a szamaramat: vőm lesz!</p>
				<p>A táncot lefújták. A párok szédelegve igyekeztek egy kis levegő után a hosszú,
                    fárasztó csárdás végén. Túl vérmes ifjurak még kiabáltak, hogy “hogyvót”, de még
                    a patikus is helyre vitte szép, kövér feleségét, s ő maga sietett a terem
                    végébe, sörözni.</p>
				<p>Az éjfél utáni szünetben már megint az ételes asztalok felé törekedtek a népek, s
                    lassan egész népvándorlás indult, mint mikor a hangyák zsibongnak, s haladnak
                    előre zűrzavaros rendben s mégis valami cél után. Egymáson keresztül-kasul
                    vezette az embereket az út, s a végin a sétáló párok is mind benn találták
                    magukat a tornaterem ajtó felőli részén s a szomszéd kis helyiségekben
                    elhelyezett büfékben.</p>
				<p>Mariska hagyta, hogy a mérnök külön meghívás nélkül mellette maradjon s lovagjául
                    szegődjék. Maga se tudta, mit akar vele, de egyre közelebb érezte magához ezt
                    az embert, akinek minden adomájában s minden megjegyzésében valami titkos
                    célzást érzett homályosan, de intenzíven, az ő mostani helyzetére. Érezte,
                    hogyha nem volna mellette védül ez a közönyös, erőteljes férfi, aki már nem is
                    fiatal, s így valami olyasféle érzést is kelt, hogy nem veszélyes: akkor most
                    nagyon, nagyon oda volna a boldogtalanságtól, a szégyentől, a kétségbeeséstől.
                    De a mérnök olyan természetesen és egyszerűen állott az oldala mellé, hogy
                    kislányhiúságában néha már parádézott is vele; fitogtatta, mintha emiatt történt
                    volna Ferkóval a szakítás!</p>
				<p>De azért nem múlt, nem múlt lelkéből az a nagy hűvösség, amelyet a Ferkó
                    távozásán érzett meg. Szeretett volna egy percre magára maradni, szeretett volna
                    átnézni az eseményeken, megbírálni, mi is történt, de nem volt egy pillanatnyi
                    szabad ideje, annyi, míg egy szembehunyásig átérezzen egy sóhajt. Csak
                    töredékesen villantak eszébe gondolatcsírák s emlékek árnyai, remények
                    foszlányai.</p>
				<p>Manci futott hozzá.</p>
				<p>- Gyere hamar, már Mária dalol!</p>
				<p>Romantikusan hatott rá ez a hír. Mária egy szép, de ellenségesen fekete
                    fiatalasszony, akiről mindenki tudja, hogy operaénekesnőnek készült, s ittrekedt
                    a telekkönyvvezető feleségének. Mariskára mindig úgy hatott, mint egy nagy
                    életcsalódás szomorú típusa. A Nő, aki kénytelen lemondani egyéniségéről, s
                    odaajándékozni a semminek a karakterében rejlő kvalitásokat s egy szegény és
                    szomorú házasságban élni.</p>
				<p>Mária egy hosszú asztal élén ült s egy szomorú magyar nótát dalolt. Azok közül a
                    szép nóták közül, amelyek valaha valamely fájó szívnek égő megnyilatkozásai
                    voltak, de a sok használatban simára koptak, mint a folyó kavicsa.</p>
				<p>Mariska megilletődve nézett a fekete fürtös asszony arcába. Valami rendkívüli
                    megfeledkezés volt abban. A hangja magasan csengett, s tisztán, mint az
                    üvegharang. A szeme fátyolosan bújt meg hosszú pillái alatt, s vonásain az a
                    csodálatos elragadtatás ragyogott, amely a magyar nótával szinte vele jár a
                    magyar temperamentum hárfáján.</p>
				<p>Mariska megigézve nézte ezt a nőt, s azt hitte, ilyen volt a Ferkó híressé vált
                    mulatása a minap a Nagyvendéglőben. Lám, nőben is lehet tüze ugyanannak a szilaj
                    hőségnek, amely a kedélynek valami izzó fényességét tudja kiszítani. S
                    ellenállhatatlanul érezte, hogy rá is átragad ez a sírva-vigadás. S a torkát
                    szorongatta, a fejébe már vért kergetett a maga odadobásának láza. Fejét
                    hátraejtette, s az ő szemhéja is lecsukódott félig, míg Mária dalának ütemén az
                    asztalig lejtett, s szemben a daloló nővel leült egy székre, az asztal túlsó
                    végén.</p>
				<p>Mintha az ő torkából süvöltöttek volna ki ezek a fájó hangok, s az ő szívéből
                    ezek a sikító fájdalmak:</p>
				<p>Búsulhatok amíg élek,</p>
				<p> Mert én mást már meg nem értek!</p>
				<p>Kezem fejemre kapcsolom,</p>
				<p> Magamat úgy siratom.</p>
				<p>Mégis jó kedvet mutatok,</p>
				<p> Ne tudják meg, hogy búsulok!</p>
				<p>Mária intett, csettintett, s Mariskának a szemébe dalolta, legalább a lányka
                    érezte, úgy érezte, hogy neki fújja, őt szuggerálja. Az egész világ előtt, s ő
                    teli szívvel állott elé a friss és szilajkedvű új nótának:</p>
				<p>Édes kincsem, szép galambom,</p>
				<p> Derekadat öllel fogom,</p>
				<p> Szembe nézem a képedet,</p>
				<p> Így szeretlek én tégedet!</p>
				<p>Húzd ki cigány, húzd ki szépen,</p>
				<p> Most a világ tetszik nékem,</p>
				<p> Most élem én gyöngyéletem,</p>
				<p> Most van nékem becsületem!</p>
				<p>Haj ifjúság, szép ifjúság,</p>
				<p> Az ifjúság nem bolondság,</p>
				<p> Ki nem tudja főhasználni,</p>
				<p> Késő lesz majd vénen bánni!</p>
				<p>S Mariskának tüzes könnyektől égett a szeme. Megrázta a fejét, hogy dús, aranyos
                    haja meglazult a nyakán, s az utolsó verset vele dalolta Máriával még
                    egyszer.</p>
				<p>Mindenki új csudára gyűlt. Máriával nem szokás dalolni, ővele csak élik, élvezik
                    a nótát, s mindenki érezte a Mariska kitörésének jelentőségét.</p>
				<p>Magasan villanyos volt a hangulat, s a cigány ettől a perctől Mariska felé
                    fordult, az ő szeméből leste ki, mint a vámpír, behúzott nyakkal, szívós kapzsi
                    pillantással a hangulatot, amit hegedűjével mint boszorkányszerrel mindjárt ki
                    is aknázhat.</p>
				<p>Fényes lett a vidámság, de a Mariska ajkán hirtelen elhalt a nóta. Mintha az
                    űrben érezte volna magát, egyedül; megszédült, s ijedten nézett körül.</p>
				<p>Ott látta maga mellett anyját, akit egész este nem vett észre, amint boldogan,
                    megelégedett arccal néz a lányára; mint jó ebéd után, eltelt volt az arca, s
                    valami büszkeség gőgösködött rajta: az én lányom! Mariska ijedten eszmélt
                    magára, borzasztó, hogy az anyja így meg van elégedve a szereplésével, s az apja
                    arcára esett a pillantása. Az öregúr is kövér megelégedettséggel ült az asztal
                    mellett. Nagy hasa jóízűen domborodott, mélyen vastag tokája alatt, vékony
                    fekete bajusza fénylett zsíros, olajbarna arcán, s apró szemei nyugodt keleti
                    komolysággal, de rendkívüli magábanéléssel néztek maga elé. Mintha senkije,
                    semmije nem volna e világon, úgy ült s élt e percben, akárcsak egy hatalmas
                    tetem, amely indus bálvánnyá lett, s a saját kövér testébe szívott fel mindent,
                    ami csak jó és élvezni való e világon. Mintha ő volna az Ember, akiért teremtve
                    vagyon nap, hold és csillagok és minden rajta élő és élettelen állatok.</p>
				<p>Mariska egy szempillantásnak kicsiny része alatt telt meg ezzel az érzéssel
                    szüleinek láttára, s ijedtebb lett szédülése, mint volt. Hát ő van ezekért, ő
                    van másokért? Ki van őérette?</p>
				<p>S egyszerre megérezte feje fölött a Férfinak nyugodt jelenlétét.</p>
				<p>Vissza sem kellett pillantania. Tudta. S egyszerre megnyugodott és lecsillapult.
                    A mérnök áll őrt fölötte, neki, érte, általa.</p>
				<p>Hát van mégis valaki, aki nem élvezetet akar szívni az ő lényéből, hanem készen
                    áll, hogy feláldozza magát, odakínálja minden valóját az ő számára, az ő lába
                    előtt.</p>
				<p>S ettől úgy eltelt jóérzéssel, mintha levegőből zuhanva, egyszerre biztos talajt
                    ért volna a lába...</p>
				<p>...És Ferkó ebben a percben ért haza; messze, kinn a sötét pusztán, a
                    farkasmagánosságú kastélyba.</p>
				<p>Komoran, kétségbeesve, mély letargiában.</p>
				<p>Szégyellte magát elhirtelenkedett ostoba tettéért. Mit kíván attól a kis lánytól?
                    Hiszen összesen kétszer látta őt, pár pillanatig. Micsoda elbizakodottság, hogy
                    azt várta, hogy egy olyan becses, drága, önérzetes leány egyszerűen a nyakába
                    borul, s elmegy vele világtalan világig.</p>
				<p>Az ajkát marta, s vad féltékenység gyötörte. Így kiszalasztani kezéből az élete
                    legfőbb kincsét. S most, hogy nem látott többé rá esetet, hogy megszerezze,
                    hihetetlen szerelemérzés kínja töltötte el. Visszaidézte maga elé minden vonását
                    és minden mozdulatát, s érezte, hogy soha, soha ilyen szépséget, ilyen értéket
                    nem sejtett nőben. S hideglelésformán verte ki a kín az egész testét, s az öklét
                    marta, amiért vak ostobaságának engedett, s kiszakította magát a lehetőségéből
                    is annak a reménynek, hogy még valaha magához bilincselheti. Mért jött olyan
                    képtelen indulatba, hogy azt a természetes, szinte ingerült eltaszítást meglátta
                    a lány arcán, mikor azt kívánta tőle, hogy szakítson az ő kedvéért az egész
                    világgal? Hiszen könnyelmű és haszontalan teremtés volna, ha megtenné. Egy
                    idegen férfinak első szavára! Igaza is van, ha nem teszi. Azért, hogy ővele
                    szemben olyan kellemetlen előítéletek uralkodnak abban a társadalmi körben,
                    azért lehet az becses és kedves saját maguknak! Ó, bizonyára értékesebb és
                    becsesebb az a maga körében, mint az övé a magáéban.</p>
				<p>S heves vágy fogta el, hogy közelebb jusson hozzá. Nemcsak a leányhoz, hanem az
                    egész világához, az egész rétegéhez.</p>
				<p>De hogy!</p>
				<p>Világok választják el őket egymástól.</p>
				<p>S az agya égett, s fájás szaggatta a csontját.</p>
				<p>S ekkor rányitotta az ajtót az apja.</p>
				<p>Az öregúr mogorván lépett be. Örökös, fakó, foltos, galléros köpönyege volt
                    rajta. Szigorú szemmel sűrűn pislogva nézett a fiára, aki restellte előtte, hogy
                    ott fetrengjen s felállott. Némán, szó nélkül köszöntötték egymást.</p>
				<p>Az öregúr végig-végigment a szobán.</p>
				<p>- Na - szólalt meg egyszer krákogó, repedezett hangján. - Úrfi! Gratulálok az
                    életedhez. Egy ilyen erős fiatalember. Így élni. Szégyelld magad!</p>
				<p>Ferkó komoran hallgatott. Ma minden szemrehányást elbírt. Ma minden szidást el
                    tudott viselni.</p>
				<p>Az öregúr végig-végigment a szobán.</p>
				<p>- Nem dolgozol! Micsoda élet az, munka nélkül.</p>
				<p>Nagyokat fújt, s az ajka reszketett a nehezen kimondható szóktól.</p>
				<p>- Nekem kell egy ilyen fiatal férfit eltartani. Ahelyett, hogy a helyemre lépett
                    volna már. A nyomomba. Hogy levenné a vállamról a munka nehéz részét.</p>
				<p>Ferkó megütődve nézett rá. Soha ilyenféle szót nem hallott s nem várt az
                    apjától.</p>
				<p>Az öregúr, hogy kimondta, kissé megcsillapodott. Lehunyta a szemét.</p>
				<p>- Reggel gyere be hozzám. Meg akarok mutatni mindent. Jövőre már nem akarok
                    beleszólni semmibe a gazdálkodás körül.</p>
				<p>Ezzel elment. Úgy, ahogy jött.</p>
				<p>S Ferkó úgy nézett utána, mintha álmodnék. Mintha a kérges külsejű tett alatt
                    valami nemes cselekedet lappangana. S közel volt hozzá, hogy a szeme könnybe
                    lábadjon.</p>
				<p>Aztán felsóhajtott. Igen. Ez lesz a legjobb. Ez egy új élet. Dolgozni. Tenni.
                    Energiákat kihasználni.</p>
				<p>És egyúttal összeköttetéseket találni azzal a világgal, amelyben ott rejtőzik az
                    élet gyöngye, az a makacs, büszke, ékes, kevély kis lány...</p>
			</div>
			<div type="chapter">
				<head>14</head>
				<p>A föld, a paraszt munkások, a testi fáradtság, a becsületes gond a gazdaság
                    érdekei körül hamarosan átgyúrták Ferkót.</p>
				<p>Tennivaló annyi volt, hogy azt sem tudta, mibe kapjon, s a saját legbelsőbb
                    szívbaja csak fojtva égett ott a mélyen.</p>
				<p>Eleinte azért dolgozott lázasan és izgatottan, hogy elkábítsa magát, aztán a
                    mindennapi testi kimerültség alatt csak tologatta tovább éjszakáról éjszakára,
                    hogy utánanéz, s jól át is gondolja, hányadán áll ez a dolog. S aztán majd
                    megteszi, amit tennie kell.</p>
				<p>De hajnalban még kábult volt a rövid álomtól, mikor már csoszogott az ajtó előtt
                    az apja, s talpra kellett ugrania, ha szégyenben nem akart maradni.</p>
				<p>Azt pedig nem akarta. Sőt, hogy megmutassa az öregének, hogy becsülettel vállalta
                    a szerepét: azzal viszonozta az öregúr nagylelkűségét, mellyel egészen szabad
                    kezére hagyott mindent, hogy ő viszont konzervatív akart maradni. Amit csak nem
                    volt muszáj, nem bolygatta meg.</p>
				<p>Sőt valahogy tetszettek is neki a használatban elavítt gazdálkodási holmik; a
                    nádfedeles cselédházak, sőt kegyeletből nem engedett kidönteni egy ősi bogárhátú
                    kun viskót, amely egészen nádból volt építve s megtapasztva emberül még a teteje
                    is. Örült, hogy az ő birtokán egész múzeuma volt az ősi emberi élet szereinek és
                    inkább melléjük épített a roggyant földputriknak is, amelyek félig a földbe
                    voltak ásva vagy a tanya szomszédjában levő kunhalomba mélyítve.</p>
				<p>Eddig nemigen értette, mi az a földimádás, míg a maga kezén, a maga gondján nem
                    volt föld: most egyre vallásosabb lett, és sorra kóstolta földjeit, s szinte
                    kalapot emelt a nagy asztagok előtt, amelyekből tömjénnél édesebb búzaillat
                    áradt.</p>
				<p>Valami nagy, boldog derültség lepte meg a lelkét, mint a harmat a rétet
                    hajnalonta. Ezt a gazdag és mindennel megbékült, nyugalommal beoltott életérzést
                    nem ismeri más mesterember, csak az anyaföld barázdáinak munkásai.</p>
				<p>Szerelmének aratásával is azért nem sietett, mert hamar meglepte őt is a
                    parasztélet legfőbb igazsága: mindent a maga idejében. A búzát se lehet előbb
                    aratni, a kukoricát sem hamarább törni, csak mikor itt az ideje.</p>
				<p>Nyugodtan tudta hát élvezni a pusztai életet. S vidáman hallgatta, ha
                    merengéséből felriasztotta a béresgyerekek tréfás kurjantása a tovaügető nyúl
                    után:</p>
				<p>- Jancsi! gyere vissza, itt hagytad a pipádat! - és meleg tekintettel lépkedett a
                    felhasogatott fekete föld friss szántású gerezdjein.</p>
				<p>A parasztok, a béres, napszámos, pásztoremberek furcsa szavai s még furcsább
                    élete egyre közelebb jöttek a lelkéhez, s elhatározta, hogy egy estét künn tölt
                    köztük az asztagok alatt a cséplésnél.</p>
				<p>Augusztus vége felé volt már, “jönnek az esők Kata szegeletibül”, ahogy mondták,
                    nyugatra intve az emberek, de még erős volt a nappali forróság, s enyhe az
                    éjszaka.</p>
				<p>Kivitette az apja juhászbundáját, s estére a távoli mezőkről ide tért meg a
                    kazlakhoz, ahol már összegyűjtötték neki a legjobb beszélő embereket éjszakai
                    cimboráknak.</p>
				<p>Szél ellen, jó távol az asztagoktól, pásztortüzet raktak és pirították a
                    szalonnát, de télikolbász is került az öreg zsíros bödönökből, amelyeknek a
                    fenekére kun szokással egész karika kolbászt öntöttek volt be öléskor. Az most
                    olyan friss ízű maradt, mint ha most töltötték volna. Bodagot is sütöttek,
                    kunkalácsot a fiatalúr kedviér az asszonyok, s Ferkó olyan vacsorát még nem
                    evett, amilyen traktámentomban itt volt része.</p>
				<p>Ő aztán belefeküdt az öreg bundába, s úgy hallgatta a könnyen nekiszilajodó
                    csarálásokat s a komoly, lassan tagolt beszédeket, mintha álomban volna, egy
                    ideális, nem is földi ember világában. De mintha nem is azon a nyelven
                    beszélnének, amit megszokott magyarul az úriember füle.</p>
				<p>- No te legínybogyó - kiált egy gyerekre az öreg Nagygyörgy Ferenc, aki a pusztai
                    életnek amolyan magátul nőtt békebírája volt, s széles, kemény fogú szájában
                    csak úgy tátogva rágta a szókat -, lökd le a kaffancsot a toppancsrul, osztán
                    rázz egy kis vackort.</p>
				<p>A gyerek, a Mihályka Jónás fia, lehúzta a csizmát a lábáról, és sietett fel a
                    körtefára, amelyen nem is vadkörte termett, hanem a becses búzával érő, amely a
                    mezőknek egyetlen gyümölcse.</p>
				<p>- Á, kemény e még - mondta a harcsaképű, kis öreg Pamuk Gábor majoros, aki a
                    fiatalúr kedvéért böcsmölte a kedves csemegét -, mint a pali ember vasa.</p>
				<p>Ezzel hersegve rágta a zöld gyümölcsöt.</p>
				<p>- Az is, mikor aszonta neki a kovács, hogy még kemíny e, hajja, aszongya rá, hogy
                    hogyne vóna kemíny, mikor esztendeje a palláson száradt!</p>
				<p>Nevetgéltek rajta, aztán sorra húztak egyet-egyet a boros csobolyóból.</p>
				<p>- Még jót mír most a Lelkem Samu - szólt valaki hátulról, a pusztai kocsmáros
                    rossz borára célozva. Jól tudták, hogy ezt a fiatalúr hozatta egyenest
                    Kerekegyházáról.</p>
				<p>Ferkó csak hallgatta derülten, s nézte a játékos kedvű parasztokat. Tetszett
                    neki, hogy az után a nehéz és gépszerűen fárasztó munka után, amit ezek
                    napközben végeznek, ilyen friss kedvvel mennek az élet többi éjszakájának és
                    nappalának.</p>
				<p>A majoros megtörülte a bicskáját, bekattantotta, és buzgón tovább törülgette.</p>
				<p>- Ajnye, sógor - szólt Nagygyörgy úgy komolyan -, kend is megaggya a móggyát,
                    mint a Rexur-zsidó csikóherélője. Ott is megdöglött a csikó, de azér befejezték
                    a herélést, hogy megaggyák a móggyát.</p>
				<p>- Azér én nem kötöm be a kapufélfát, mint kend! - mondta Pamuk Gábor, de már
                    húzódott is hátra, mert a Nagygyörgy öklétől csak az Isten óvta, meg a fiatalúr
                    tekintélye. Mert mégis, itt előtte nem akartak kezdeni, bátor Pamuk Gábor
                    megérdemelt vón egypár magyar ötöst. Ahogy kisült, ő kötötte be Nagygyörgy háza
                    előtt a kapufélfán a gombát, és elhíresztelte, hogy Nagygyörgyék kötötték be,
                    mert azt hitték, kelés.</p>
				<p>Ferkó nevetett, s új irányt akart adni a beszélgetésnek, de megváltozott az
                    magától is. Távolról hallatszott a vonat pöfögése, mire elhallgattak a parasztok
                    egy kicsit, mintha ismeretlen istenek vonulnának át a pusztán. De mégis istenek,
                    s egy kis tiszteletet érdemelnek. Csak legalább annyit, hogy ne ártsanak.</p>
				<p>- Hej, de nyög már megint a kaptatón - mondta Pamuk Gábor. - No, majd örül az
                    ereszkedőnek.</p>
				<p>- Tudja kend, hogy mit mond? - kérdezte a kurta lábú Mihályka Jónás, aki
                    mostanáig falatozott, hát nem volt ideje eddig beleszólni.</p>
				<p>- Mit?</p>
				<p>- Mikor kapaszkodik, azt mondja, hogy Ben-csik Jó-zsi, meg-sza-ka-dok, Bencsik
                    Jó-zsi, meg-sza-ka-dok! Mikor meg lefele jön, akkor mán így henceg, hogy Bencsik
                    Józsi, eszafenc! Bencsik Józsi, esz a fene!</p>
				<p>Némelyek nevettek, de Pamuk Gábor komolyan mondta:</p>
				<p>- Lehet a, hé!</p>
				<p>- Ki az a Bencsik Józsi? - kérdezte Ferkó.</p>
				<p>- Hát a bakter a dombon.</p>
				<p>Ferkónak valami furcsa, megható érzése támadt. Csakugyan. Lehet a, hogy a mozdony
                    személyesen ismeri Bencsik Józsit, és panaszkodik neki, míg bajba van, és fütyül
                    rá, mikor jóra fordul a sora. Mér ne ismerné? Itt a pusztán! Mikor minden este
                    itt megy el a kapuja előtt s szembenéznek, mikor ott áll Bencsik Józsi a piros
                    zászlóval, és vigyáz, hogy a bolond masina jó úton járjon, mert mégiscsak
                    Bencsik Józsinak kell vigyázni, hogy a nagyúri pesti vonat el ne menjen arra a
                    kisgyócsi tanya felé.</p>
				<p>- No te kenyérgunyhó - lökte meg Mihályka Jónás a fiát, aki még nála is tovább
                    rágcsálta a kolbászt -, hát iskolába kell mán menni mahónap.</p>
				<p>A fiú aki úgy rágódott a lábuknál, mint a kutyakölyök az öreg komondorok közt,
                    felcsillanó szemmel szólalt meg:</p>
				<p>- Nem lesz oskola az idén.</p>
				<p>- Mér nem, te meztelen gida?</p>
				<p>- Mer aszonta a Filep Andris, hogy az ű kutyájuk má megvész. De az olyan harapós
                    kutya, hogy nem ád neki egy hetet, az mind megmari a kutyákat a határba. De még
                    az embereket is. Az urakat biztosan.</p>
				<p>Jónás oldalba rúgta a fiát a fiatalúrra való tekintetből, de az nem értette.</p>
				<p>- Az urakat legelőször - mondta újra -, mer az úgy van szoktatva, hogy a nadrágot
                    típje. Hát a tanítót is megmari...</p>
				<p>- Az eszed tokja! - mordult rá az apja. - Inkább azt mondd meg, hogy ha te nem
                    vónál, meg a kanál, mivel ennél?</p>
				<p>A gyerek eltátotta a száját, s elhallgatott. De nem tudott mit felelni a fogas
                    kérdésre. Ez elég volt neki ma estére. Egyszerre észbe kapott és
                    felkiáltott:</p>
				<p>- De a fiatal naccságost nem bánti a kutya, mer az ű sarkantyúja aszondi, hogy:
                    Strinksz-stranksz, strinksz-stranksz!</p>
				<p>Ferkó nagyot kacagott, és szeretettel nézett a pislogó tűz fényénél a gyerekre.
                    Ejha, micsoda tekintélyt szerezhetett neki az a sarkantyú, amelyik azt mondja,
                    hogy strinksz-stranksz, hogy még a veszett kutya se bántja! Azért csak olyan
                    jólesett neki, mintha szellemi kiválóságának elismerése lett volna.</p>
				<p>És kezdte érezni ezt a különös földönkúszó életet, amely olyan sokezerszeres
                    szállal van át- meg átfonódva itt a kövér és mély televényű Alföld színén,
                    amelyben mint egyenrangú élettényezők szerepelnek az emberek, az állatok, az
                    átfutó vasút meg a fiatal nagyságos sarkantyúja... Mintha elvesztették volna
                    határozottságukat az élő és élettelen tárgyak s valami új dimenzióban teljes
                    egyneműekként szerepelnének.</p>
				<p>- Mondja csak öregem - szólította meg Nagygyörgyöt -, hát teljes bátorságban
                    élnek itt az emberek ezekben a kis tanyákban?</p>
				<p>- Bizony abban - mondta az öreg, s a szája egészen négyszögletűvé nyílt, ahogy
                    komolyan bizonykodott.</p>
				<p>- Tolvajok, zsiványok, rossz emberek nincsenek?</p>
				<p>- Egy fia se.</p>
				<p>- Hogy lehet az, pedig itten se rendőr, se csendőr nincs.</p>
				<p>- Nem is kell.</p>
				<p>- Nagyszerű. Nem is kell félteni semmit?</p>
				<p>- Itt semmit. Egy szalmaszálat kell keresztültenni az ajtóba, az elég. Zár se
                    kell. Lakat se. Nem féltünk itten semmit, úgy marad itt éccakára is minden, mint
                    nappal.</p>
				<p>Ferkó arra gondolt, hogy akkor miért kell ezeket a kazlakat folyvást ilyen nagy
                    készülettel őrizni.</p>
				<p>- Nem is fordulnak elő esetek, hogy lopnának? - firtatta.</p>
				<p>- Semmi esetek itt! Legfeljebb ha cigányság jár erre vagy dög.</p>
				<p>Ferkó úgy kezdte sejteni, hogy valami tévedés van a szavak értelme körül.</p>
				<p>- Hát mindenki becsületes?</p>
				<p>- Mindenki itt. Még a cigány csősz is olyan egy ember, hogy a város
                    verthájszekrényét rá lehetne bízni.</p>
				<p>- Hm, hm.</p>
				<p>- Csak legfeljebb a kulcsát tenném zsebre - mondta a majoros gazda.</p>
				<p>Ezzel meg volt enyhítve a kérdés, s Ferkó nevetett.</p>
				<p>- Hát kitől loptak utoljára? - kérdezte egyszerűen.</p>
				<p>- Aszongyák, a Miké Sándor tibuci tanyájára tört be két csavargóforma bagóleső
                    zsiványember, osztán el akarták rabolni a két lovát. De a gazda az egyiket a
                    földhöz vágta, a másikat meg vasvillával kergette meg. Puskát is fogott osztán,
                    de már akkor messze vót a két lúkötő.</p>
				<p>- No látja, hát ezt kérdem.</p>
				<p>- Hát igen, vannak, mer hát akadnak egy-egy olyanfélék, aki a máséra veti a
                    szemét. Így az én keresztkomámnak is segíteni akart a múlt idén valami jótét
                    lélek, hát egy pár zsák búzájától szabadította meg. De még a tulajdon saját
                    szekerébe az ű, mán hogy a koma lovát fogta be, azon vitte el. A lú, szekír csak
                    megkerült másnap a karcagi határba, de biz a búza továbbgyalogolt.</p>
				<p>- Ideát is vót egy olyan törtínet, hogy a takarók kétszázötven koronájír
                    agyonverték a gazdát. A menyecske títette el az embert, de a takarók
                    összeverekedtek, amikor a pízen osztozkodtak, oszt így kisült.</p>
				<p>- A Kunkirály kocsmában akármikor lehet olyan betyárféle embereket látni, amékek
                    szívesen isznak az iccakai keresetre. Mer hát lehet is. A városba sincsen csak
                    hat rendőr, a határba meg jószerrel egy se. Oszt a rendőrök is csak úgy vagynak,
                    hogy ott keresnek, ahun lehet. Maguk pízin úgyse tudhassanak inni, hát ott
                    isznak, ahun megkínálik őket. Kivált vásáron. Ott csak a rendőrnek jó, mer neki
                    szabad garázdálkodni.</p>
				<p>Egymástól vették a szót, és úgy belemelegedtek a beszédbe, hogy utoljára már egy
                    becsületes ember se maradt a vidéken.</p>
				<p>A Ferkó lába alatt megingott a föld, a bátor és biztos élet hite. Ahogy
                    belenézett a határtalan síkságba, úgy tetszett, mintha mégis hasonlatos volna ez
                    a tengerekhez, amelyeken ember nem uralkodhatik. Mintha az elemek hatalmában
                    volna itt az ember élete, az ősi négy elem késői úrkodását érezte magán, a föld,
                    tűz, víz és levegő külön világát.</p>
				<p>- Az özvegy Mendegéné kocáit is, hogy elhajtották a tavaszon - szólott Mihályka
                    Jónás csendesen. - De harmadnapra megkerültek.</p>
				<p>- Hogy? - kérdezte csodálkozva Ferkó.</p>
				<p>Hát Kevibe egy Parázsó nevezetű szegényember a kanját oda szokta hagyni a
                    népeknek, hogy használják. Hát akkor s akkor reggel mingyán mondják neki, hogy
                    hallja kend Parázsó, sose vót kendnek ilyen négy kocája. Osztán vásárosoktól
                    mingyán szétizenték, hogy nincs-é valakinek hiánya. Hát harmadnapra Mendegéné
                    már megint etette a disznait.</p>
				<p>Ferkó újra megnyugodott. Mégiscsak az ember az úr. Az emberi szó az ötödik elem,
                    amely úrrá lett s négyes fogattá tette magának a világegyetemet...</p>
				<p>- Hát bizony nem úgy van már - mondta a majoros -, mint a régi rossz világban,
                    mikor Ződ Marci itt járt, éppen itt ebbe a madarasi csárdába vót a fészke.
                    Palatinszki vót az ű cimborája meg Becskereki, Moravcsek és az a tűlünk való
                    Kovács Imre. Az egész Kun-kerület meg a Bihar, Hajdú, Szabolcs, mukkanni se mert
                    előtte. Ha Ződ Marci vagy a bandája mulatott egy csárdába, a falusi bakteroknak
                    kellett istrázsán állani, hogy a pandúrok ott ne fogják őket. Víz volt itt nagy.
                    És az egész határ csupa nádas vót, kákás, gyékényes, zsombikos, jó volt ott
                    elbújni. Hét vármegye nem merte itt üldözni, mert beleveszett vón ott hetvenhét
                    vármegye is. Hát a csárdába egy bizonyos Dudás János vót akkor a csapláros,
                    annak pedig a felesége, gavallér menyecske, Bikás Sári vót. Ez vót pedig magának
                    a Ződ Marcinak a szeretője. Itt aztán mulattak azok betyárosan, csak úgy gurult
                    a kongó, meg repült a bankó. Haj, az én öregapám tudott arrul beszélni.
                    Elhallgattuk vón mink akármeddig. Hát az is nevezetes pedig, hogy hogy adott
                    jelt a csaplárosné a betyároknak. Mert a betyárok mindig a nádasba vótak,
                    lovastul, mindenestül. Persze üket nem láthatta emberi szem, de űk még azt is
                    látták, ki jár a csárda körül. De a csaplárosné, Bikás Sári, még avval a
                    huncutsággal is élt, hogy ha szabad vót a világ, piros kendőt kötött a fejére és
                    piros rongyot lógatott a ház tetején. Meg kijött a csárda elibe, és egy nagy
                    labdával játszott. Minél feljebb dobta, annál bátrabban jöhettek a betyárok. De
                    ha pandúr látszott a környéken, a menyecske fekete kendőt kötött, osztán a ház
                    híján is fekete rongyot dugott ki. Így bizony sose kapott pandúr a betyárra.</p>
				<p>Áhítattal hallgatták a beszédet, s maga Ferkó is eltörpülni érezte civilizált
                    érzéseit; gyermeki naivsággal helyezkedett bele az ódon korszak betyáros
                    romantikájába.</p>
				<p>- De nem is Ződ Marci vót az igazi, hanem mikor hozzá került Angyal Bandi. Hej,
                    ma se tudják, ki volt ez az Angyal Bandi, de az én öregapám a hitire mondta,
                    hogy az egy Ónodi nevezetű uraságnak Endre fia vót, aki passzióból megszöktetett
                    egy mónárjányt, egy vizimónár jányát, Gyöngyösi Juliskát. Aztán azért vette fel
                    az Angyal Bandi nevet, mer így szólította őt a babája, hogy angyalom. No hát
                    hadd legyek én, aszongya, Angyal Bandi hóttig, sose kérdezd az én más nevemet,
                    szerelmes csillagom.</p>
				<p>Ferkónak lázasan elkezdett dobogni a szíve. Egy hajdani őse... Hát ő nem szívesen
                    szökött volna-é el a múlt hetekben Kotzogh Mariskával?</p>
				<p>Aztán elkomorodott az arca, sóhajtott. Nőemancipáció... társadalmi egyenlőség...
                    és más kellemetlen szók verődtek fel emlékében.</p>
				<p>Zúgott fölöttük a kunsági szél. De már nem nádasok suhogását hozta, hanem nagy
                    tábla kukoricások zizegését. Minden talpalatnyi föld szilárd már és
                    csizmataposta. És minden rögből az új, modern élet csírái bontakoznak.</p>
				<p>Ferkó sóhajtott, és fájt a szíve a vad regényekért... A régmúlt szép világért,
                    amikor még lehetett lányt szöktetni.</p>
				<p>Fölnézett az ég csillagaira. Vajon ezek is modernek lettek?</p>
			</div>
			<div type="chapter">
				<head>15</head>
				<p>Másik éjjel csöndesen ültek együtt a jó nagy bundákon. Hűvös szél indult az
                    Alföldön, s a levegő tele volt a nappali cséplés porának finoman szétszórt
                    szagával. A kazlak túlsó végén fiatalok hancúroztak, s Ferkó szerelmi éhségében
                    éles füllel leste el a lányok távoli sikkantásait.</p>
				<p>Ő maga is szívesen ült volna s játszott volna azok közt, de öreg barátai,
                    Nagygyörgy, Mihályka meg Pamuk Gábor majoros nem hagyták szabadon, hanem
                    hűségesen kitartottak mellette, s okos, csöndes beszélgetésben a régi időkről,
                    gyerekkori emlékeikről beszéltek.</p>
				<p>- Azért még most is tűrhetősebb, mint mikor még a dézentor világ járta - mondta
                    Nagygyörgy csendesen -, de akkor sose tudta az ember, mire virrad, mer a
                    legények csak úgy szökdöstek a katonaságtul, osztán ojan útszéli betyárkodásból
                    éltek. Velem is esett egy história, de nagy ideje má annak, még hajdinába,
                    suttyó leginy koromba, mikó a Bónapárté hadakozott.</p>
				<p>- Bonaparté? - szólt nevetve Ferkó. - Az ám talán III. Napóleon.</p>
				<p>- Már én azt nem tudom, hányadik, megkövetem, elég a hozzá, hogy én mán akkor is
                    a naccságos fiatalúr idesapjáná szógáltam. Csikós bojtár vótam; az isztronga
                    liklábú Csülkös Váci Matyi vót a számadóm.</p>
				<p>- Hát eccer úgy reggelibe a Sasheverő körül legeltettem a ménest; egy szijhátú
                    fakó kanca vót a harangos. Szépen meg vótak terülve a lovak, magam meg botra
                    támaszkodva ácsorogtam, mint afféle bojtárka szokott. Hát amint ott ókumlálok,
                    megszólít ám valaki a hátam megett, oszt így aggyá fel a szót: Mit bámulsz, az
                    apád istenit?</p>
				<p>Ferkó elmosolyodott, de ahogy körülnézett, látta, hogy az emberek merő komolyan
                    ülnek körbe, és megindult figyelő arccal lesik a szót.</p>
				<p>- Amint erre megfordulok, hát ott áll ám két dézentor; de az egyik maj megszúr
                    ám, mer tarti ám a bagnétot igyenesen a hátamnak. Aszondom neki becsülettel: ne
                    izéjjen, katona uram. Aggyon isten jó reggelt.</p>
				<p>Azt veti rá: Ha jó, edd meg.</p>
				<p>Osztán káromkodik ám, de csúnyán, cifrán. No én ecceribe nem tudom mire vilni a
                    szándékát; még nagy káromkodva aszongya: Vetkőzz le, mert beléd suttyántom ezt a
                    darab vasat.</p>
				<p>A másik meg úgy nem szól egy szót se, mint ez a kenyér, hogy nem szól. Magam is
                    meghökkentem, de csak aszondom szép szóval: megfázok én úgy katona uram! Mer biz
                    akkó má nemigen danót a szúnyog; úgy Örzséböt tájon vót az idő. Aszongya rá:</p>
				<p>- Ne lefetyőjj, mer bele tanálod ütni a tudomán tőkédet a puskám agyába. Osztán
                    két kézre kapi ám a puskáját; hát ha arrább nem lípek, fejbe kommint vele.</p>
				<p>...Görbe hátú öregember állott meg közöttük. A beszédre figyelve annyira el
                    voltak merülve, hogy észre se vették a jöttét.</p>
				<p>Ki-ki fölpillantott, csendesen visszaadták a jó estét dünnyögést, s tovább
                    hallgatták a Nagygyörgy rendes, komoly beszédét.</p>
				<p>- Hát erre má látom, hogy ennek má fele se tréfa. Meg aztán megint csak kajabál,
                    mint a szájaégött, meg káromkodik, hogy vetkőzzek le. Mit vót mit tenni, leültem
                    a fődre, levettem az ujjatlan gombos kis mándlit, de még az ingem is, meg a
                    gatyámat is. Nevetni kezdtek.</p>
				<p>- Jól nízhetett ki koma - mondta Mihályka Jónás.</p>
				<p>- Hát szígyőtem magam nagyon; mer úgy marattam, ahogy a világra jöttem.</p>
				<p>Amint így kucorogva restelkedek, az egyik dézentor hányja ám magárul lefele a
                    gúnyáját, oszt szedi ám magára az enyémet.</p>
				<p>Üm, mondok, de csak úgy magamba: e fura dolog!</p>
				<p>Amint lehánta magáról a fecskefarkos angyalbőrt, meg a nadrágot, meg a
                    köjökcsizmát, veti ám oda nekem: vedd rád! Én meg csak vakaródzok, csak
                    nyihelődzök, nízek arra a megveszekedett gúnyára, de meg a bagnétre is, mer
                    avval meg szurkált felém: Ha már meg kell lenni, hát üsse meg az istennyila! Rám
                    veszem no!</p>
				<p>Így osztán felhuzakottam. Ekkó aszongya, de mirgesen ám, a másik meg nevetett,
                    aszongya, osztán átmutatott az eresztőnek.</p>
				<p>- Látod-e amoda azt a cserént?</p>
				<p>- Látom; a barom cserénye.</p>
				<p>- Ne nagyon veregesd össze a papuládat, mert oda ütök, ahol a serke szaporodik;
                    hanem nízd meg azt a cserént; de megnízd ám, addig nízd, míg csak látsz; mer ha
                    másuvá nízel, keresztül lülek, hogy nem is nyekkensz!</p>
				<p>Én osztán níztem is, hogy a szemem ződ karikát hányt a nagy nízísbe.</p>
				<p>Eccer, mondok, má meg is kék fordulni, mer azóta a lovak isten tudja merre
                    lettek. Először csak úgy félre bancsalítottam, hát nem neszelek semmit;
                    megfordulok, hát nem látok senkit, a dézentoroknak se híre, se hamva, míg én
                    néztem a cserént, addig elmentek, de elmentek ám a lovak is. Nohát fogom
                    magamat, elindulok szél ellen, mer a jószág arra szokott legelni; meg is
                    tanáltam üket a völgybe. Hanem amint a harangos kanca engem észrevesz, felkapja
                    ám a fejit, felvágja a farkát, nagyot fúj, avval megzördül a nyakán a kolomp;
                    erre vesd el magad, mind, még a pányvás is, neki a kűhatárnak! Uccu, aki
                    teremtette, akkor jut eszembe, hogy ezek még ilyen maskara mondért sose láttak,
                    amijet én most viselek! No mondok, ezek után nem mék, hanem be a tanyába. De ott
                    meg a kutyák nem vettek be, hanem körül-körül kapdostak, mintha én lettem vón a
                    porcelánfenekű zsidó. Kigyün a nagy zsinatra a számadó, hát a még uszítja őket,
                    míg csak a szavamrúl rám nem ismert; akkor verte le rúlam őket; de biz azok má
                    akkorra az angyalbűrt kiszabták rajtam. No lett osztán rajtam olyan nevetség,
                    hogy a számadónak a gatyamadzagja is elszakatt, meg boszorkányszúrást kapott a
                    horpaszába.</p>
				<p>Úgy mentünk osztán a ménesét, a füredi határba tanáltuk meg, egy híjja se vót,
                    még megszaporodott, mer az Almássyéknak egy lova közé keveredett.</p>
				<p>Így vót a.</p>
				<p>Ferkó nagy élvezettel hallgatta a beszédet. Írni szerette volna minden szavát. A
                    haszontalan kis epizódon át, amely olyan lényegtelenül libbent meg, még ennek a
                    színezetlen életű pusztai embernek az életében is, egy régi, letűnt világnak a
                    képe újult meg előtte. Egy világé, amelyről ezredrésznyit nem tudunk, mint a
                    régi rómaiak és görögök életéről, pedig itt van egy lábnyomnyira mögöttünk.</p>
				<p>- Milyen volt az a régi pusztai élet - kérdezte, vagy inkább sóhajtotta, s
                    belenézett a távoli síkságba, amelyre oly csudálatos szépséggel borult rá az
                    égbolt sok miriádnyi csillagával.</p>
				<p>- Dénes bátyó tudna a régi időről sokat beszélni - mondta Nagygyörgy teljes
                    hangját kiadva, s a nemrégen jött süket öregre bökött egy ujjal.</p>
				<p>- Hát meséljen öreg - mondta Ferkó. - Igyék egyet, osztán meséljen.</p>
				<p>Az öreg kilencven felé járó aggastyán volt, hosszú sárgafehér haja üstökbe fonva
                    lógott a két füle mellett, a fején araszos karimájú, régi ötvenéves zsíros
                    posztósüveg volt, s szűre rongyosan, földbarnán lógott megrokkant válláról.</p>
				<p>Felemelte a kulacsot, s jót ivott.</p>
				<p>Akkor megtörülte a száját reszkető, fekete ujjaival s megszólalt:</p>
				<p>- Én ugyan tudhatok, mer nagy időt értem. Nem is idevalósi vagyok én, hanem
                    messzi földrül, túl a Tiszánrul, Halasrul. Hanem az elfajzott fiaim gyüttek ebbe
                    az idegen földbe, osztán gőzvasúton hoztak ide engem...</p>
				<p>Könnyet törült ki a szeméből, s Ferkó meghatott mosollyal nézte a tragikomikus
                    sorsot, amely olyan súlyos bánattal ült az aggastyán lelkén. Száz-százötven
                    kilométerre a szülőhazájától ez a régi, csontmagyar, messzebb érzi magát a
                    honától, mintha Amerikába repül a mai paraszt.</p>
				<p>- Csikós vótam világéletembe; mikor a karikás kiesett a kezembül, kerülő lett
                    belőlem. Mán utósóba csak a temetőre vigyáztam, a hóttakra, de magam kenyerét
                    ettem. Csak most vagyok ilyen árva, lássa az úr, hogy ingyen kenyeret kell
                    rágnom... Pedig panaszos az ingyen falat.</p>
				<p>- Szeretik kelmedet az unokái! - kiáltotta az öreg fülébe Nagygyörgy gazda.</p>
				<p>A vén keservesen legyintett.</p>
				<p>- Mit szeressenek azon, aki nem tud nekik semmit se adni?</p>
				<p>- Adott mán eleget életébe.</p>
				<p>- A nem számít, amit ember ád, csak amit elvesz!</p>
				<p>Ferkó megrendülve nézte az aggastyánt. Valami idegen élet kicsontosodott igazsága
                    szinte a lelkébe vágott. Ő még sohasem adott senkinek, csak elvett...</p>
				<p>- No, meséljen öreg a naccságos fiatal urunknak, milyen vót az élet a régi
                    pusztákon?</p>
				<p>Az öreg leült s maga elé bámult a pislogó tűzbe.</p>
				<p>- Régente nem úgy termett az embör, de még a jószág se, mint most - mondta, s
                    mereven előrehajlott s felvont térdeire tette két könyökét, és sovány ökleit
                    lelógatta a tűz melege elé. - Nem ez a világ vót akkor. Akkor még nem nőtt fel
                    az a sok kapcabetyár, aki később a zsandárvilágba szóbelivé tette a
                    jóravalóbbját is.</p>
				<p>Akkor vót a jó világ, mikor még azok a hírös pásztorembörök éltek. Mikor még négy
                    szilaj ménös, öt barom, meg ökörcsorda járt a halasi határba. A kezesménes mög a
                    fejőstehéncsorda csak a város körül, legfejjebb a Fejetékig csatangolt; kurta
                    gulyája, meg kurta ménese minden úrnak vót. Akkor termett az igazi pásztornak
                    való. Ha kellett, vált belőlük betyár is, olyan, hogy száz vallatónak oda se
                    nézett, még csak meg se nyikkant a hegedűbe.</p>
				<p>Mikor a Csehó Pista Félegyházán kikapta a fertájesztendei ángáriáját, az ötven
                    botot, kétfelül két hajdú úgy vágta, amint az isten tudniok atta, de ü minden
                    tizedik ütésnél hun az egyik, hun a másik vármegyekatona csizmáját köpte le.
                    Mikor átesett a furbicon, pont az ötvenedik csapásnál szólalt meg először, akkor
                    is aszonta a dikritus esküdtjének: “Ki van egy szálig, tekintetes uram!” Bion,
                    pedig megrakták ám két ódalrul úgy, hogy a mogyorópálca leve pirosan facsarodott
                    át, de még át is szörcögött a gatyaülepen, mire föleresztötték a deresrül. De
                    amint föleresztötték a deresrül, összeütötte a bokáját, úgy köszönte meg a
                    szívességöt módosan.</p>
				<p>A kis társaság a pásztortűz körül ütött egyet a fejével a szóra, s megismerte a
                    régi betyárvirtust.</p>
				<p>De az öreg nem sokat törődött a körötte ülőkkel, mogorva meredten bámult a tűzbe,
                    amely lassan hamvadozott a késői éjszakában, s folytatta:</p>
				<p>- Ojan emberek vótak azok, hogy ojanok most nem teremnek. Ojan vót a jószág a
                    kezük alatt, akár a vakart ponty. Vót is böcsületük a gazdák előtt. De űk meg is
                    tartották ám a pásztori regulát rendesen.</p>
				<p>De hogy egyik szót a másikba ne őtsem, eccer csikónyirás vót fűhegyen, kis télbe,
                    májusba. Zsanán vót a csikóménes a rugottul a negyedfűig. Hivatalosak vótak a
                    szegedi, szabadkai, mérgesi, öttömösi pásztorok is mind; meg a mi határunkból a
                    jóravaló cimborák. Vót pedig akkor a határba sok híres pásztor, akikbül mikor
                    kigyütt a rögtöntörvény, négyet akasztottak föl; pedig a javát ám. A Csehórul
                    azután még nótát is kezdtek, még most is danolik. Vót azok közt ojan lovas, aki
                    mikor a mének közt aludt az erdélyi monyas, mellé lopakodott, a hátára ugrott,
                    vezsdel magad, neki a világnak! Összenyargalt négy pusztát is, de nem bírta ám
                    levetni, hanem úgy kifogyott a szuflája, hogy mire visszajött a járásába,
                    akkorra úgy meghatta magát, hogy a lovas a tenyerivel hun csárul, hun hajszrul
                    ütötte meg a nyakát, úgy odakormányozta a cserény elibe, mintha kezes bárány
                    lett vóna.</p>
				<p>Bizony azok emberek vótak a talpukon. Ezek a mostani kurta számadócskák
                    kisbojtárnak se váltak vóna be. Ojan a különbség, akár a széna, meg a szalma.
                    Tudják is ezek, mi a pásztortempó!? Vetett ágyon benn hálnak a tanyába;
                    mondhatni: fekve ugatnak, mint a vén kutya! Még cserént se látott egy se.</p>
				<p>Tés uram, maguknál biztosan van szobajány is, de ojan rendet, mint a cserénbe
                    vót, még asse tudna csinálni. Mer egy bojtár mindig a cserénynél vót, úgy is
                    hívták: tanyás, vagy lakos. Ü neki a vót a hivatalja, hogy a cserénybe semmi
                    cédaság ne legyen. De nem is vót ám! Amint a számadó kinézte a cserény helyét,
                    ha lehetett dombon, leállították a rekettyevesszőbül font sövényfalat, a
                    fejőágast, mintegy hajtásnyira a cserénytül, leásták; az elemózsiás tapigát - az
                    ojan vót, mint egy szekrény -, az egyik sarokba betolták, a többi osztán a lakos
                    dóga vót. Olyan fényesek vótak a bográcsok, hogyha beléjük sütött a nap,
                    elveszett az ember szemefénye. Ahun fejtek, ott meg faedény, dézsa, zsajtár,
                    káporka, mint akár a patyolat. A cserénykorcba vót tűzve a cifra főzőkalány meg
                    a borotvatok, mit mind maguk faragtak bicsakkal; mégpedig úgy ki vótak azok
                    mindenféle faragással hányva, hogy megnézhette akárki. Némelyik borotvatok ojan
                    fortélyosan csukódott, hogyha nem tudott hozzá az ember, agyonverhették vóna,
                    mire kitanálja a nyitját. A csobolyó le volt takarva az egyik sarokba
                    takaróbőrrel, hogy hűvösen tartsa a vizet; a szalonnás iszák meg az árnyékos
                    részen szögre akasztva; a cserényfal mellett minden ember gúnyája, cókmókja
                    külön-külön rakásba, rendesen; a cserény közepén a tűzhely, a fából csinált
                    csíptető mellette, amivel az ember parazsat tehetett pipára; meg a cifrán
                    faragott szolgafa is jól le vót verve a földbe, arra akasztották a bográcsot
                    fülinél fogva, ha főztek. Vót még a tűzhely körül egynéhány szépen kivágott
                    zsombó, azon ültek evéskor.</p>
				<p>No jól van. Hát mikor ez a csikónyírás volt, annál a ménösnél Csehó Pista vót a
                    számadó. Alacsony, zömök, ojan tagbaszakadt, kerek, piros ábrázatú, nagy fekete
                    bajuszú, de igen rátarti ember vót. Kishasi vót a csúfneve, de szemibe nem úgy
                    hívták, mert haragudott érte; pedig ű meg mingyán csúffá tett mindenkit, akin
                    csak kifoghatott. A bojtárjait mind elbérmálta csúfnévre, aki osztán azokon
                    hóttig rajtuk száradt!</p>
				<p>Ő nem rudas pányvával fogta ám a csikót, hanem a lószőrkötelet a bal karjába
                    karikába szőtte, a jobbik kézibe vette a hurkot, osztán ha még úgy meg is vót
                    keveredve a jószág, ha a sűrűségbe egymás hátára mászott is a csikó, csak
                    eltrafálta ü öt lépésrül aztat, amelyiket meg akarta fogni, mégpedig úgy, hogy
                    egy szemhunyorítás alatt a nyakán vót a hurok; osztán fura csikó lett vóna az,
                    amelyik a Csehót egy tapodtat húzta vóna is, ha egyszer megvetette a lábát; az
                    ojan nádkés csikót meg egymaga leteperte, a hitványát; hanem az erősebbjének, ki
                    fülire, ki farkára, úgy dűtöttük el, hogy ne kapálózhasson; az első meg a
                    hátulsó lábára subát vetettünk, amire egy-egy ember ráült, mint a lóra. Így
                    osztán előbb a sörényit, üstökit tőbül, a farkát csíkja hosszára hagyva, négy
                    garádicsra körül megnyírták. Azér nyírták meg a harmadfű csikót, hogy a gazdája
                    szégyellje befogni; mer nagy szégyen nyírott csikó kocsiba! Mire jövő tavaszra
                    kinőtt a farka, akkor már megerősödött; de vót is ám közülük olyan kocsis meg
                    hátasló, hogy tizenöt esztendeig se lehetett elszakgatni. Pedig akkor ha elrúgta
                    az anyja, maga kaszált magának télen-nyáron. Télen a hófúvás alatt kaparta a
                    gyepet; ha mán a birka után egy kis izéket kapott, akkor mán kivetette a drágát
                    a hasábul. De nem is vót abba nyavaja egybe se, mint most ezekbe az árnyékon
                    nőtt gángolokba.</p>
				<p>Mikor mán átestünk a csikónyíráson, a lenyírt szőrt meg takarosan csimbókba
                    kötöttük, akkorra megfőtt a bográcsos hús, jó paprikásan, zsírjára kisütve; ojan
                    szaga vót, hogy az éhnyála is kicsordult rá az embernek; vót hozzávaló kulacsbor
                    is elegendő. Nem csikóhús vót ám, mint ojik buti ember hiszi, hanem bürgehús.
                    Ezt csak úgy szőrözték.</p>
				<p>Vót egy bojtár, Lehőc Dávidnak hítták az igazi nevén, de a Csehó elcsúfolta
                    Katlanganénak, mert tanyásságba nagyon piszokba tartotta a cserényt: nem is
                    tette többet lakosnak. Hanem ha húst kellett kacsmarni, arra a Dávid nagyon
                    kantáros vót; ügyes. Úgy tudta, hogyha egy birkafalka mellett sebesen
                    elnyargalt, csak úgy futtába lehajolt a lóról, felkapta a legjobb cangát,
                    keresztülvetette maga előtt a nyeregkápán; mire a poszogó, a juhászkoma
                    felkapott a Bertalanra - s az agg ember fiatalosan soká nevetett -, már akkor a
                    Dávid koma úgy elnyargalt, hogy a porát se lehetett látni. Vót is mindig
                    elegendő szárazhús rezolvába, meg iszáknak való bőr is még dakuködmönnek való is
                    maradt elég.</p>
				<p>Hogy mi vót a szárazhús? Hát bográcsra hányták az egész birkát, osztán nagyon
                    rásütötték, akkor tiszta gyékényre vagy akár a suba kopasz felire kiterítették;
                    mikor úgy megszáradt a napon, mint akár a lebbencs, vagy a csöröge, akkor tiszta
                    vászonzacskóba felakasztották a cserényre, árnyékba; elállt a szépen, isten
                    tudja meddig. Ha aztán megkívánta az ember, hidegen is ehette, vagy vetett rá
                    tarhonyát, vagy a fordított kásának közibe keverte; olyan íze vót annak, hogy a
                    herkópáter is megnyalhatta a száját utána.</p>
				<p>Iszáknak meg úgy nyúzik meg a bürgét, hogy nem hasítják fel a hasán, hanem a
                    farán kezdik a nyúzást, osztán úgy hámozzák le. Mikor e megvan, a nyakán lekötik
                    a bőrt, de belőlrül, mint a szűrujját szokták. Az akasztója kitelik a két
                    lábából. Úgy eláll abba a szalonna, hogy meg se lágyul.</p>
				<p>Hát mondom, hogy átestünk a csikónyíráson, akkor kezdődött a lakoma. Letették a
                    bográcsot a földre az alávaló kutyagerincre, mán így híjják azt a fadarabbul
                    rakott koszorút, amibe éppen beleillik a bogrács feneke, hogy fel ne forduljon;
                    a zsombókon meg körülültük. Nem vártuk senki kínáját; mindenkinek vót magához
                    való esze.</p>
				<p>Hanem az evésnek is tempója van. Mer amint a birkát bográcsra hányják, alul
                    teszik a fejit, ekörül a dségert, már mint a májat, a tüdőt, a szívét, gégéjét,
                    rá a copákot, az inas lábcsontot, osztán a nyakát a bogrács oldalához,
                    csontjával kifelé forgatva a húst, azért, hogy hozzá ne kapja, mert akkor kozmás
                    lenne; a közepibe gyün a többi hús, de mind két falatnyira darabolva; a
                    legtetejibe osztán a sós, borsos meg a paprikás kenyérbéllel töltött hurka, akár
                    egy koszorú. Mikor a hús felseje rezeg, akkor már az alja megfőtt; ekkor meg
                    kell fordítani, hogy a hurka essen alul, a fej meg felül. Hanem a húsfordításnak
                    is fogása van, amit úgy kell megtenni, hogy amint a bográcsot a fülinél fogva
                    megrázintja az ember, akkor kettőt-hármat maga felé vet rajta, de úgy ám, hogy
                    egy darab se essen ki belőle. Noiszen, aki nem bízik magáho, előre a földre
                    teríti a takaróbőrt, fölfelé a kopasz felivel, hogyha történetbül kipottyan
                    egy-két darab, ne essen a földre. Mikor így osztán még egy darabig fől, akkor
                    már lehet enni. Hanem a bojtároknak még csak tüdő, máj jut a bográcsból, máshoz
                    semmiképpen sem szabad nyúlni.</p>
				<p>A Dávid olyan előcsahós vót. Szóbeszédbe is, meg másképp is; vagy tán azt vélte,
                    hogy ő szerezte a húst, hát most több jussa van hozzá, mint máskor. Nem tudom
                    no, csak sejtem, mert még volt elég zsigér, mikor fogja magát, bicskahegyre szúr
                    egy copákot.</p>
				<p>Amint ezt Csehó Pista észreveszi, nem szól egy szót se, hanem úgy ültibe felkapja
                    a kezeügyibe eső vendégmarasztalót, köszönti ám vele fejbe a Dávidot, a
                    bográcson át, - de úgy, hogy az hanyatt esik; akkorát csattant a bunkósbot a
                    fejin, hogy nem tudtam, vajon felneszel-e még egyszer? Mert abba a nyomba úgy
                    elszédült, hogy a lábát se rázta meg. Én meg felugrok, nyakon lottyantom vízzel
                    a csobolyóbul; erre megrázkódott, felült, szétnézett, de nem szólt, csak ette
                    tovább a markába maradt copákot. Más se szólt senki, mert evés közbe okos ember
                    szájának különb dolga van a beszédnél.</p>
				<p>Mikor már beteltünk, meg a kulacs is körüljárta, a számadó is becsattantotta a
                    rezesnyelű bicsakot, meg, amint jót húzott a kulacsból egyet böffentett,
                    aszongya: “Dávid szógám! most csak megintöttelek, ho tanújj e kis mórest, hanem
                    vigyázz magadra, mer még több is lösz!” Ezzel váltja fel Dávid: “Lösz még oan
                    idő, mikó visszaszógáhatom a kee jóakarattyát; mer istuccse, erre most az eccő
                    nem vótam érdömös.” Azt veti rá a számadó: “Hisz jó tom én, akar a lúval
                    imátkozzak, akar neked beszéljek! Hanem azér vedd eszedbe, hogy ki vagy te!”</p>
				<p>Ezt osztán el is felejtettük, mert evés után egy akó borba fogadás vót lópróbára.
                    Falkafogyasztó csárda vót a cél. Vót az a cserényhez jó öt dűlőföldre, valami
                    félmérföld. A Csehó a vidéki pásztorokkal vetekedett, de úgy elhagyta őket, hogy
                    mire azok velünk együtt a csárda udvarába értek, már akkor ki vót parancsolva a
                    bor. Lett aztán ivás, birkózás, meg tánc, mer vót köztünk jó tamburás; meg
                    mintha a földből nőtt vóna ki, annyi lett ott a vászoncseléd. A Búra Panna vót a
                    kocsmárosné. Takaros egy fehércseléd vót, híres is vót, mer ez a nóta vót
                    róla:</p>
				<p>Búra Panna aranbárán,</p>
				<p> Aran bötü van a vállán,</p>
				<p> Aki asztat elóvassa,</p>
				<p> Búra Pannát megcsókolja.</p>
				<p>Mikor osztán elég vót a mulatságbul, szétoszlottunk; de a Csehó még harmadnap is
                    ott ivott a vendégjeivel; aztán a kisteleki földön megszalajtották erőszakkal a
                    barmot. Sok csövest, szarvasmarhákot elhajtottak. De már akkor kijött a
                    statárium, és el is fogták Csehót a zsarók, a csendbiztosok, nemsokára föl is
                    akasztották; mert amint mondják, legjobban terhelte a Katlangané vallása.</p>
				<p>Hanem azér ember vót a Kishasi az akasztófa alatt is, ott se hagyta el a mersz;
                    mert mikor a zsineget a nyakába tötte a szögedi mestör, ü leköpte neki a
                    fényesre subikszolt csizmáját, osztán ezt szólta neki:</p>
				<p>- No sógor, te is tanulhattál vóna ám különb mesterségöt.</p>
				<p>Nem teremnek már mostanság ilyen kemény fájú embörök.</p>
				<p>...Elhallgatott.</p>
				<p>A távolban egy jó tüdejű legény nótája hallatszott:</p>
				<p>A karcagi hármas határ</p>
				<p> Nem terem egyebet nádnál,</p>
				<p> Nádnál, sásnál, fagyökérnél</p>
				<p> Barna-piros menyecskéknél...</p>
				<p>- No öreg - mondta Ferkó -, az ilyen ember tiszteletet érdemel, aki száz
                    esztendőt megér, mégis ilyen talpig ember. Minden esztendőre száz forint dukál
                    magának a majorba, hogy legyen becsülete annak, aki ilyen tisztes kort ért a mai
                    fiatalok előtt.</p>
				<p>Az öreg megértette, s meg volt rendülve.</p>
				<p>- Osztán mit kell azért nekem dolgozni? - kérdezte.</p>
				<p>- Mit akar? - szólt Ferkó, akit egészen váratlanul támadott meg a kérdésével.</p>
				<p>- Nem bírom én mán azt ledógozni! - dohogta a vénember.</p>
				<p>- Dehogy nem bírja, öreg - csendesítette Ferkó -, mán meg is dógozott érte. Mer
                    amit nekem most elmesélt, többet ér a nekem minden pénznél. Nincs az a híres
                    író, akinek valaha úgy gyönyörködtem volna én a beszédjében, mint a magáéban
                    öregem...</p>
				<p>- Nem ér a semmit, nem bírom én aztat ledógozni - hajtotta az öreg.</p>
				<p>Ferkó szinte meghökkenve nézett az öregre.</p>
				<p>- Nohát pedig lebírja azt kelmed - mondta, s a vállára csapott az öregnek. -
                    Hozatok egy íródeákot, Péter Dénes mestert, oszt annak kend mind elmeséli, amit
                    életibe látott, tanult, a meg leírja, hogy még a késő unokák is tudjanak
                    róla.</p>
				<p>Az öreg meghajtotta a fejét.</p>
				<p>- Hát azt méltó is megtudni - mondta csendesen -, mer mostanság má nem teremnek
                    olyan kötésű emberek, mint mink vótunk...</p>
				<p>Ferkó felállott. Kiegyenesedett, és a magas egekre nézett. Felnyújtotta két
                    karját az égre, s úgy sóhajtotta:</p>
				<p>- Haj istenem-teremtőm, merre van a szeretőm.</p>
				<p>Az öregek összebújtak, és komoly szóval dicsérték őt a nagylelkűségeért.</p>
				<p>Továbbment. A búzatarló ropogott a csizmája alatt. A levegő dús volt illatokkal,
                    éjszakai színekkel és hangokkal. A messzi legényhang szívszakasztóan
                    dalolta:</p>
				<p>Kerekpuszta, kastíj előtt,</p>
				<p> Háromágú rózsafa nőtt,</p>
				<p> Egyik ágán rózsa terem,</p>
				<p> A másikon veszedelem...</p>
				<p>Csönd volt aztán mindenfelé. Aludtak az élők, egymásról álmodtak a
                    szerelmesek.</p>
			</div>
			<div type="chapter">
				<head>16</head>
				<p>Kimondhatatlan édességűek voltak ezek az éjszakák. A kakukkfű izgató, erős
                    illata, a mezei istenfa kesernyés szaga s a tömérdek vad, szeszélyes, átható
                    szag megtámadták az idegeit. Szinte ideglázban heverészett éjszakánként a
                    juhászbundában, amely maga is valami ókori, civilizáció előtti állatszagot
                    gerjesztett.</p>
				<p>Nap nap után alig várta az estét, a három cimborájának végefogyhatatlan kedélyes
                    diskurálását, amelyen keresztül egyre mélyebbre ásta magát a Kunság igazi
                    életébe, emberi tenyészetébe, amely ott él és burjánzik, közel a föld színéhez.
                    Eleinte a paraszt úgy hatott rá, mint valamely érdekes, kissé komikus állat,
                    amely nagy csizmáiban, ég felé emelt termetével, de földbe ragadt szellemével
                    méltatlanul s furcsán viselné az emberarcot. Az alföldi gazdag családok fiainak
                    szokása szerint hihetetlen távolságban s mégis valójában egy szintben élt a nép
                    gyermekeivel. Hiába volt távoli iskoláztatása, hiába előkelő fővárosi s külföldi
                    élete, ez a levegő, amely a kunkerekegyházi pusztát megfeküdte, nyomon kísérte
                    lényének egész fejlődését, s a német és francia professzoroknak ő mindig egy
                    különös, nehezen megérthető, szilaj temperamentumú magyar volt, akire sehogy sem
                    illettek pedagógiai elveik. Most annál közelebb került önmagához. Itt talált rá
                    egész magára. Fölfedezte, hogy ő paraszt. Egész lénye leggyökerében zsinóros és
                    sujtásos, tulipános és keleti színes, zsíros parasztkarakter lappang. Könnyen és
                    jól tudott volna beleilleszkedni a mindig komoly fontoskodású és mégis örök
                    tréfára álló szemű, a nehezen mozduló és mégis könnyen virtuskodó duhajságú, a
                    kultúra újságai iránt nemigen érzékeny, magról hajtott, természetes józanságában
                    nyílteszű nép közé. Kun vére még ma is sűrűbb volt és sósabb, mint a más vidéki
                    tisztább, vagy idegennel kevertebb magyarság rétegeié. A Kun László dőzsölő és
                    kunok kunjai közül valónak érezte magát és órákra úgy hasalt a juhászbunda
                    birkabőrbűzű ágyásán, mintha az Árpád-kori kun fejedelemfi képében heverne a
                    regös aljcimborák között.</p>
				<p>És ezek az emberek, három kenyerestársa az éjszakai tanyázásokban, lassan úgy
                    kitisztultak előtte, mintha a ködöt felissza az iromba földről a nap. Már nem
                    voltak neki érthetetlen és zagyva idegenek. Már tisztán ismerte a három
                    jellemet. A kemény és komoly, az igazságot és rendet nagyképűen szerető
                    Nagygyörgy, aki sohasem tréfál, mindig nagyot mond, és nem tűri az
                    ellentmondást, a gáncsot, a gúnyt, s erre rögtön elveszti hidegvérét és ütni
                    kész. S vele szemben a kövér képű, vastag hasú kis Pamuk Gábor, mint egy
                    javíthatatlan csintalan gyerek, örökké kész a tréfára s ártatlan ingerkedésre,
                    csak akkor lepi el valami igrices mélaság, mikor régi históriákat kezd mesélni
                    ízes, kellemetes, simán gördülő nyelven. És Mihályka Jónás, a buta kunok vastag
                    típusa. Rövid lábú, hosszú derekú; a kalap a fejébe szögezve, a pipa az agyara
                    közé nőve. Úgy bámul maga elé, mint a bivaly, s csudálatosan, csak az adomának
                    is beillő furcsaságok iránt van érzéke. S a lába előtt a fia, aki, “mintha csak
                    a szájából köpte volna ki”, szintén troglodita, és a legfurcsább dolgok
                    pottyannak ki a szájából. Viszont ez barkácsoló ember, aki mindenhez ért, s
                    ettől van tekintélye.</p>
				<p>És körös-körül a televény feketeföldű puszta, amelynek minden tavaszon
                    megforgatják már minden rögét... Hát az emberek lelkét hogyan és mi forgatja
                    meg?</p>
				<p>Egy vacsora után, borközti kedvvel már, mert az emberek úgy itták a csobolyóból a
                    bort, mintha hosszú idők repedezett földszomjúságát sietnék oltani, a régi, a
                    legrégibb időkre került a sor. S Ferkónak megdöbbent a lelke attól, hogy ezek az
                    emberek semmit, de semmit nem tudnak a haza történelméből. Még Attilát, az
                    istenostorát, hallották valaha, de Árpádról mit se értettek semmi elődjüktől.
                    Ferkó, mint minden úriember, egyszerre nagyon hazafias és nagyon vallásos lett,
                    s mindenekfölött morális, mint egy pap, mikor “a néppel” került szembe. Meg volt
                    döbbenve annak históriabeli tudatlanságán, könnyelmű, istentelen beszédén és
                    becstelen józan közönyösségén az erkölcsi maximákkal szemben. Sokáig tartott,
                    míg a prédikátor, a hazafi s a nemzetgazda rémületét le tudta küzdeni. Egészen
                    addig, míg teljesen bele nem élte magát velök egy hangulatba, hogy az ő
                    szemükkel nézze az életet, s az ő érzésükkel itassa azt át magán.</p>
				<p>- Eszembe jutott mán valami, amit a naccságos úr firtatott - kezdte Pamuk Gábor,
                    azon a tisztességtudó s mégis közvetlen és önérzetes hangon, ahogy ezek a kunok
                    tudnak beszélni még a saját uraikkal is. - Van itt a határ szélin egy domb, ahon
                    összegyün a karcagi, meg a ladányi határ mivelünk; hallottam én arrul még a
                    török világbul, még negyvennyócbul egy istóriát.</p>
				<p>Ferkó mosolyogva hallgatta az öreget, aki ha a világ teremtését akarta volna
                    megmondani, azt is így mondaná: még negyvennyócba vót!</p>
				<p>- Hát ma is úgy híjják azt a földet, hogy törekhaj, de hát az én apám jobban
                    tudta azt: törökbaj vót az azelőtt, a régi öregek idejébe. Mert ott agyonvertek
                    eccer a pásztorok egy törököt. Jött osztán a hétlófarkú basa nagyerős
                    segedelemmel, hogy felígesse érte a várost. De a mi öregeink se vótak restek,
                    azt tartották, hogy hazudj egyet, állj odébb. Hát kimondták, hogy az a hely, az
                    nem kerekegyházi főd, hanem karcagi. De nem hitt ám a török egy szóra.
                    Elhívatták a karcagi bírót, hogy akkor hát ütet akasztik fel a pogány
                    testvirükért. Az is megszeppent, mert hogy a fődnek fele csakugyan Karcagé vót,
                    fele meg ideszógát. Akkor a két bíró összesúgott, oszt egyhangúlag úgy
                    szavazták, hogy se nem kerekegyházi ez a főd, se nem karcagi, hanem ladányi
                    határ.</p>
				<p>No, a kutyafejű tatárok mindjárt el is küldtek Ladányba megtudakolni. Azok meg a
                    höbölygősök nem tutták mire vélni a dogot, osztán kaptak a szíp darab fődön,
                    mer a ladányiak máig olyan kapzsiak, hát elfogadták magukénak. No osztán jól is
                    tették, mer így az ű bírójukat akasztották fel, azir meg nem nagy kár.</p>
				<p>Az emberek, Ferkóval együtt, jóízűen nevettek a kommentáláson; Pamuk Gábor
                    megtörülte harcsabajuszát, s folytatta:</p>
				<p>- De nem addig a. Másik tavaszon a ladányiak gondolták, hogy ha mán bírót adtak a
                    földér, hát legalább felfognak rajta; ekét akasztottak bele. Hé! csakhogy jöttek
                    az egyházasiak meg a karcagiak, mi dolog ez? Az a főd mindig az övék vót. A
                    bizon soha. Per lett belőle, de még fejszét is hajgáltak mán egymásra. A
                    ladányiak felatták a két várost a szolnoki basának! Hát el kellett menni a
                    Lőrincvárba. Elmegy a két bíró, fene eszű két ember lehetett! Oszt a ladányiak a
                    papot küldték el. Hát a pap uram előáll prédikálni, hogy ő küldetett
                    Püspök-Ladánybul. Csak felkiált erre a kerekegyházi bíró: Ne higgy neki, uram,
                    nincs is püspök Ladányba! No hát nem hittek neki. Lekapták a papot a tíz
                    körmirül, húszat vágtak rá, oszt hazaküldték, amér hazudott! Egíssígire! Azóta
                    is a mienk a főd.</p>
				<p>Ferkó együtt nevetett a nevetőkkel, de ismét elkomolyodott. Kegyetlen egy fajzat
                    ez az emberi faj. Egy húr sem rendül meg bennük, hogy mégsem volt ez becsületes
                    tett, ha ugyan megesett, mert bizony mese a történet, sőt mintha már nemzedékek
                    munkája csiszolta volna ki ilyen kerekre. De az alap emberi érzés, az életösztön
                    brutális kitörése, amely senkit sem kímél a maga érdekével szemben, az
                    veszekedetten sütött belőle. De aztán sietett azzal vigasztalni magát, hogy az
                    emberi állatnak minden kőfalnál erősebb oltalma ezen a sík világon a furfang, a
                    csattogófogú kapzsiság, az az erőszakos élethez való ragaszkodás, amely
                    mégiscsak alapja magának az életnek.</p>
				<p>Ebben a nyers és őszinte önzésben lettek ilyen szabadszeműek, nyílt szelleműek
                    ezek az emberek, akik a legnagyobb szegénységben is függetlennek érzik magukat
                    mindentől és mindenkitől. Mind egy-egy kiskirály a maga szemetjén s ez az
                    emberi önérzet sok mindent pótol, amit mások a kultúra és gazdagság ölében
                    bővebben kapnak.</p>
				<p>Kis ideig csendben üldögéltek vagy feküdtek bundáikon s fölnéztek a csillagos
                    égre. Meteorok futó szikrája villant fel olykor-olykor az égen, éles csíkot
                    metszve bele egy-egy pillanatra az ég bársonypalástjába.</p>
				<p>- Azokon a kis égi szekereken járnak a fődre mulatni az angyalemberek - mondta
                    komolyan Nagygyörgy.</p>
				<p>Ferkó csodálkozva nézett rá, s mindjárt el is képzelte, hogy ezeknek voltaképpen
                    valami más vallásuknak kell lenni, mint a hivatalos keresztény vallás. Különben
                    is némi távolság volt köztük. Ő lagymatag vallási filozófiájú katolikus volt,
                    aki a saját tunyaságán keresztül is kiábrándult a vallás fontosságából, s a papi
                    hierarchia mesterséges alkotmányát nagyon is tisztán látta az emberiség s az
                    államok életének berendezésében. Ezek azonban a maguk paptól, templomtól távol
                    folyó életükben valami különös pogány hit olajától csillogtak. Kálvinisták
                    voltak, és kissé pogányoknak is érezte őket az egyedül üdvözítő hit kerítésén
                    belülről.</p>
				<p>- Kik azok az angyalemberek? - kérdezte.</p>
				<p>- Hát akik odafenn laknak - mondta Nagygyörgy.</p>
				<p>- Vagy ki tudja - szólt Pamuk Gábor, s szelídítette a társa beszédét; egészen úgy
                    tűnt fel, mintha nem akarna hitet vallani idegen előtt.</p>
				<p>- Valamikor a Jézus Krisztus is lejárt - mondta aztán puhán a kövér öreg, s
                    féloldalt fölnézett az égre. - De mán, úgy látszik, nem lehet neki, vagy ű is
                    megokosodott!</p>
				<p>Hihetetlenül különös íze volt ennek a közvetlen, egyszerű hangnak, ahogy ez a
                    Jézus Krisztusról beszélt, mint valami élőlényről. Ferkó nem mert szólani.
                    Gondolta, most meg fog nyilatkozni előtte a nép lelke...</p>
				<p>- Pég aszongyák a rígi öregek, hogy mikor a fődön vaót, akkor oan sokat mulatott,
                    hogy még a mennybemenetele után se akart errül leszokni. Sokat kirúgott a
                    hámbul; minden sűrűn lejárt a fődre iccakázni, oszt’ reggel nígy órakor állított
                    haza. Szempéter szörnyű mírges vaót írte, hogy reggel fel kellett kelni kaput
                    nyitni, osztán sokszor összeszitta az úrfit. Eccer is megint ríszegfűvel verte
                    az ajtót. Péter nagy mírgessen kérte, hogy ki van odaki? Aszongya, hogy én
                    vagyok. Péter újra ismét kegyetlenül összeszitta, oszt aszonta neki, ha még
                    eccer kimarad, megmongya az Atyaistennek. “Jó van, Péter, csak monggy meg, de
                    osztán én is csinálok maj valamit!” A másik íjjel megint csak így vaót. Péter
                    nem szólt, indult, hogy megmondja Krisztust az Öregistennek. Erre osztán
                    aszongya Krisztus: “Jó van Péter, jó van, csak ereggy, árulkoggy, hanem maj én
                    is elmík innét, de akkor osztán felfúhattyátok a Szentháromságot!”</p>
				<p>Ferkó nevetett. Ilyet még nem hallott. Hű, ha ezt pap hallaná, gondolta
                    magában.</p>
				<p>Aztán szinte felugrott, ahogy eszébe jutott, hogy hiszen ez a görög mitológiának
                    továbbélése. Aki ért hozzá, ebből a meséből jobban megértheti a magyar fajnak
                    egész szellemét, mint kötetnyi magyarázatból. Igen, ezek az emberek mindennel jó
                    békességben vannak. Az uraság sarkantyúja, a görbe vadkörtefa, a kipusztult
                    nádasok s az egek minden csillagaikkal és angyalember lakosaikkal valami
                    derült, jó egészségű, bölcsen rendezett, meleg világot alkotnak, amelyben nincs
                    se nagy, se kicsi, minden összetartozik és tud egymásról. S az Öregisten atyai
                    jósággal s jóízű magyaros tekintettel szemléli ma is az alattavalókat.</p>
				<p>Sajnálta saját magát, hipokrita vallástalanságával, ezek mellett az emberek
                    mellett, akiknek egész szíve tele van az isten tudatával. Úgy néznek fel az
                    égre, mint akik tudják, mi van ott: éppen olyan élet, amilyent idelenn élünk,
                    tele örömmel és bajjal, jókedvvel és haraggal, érdemes és érdemtelen dolgokkal.
                    Ha a művelt ember ilyen lelki békére tudna valaha szert tenni! S elgondolta,
                    hogy micsoda távolságnak kell lenni a magyar vagy a hellén paraszt és az
                    álszemérmes, álorcás félkultúremberek közt, akiknek a száján felháborító
                    profanizálás volna egy ilyen “vallástalan” mese.</p>
				<p>- Az is régen vót mán - mondta Nagygyörgy -, nem szokott mán a Jézus Krisztus a
                    fődön járni. De meg is látszik rajtunk. A mai világban nem a péntek a
                    szerencsétlen nap, hanem a vasárnap; mer akkor úgy hóttra isszák magukat a
                    nípek, hogy hétfőn sincs semmi a dologbul. Pedig a legtöbbnek eszébe se jutna a
                    pájinka, ha a szagát meg nem érezné a pajtásain. Jobb vón, ha azt tanulnák mán
                    meg eccer, hogy ne olyan kalászt vessen a búza, mint most, egy kisujjnyit, de
                    hát nem szánt másképp senki, csak ahogy az apjátul látta. Fenét tanul a magyar a
                    maga kárán, inkább azt mondja, hátha többet nem lesz így.</p>
				<p>- Majd a fiaink okosabbak lesznek - mondta csendesen, komolyan Pamuk Gábor, kissé
                    félve, mit szól hozzá az úr -, az én kis onokám háromesztendős, de ha megkírdik,
                    hogy híjják, azt mondja: Ábri Janika. Milyen elvű vagy? Cocijáldemotlata.</p>
				<p>Hirtelen nagyot hallgattak. Mintha egy pillanatra lángot vetett volna a fekete
                    éjszaka.</p>
				<p>- Mit gondol kend, Gábor - kérdezte aztán nyugodtan, komolyan Ferkó -, mit fog
                    segíteni a világon a demokrata szocializmus?</p>
				<p>- Á, könyörgöm - mondta egyszerre a rókává lett ember, aki elég okos hozzá, hogy
                    annyi kibúvót tartson, ahányra szüksége van -, nem segítenek azok, csak
                    rontanak. Ha megkérdenék üket, űk is visítanának, mint a malac, ha a farkasfogát
                    szedik. Én csak azt tartom, rajtuk kéne kezdeni a dinamentolást.</p>
				<p>Ferkó hallgatott, unta az áldatlan beszédet. Ő tartson prédikációt ezeknek, akik
                    éppolyan siket füllel hallgatnák, mint amilyen meggyőződés nélkül gáncsolná ő;
                    éppolyan kevéssé volt tisztában a kérdéssel, mint a parasztok.</p>
				<p>- Maga is így tartja, Jónás? - fordult Mihályka Jónáshoz, aki komikusan sután
                    bámult rá.</p>
				<p>A vékony húsú, bortól rezes arcú paraszt megmozdult s nyájasan mondta:</p>
				<p>- Én, nagyságos uram, nem tudok egyebet, csak hogy szegény vagyok, szegénynek
                    születtem, a rózsámat igazán szeretem.</p>
				<p>Ferkó elmosolyodott, s erősen nézett a furcsa öregre. Az ám, van ezeknek még egy
                    életük. Hisz ezek csinálták azokat a szép nótákat, amelyeket ma az urak
                    használnak el, ha jó kedvük van, s helyette ringy-rongy tákolmányokat adnak
                    vissza.</p>
				<p>- Hát volt maga legény is? Szerelmes?</p>
				<p>- Mindenkinek megvót a maga ideje, nagyságos úr.</p>
				<p>- Osztán szeretett mulatni, táncolni?</p>
				<p>- Én se maradtam el a többitül.</p>
				<p>- Szép lány volt valaha a felesége?</p>
				<p>- Nem vót az utolsó.</p>
				<p>- Kerekegyházi vót?</p>
				<p>- Az vót, de én nem vótam idevalósi.</p>
				<p>- Hát?</p>
				<p>- Kisújszállási vótam én.</p>
				<p>- Sokat járt át a babájához?</p>
				<p>- Sokat; mondtam is mán neki, sokat jártam utánad! hát most mán: szenvedj,
                    rózsám, szenvedj a hazáért, én is szenvedtem egy barna kislejányért.</p>
				<p>Ferkó visszaemlékezett a Jónás gazda feleségére. Sovány, száraz, köhögős
                    vénasszony volt. Csendes, szorgalmas, olyan mint a bot. Eszébe jutott egy jó
                    szava. Azt kérdezte tőle a minap.</p>
				<p>- Hogy van, néni?</p>
				<p>- Hát még élek egy kicsit! Ezért szenvedett valaha valaki!</p>
				<p>Sóhajtott, s elterült a bundáról a vastag fűbe, mintha erejét vették volna.
                    Minden szerelemvágya s szerelmes indulata felfakadt és ellepte a testét.</p>
				<p>- Hát hogy került ide, ha nem idevaló?</p>
				<p>- Á, nagyságos úr, mindig az ember hajlik az asszony után. Én is tizennégy
                    szekérrel mentem a feleségemér, de tíz esztendő múlva visszajöttem véle egy
                    szekeren! Mer az asszony mán csak a magáéi közt van legjobban.</p>
				<p>Ferkó felugrott. Láng öntötte el az arcát. Eszébe jutott, mit kívánt ő
                    Mariskától, hogy szakadjon el az egész családjától, fajától, városától. S immár
                    megszokván, hogy ezeknek a parasztoknak minden szavában valami rendíthetetlen
                    életigazságot találjon az értelem mélyén, egyszerre rájött, micsoda embertelen
                    kívánság volt az!</p>
				<p>Nagy léptekkel indult neki a tarlónak, mintha meg sem akarna állani a rózsája
                    kiskapujáig.</p>
			</div>
			<div type="chapter">
				<head>17</head>
				<p>Hamar jött meg az őszi eső; az ég örökös szürke párákba bújt, s a tágas tarlók
                    közt vékony fekete, csillogó sárcsíkok vonultak egyik tanyától a másikig.</p>
				<p>Ferkó egyedül élt a tanyán. Az apja magára hagyta, tegyen amit akar, s ő maga
                    felment Budapestre. Talán kissé élvezni még az őszt. Ferkó azonban minden éjjel
                    elhatározta, hogy reggel, törik-szakad, bemegy a városba, s fantasztikus
                    terveket eszelt ki, hol virtusos lányszöktetésről, hol becsületes és mindennapi
                    lánykérésről. Mikor aztán jött a reggel, fáradt fejjel ébredt, s örült, hogy
                    hívták az istállókhoz, ahol a tetőket okvetlen újra kellett fedetni.</p>
				<p>Csak sóhajtozott, s már olyan morózus volt, mint a medve télen. A lelkiismerete
                    megfeküdte a mellét, s egy cseppet sem bánta, hogyha elsóhajtotta magát, az egek
                    csatornái már öntötték is az esőt.</p>
				<p>Végre is segítségére jött a közérdek, a kötelesség, a polgári hivatás, amely
                    miatt múlhatatlanul be kellett mennie a városba.</p>
				<p>Egy bőséges elaborátumot kapott a várostól, amit a városi mérnök dolgozott ki, s
                    a város határának öntözéséről szólt. Először csak félredobta, unta, fárasztotta
                    a fejtörés. Aztán valamelyik unalmas estén csak elővette.</p>
				<p>Attól kezdve nem tudott tőle szabadulni. Megragadta a terv a fantáziáját, s úgy
                    érezte, hogy ez egyszerre átalakítja az egész Alföld életét. Új és gazdag és
                    nagyszerű jövőt látott már maga előtt.</p>
				<p>Szeptember végére nagy gazdagyűlést hívtak össze az ügyben. Ferkó alig várta a
                    napot. Vidáman áltatta magát, hogy a közügy lelkesedése viszi be a városba, s
                    Mariskára gondolt.</p>
				<p>Hihetetlen sár volt az utakon, lóra ült kora reggel, hogy még délelőtt beérjen a
                    városba.</p>
				<p>A mezőket sík vizek feküdték meg, két-háromszáz holdas területeken állott a
                    vékony vízréteg, amely az örökös esőzések után maradt fel a sima földön, s nem
                    tudott lefolyni semerre. Az út félméter magas töltése már kiállott a vizek
                    színén, s távolabb az úttól ezer meg ezer kereszt búza áztatta lábát a vízben.
                    Már ezeket nem tudták behordani, a gazdák s most már legföljebb marhának való a
                    csírás búza, összevágva mislinggel, takarmánytengerivel, szecskának. Bezzeg a
                    nyár derekáig olyan rendkívüli szárazság volt, hogy a fű kisült, mintha valamely
                    üstökös égette volna fel a föld színét.</p>
				<p>Ferkó átérezte a közérdek szükségeit, szégyellte magát, hogy az ember segíteni
                    nem tud magán. Hogy annyira ki van szolgáltatva az időjárás borzasztó
                    szeszélyeinek. Koldusa a földnek, ahelyett hogy ura volna, s örömmel dicsérte
                    magában azt a bizonyos Héya nevű városi mérnököt, aki száz bővizű ártézikúttal
                    és ezernyi szétfutó csatornával akarja ellátni a határt. Hogy is lehet
                    elképzelni becsületes és hasznos gazdálkodást egy hetvenezer hold területű
                    határban, ahol semmi nagybirtok, az ő húszezer holdas tagján kívül, a többi föld
                    mind, mind apró darabokban kisgazdák kezén van. Hogy bírna meg a szegény és
                    tudatlan magános ember az ős hatalmát máig őrző rengeteg földekkel! És
                    ínséggabonát, amerikai kukoricát kell kiosztani a Kunság birtokos lakosai közt
                    és a búza hazájában drágább a kenyér, mint a távoli földetlen városokban. De már
                    látta Ferkó a víznek áldott forrásait, amelyek száraz időben táplálják a
                    csatornák erein át a vetéseket, s látta a halastavakat, ahová ilyen nedves
                    időkben lefutnak a fölös vízárak. És látta a vízkútfők mellett a gyorsan
                    megszaporodott kis tanyafalvakat, amelyek apró központokat hoznak a nagyság
                    átkába fúló rengeteg térségekre.</p>
				<p>És egyszerre csak látta magát, amint öreg ember korban hű feleségével
                    megbeszélik, hogy a Kunságnak e gyönyörű felvirágzása éppen az ő boldogságuknak
                    első idején indult sarjadásnak...</p>
				<p>Lova lába mélyen dagasztott a ragadó, nehéz kunsági sárban. Ez is felszárad majd,
                    s köves utak épülnek végre, legalább a vízforrások tanyái között. Csak emlékben
                    fog élni a kun sár és a kun eső; a nyári porvihar, amelyet a fák ereje fog
                    majdan lekötni.</p>
				<p>Így és ilyenféle ábrándokkal töltötte az idejét, csakhogy ne kelljen arra
                    gondolnia, ami itt van már egy kis gondolatnyira előtte: arra, hogy a
                    polgármesterek ablaka előtt visz el az útja!</p>
				<p>Bárcsak túl volnánk már a nehezén. Hogy fog elébe állani harmadszor a lánynak,
                    aki már kétszer kiadta az útját.</p>
				<p>Elnézett keletre. Ott van valahol az a kis tó, az a kis füzes, ahol ismeretlen
                    ismerősen vallatta ki a világ legszebb és legokosabb lányát, s ahol az úgy
                    eresztette őt útjának, mint a megnyírt szárnyú darut. Aki kevélyen krúgatva
                    rohan ki a rabság markából, de soha többé nem tud repülni, s vissza, meg vissza
                    kell térnie arra a helyre, ahol tollait vesztette, mert a nép szava szerint csak
                    ott nőhet újra a szárnya, sehol másutt e világon.</p>
				<p>Már visszatért egyszer, s akkor még jobban elvesztette repülő, szabad önérzete
                    evezőit. S úgy tért vissza most harmadszor, szinte szédelgett a ló hátán. Édes
                    kábultság feküdt a homlokán, s a szemei bágyadtan meredtek előre a város felé,
                    amelynek szélmalmai már látszanak, álló, vasárnapi, nagyszárnyú
                    vitorláikkal.</p>
				<p>Be jó volna nem lenni kultúrlény, csak egyszerű parasztbetyár. Angyal Bandi...
                    Szemébe húzta kalapját, s komoran villogott ki a karima alól a szeme.</p>
				<p>Azért még a kunsági sár sincs olyan hosszú, hogy be ne érjen egyszer az ember
                    magába a jeles Sinór utcába.</p>
				<p>Ferkó szoruló kebellel, de meleg tekintettel nézett be a hosszú, egyenes, széles
                    utcába. Az akácok kétoldalt már hullatták levelüket az árok széles zöld füves
                    oldalára, a gyalogjárón itt-ott egy-egy ember vagy asszony mendegélt. Az emberek
                    furcsa, megroggyant térdű járása a csámpás, nagy csizmákban közönyös és mégis
                    önérzetes volt, az asszonyok mint egy-egy begyes madár lépkedtek fehér
                    selyemkendőikben s a legújabb divat szerint urasan szabott ruháikban.</p>
				<p>Elnézte őket. Sose nézett rájuk még ilyen szeretettel. Hát ebből a fajtából való
                    az ő “galambja”! Hogyne volna rokonszenves néki a “babája” fajtája!...</p>
				<p>Mélyen elszorult a szíve, amint az akácok ritkuló lombja közt meglátta a
                    polgármester nagy, sötét házát, a csillogó fekete ablakokkal.</p>
				<p>Mintha vár volna itt a falu mélyén. Pedig, gondolta hozzá, vályogból van a fala,
                    s csak üveg fedi az ablaknyílásokat. Egy ökölcsapás! Nem: egy kopogtatás, és
                    tágra nyílik az egész ház...</p>
				<p>Vajon látta-é őt valaki belőle?</p>
				<p>Vajon nem érezte-é meg az, akinek meg kellett éreznie, hogy ő most itt járt!</p>
				<p>Bátran és vidáman ért fel a piacra. A széles tér, az akácok kettős sorú erdeje,
                    az erkélyes torony, amelyről juhászbundás ember néz le, mint a száz év előtti
                    képen, a tágas templomtéren álldogáló ezernyi ember, akik mint sötét hadsereg
                    tömörülnek s szinte mozdulatlanul és imponálóan álldogálnak lábhoz eresztett
                    görcsös, görbe botokkal vagy vékony meggyfapálcákkal, jóleső érzéssel töltötte
                    el. A tiszta vasárnap reggelén úgy érezte, mintha a levegő is tele volna az
                    ember szagával, ezzel az átható, erő-illattal, amely nagy események előtt
                    árasztja el a világot.</p>
				<p>Befordult a nagyvendéglő elé.</p>
				<p>Lovát megállította a kapuban, s látta, hogy az emberek mindenfelől feléje
                    fordulnak.</p>
				<p>Több mint három hónap telt el, mikor azt a hírhedt mulatságot csapta itt. Azóta
                    még hírt sem adott magáról. Egyszerre elszorult a szíve. Ha az a lány csak egy
                    kicsit is szívébe fogadta őt, ez kegyetlen próba volt...</p>
				<p>Bundi bácsi szaladt eléje.</p>
				<p>- Jaónapot kívánok ides nagyságám - emelte le a kalapját a kis öreg, s nagyon
                    szíveskedett a ló körül.</p>
				<p>- Mi újság öregem - kérdezte Ferkó még lóhátról, s ideges tenyérrel veregette meg
                    a ló nyakát, mintha a saját szívét csillapítaná.</p>
				<p>Az öreg úgy tett, mint aki nagyot hall, a ló zabláját csatolta le.</p>
				<p>- No, semmi újság? - szólt rá Ferkó.</p>
				<p>Az öreg felbámult reá.</p>
				<p>- Az a jó könyörgöm, ha semmi újság...</p>
				<p>- No hát velem se történt azóta semmi - mondta leszállva a lóról.</p>
				<p>- Az a jó, instállom, mer az a jó. Mer ha valami van, a má nem jó, mer a má
                    rossz. Mer hát könyörgöm szívessen, a csak úgy van, hogy ami egyiknek jaó, a
                    másiknak nem jaó!... Béni, az anyád!</p>
				<p>S szaporán indult meg a lóval. Ferkó utánanézett egy pillanatra.</p>
				<p>Nagy zsivajjal csapott le hátulról a társaság.</p>
				<p>- Szervusz Ferkó - örvendezett borízű basszusán Danika Lukács, s elkezdte rázni a
                    Ferkó kezét, mintha a helyéből akarná kirángatni. - Hát te mit keresel itt éppen
                    ma!</p>
				<p>- Bejöttem a közgyűlésre.</p>
				<p>- Közgyűlésre? - kiáltotta a jó Lukács, s megállott a kézszorongatásban, bámulva
                    egy nagyot.</p>
				<p>- Azt hiszitek, engem nem érdekel a csatornázás dolga?</p>
				<p>- Vagy úgy! - mondta Daruka Lukács, és eleresztette a Ferkó kezét. - Hát a
                    csatornázás! Engem bizony nem érdekel, de itt vannak a gazda urak, itt a
                    csatorna-párt!</p>
				<p>Ferkó sorra kezet szorított az urakkal, s bosszantotta, hogy mindannyian
                    kíváncsian néznek rá s innen is, onnan is, egy-egy vizsla pillantást kell
                    éreznie.</p>
				<p>- Persze, persze - mondta magában -, ezeknek nem fér a fejükbe, hogy egy olyan
                    országos duhaj, amilyennek én mutattam be magamat a nyáron, hogy komolyodik le
                    ilyen rövid idő alatt!</p>
				<p>- Hát hol az az úr, aki azt az ártézi csatornázás tervét csinálta? - kérdezte
                    erőszakos élénkséggel.</p>
				<p>- Az az úr? - szólt Daruka Lukács elbámulva. - Mire neked az az úr.</p>
				<p>Ferkó azt hitte, nem úri dolog a mérnökkel barátkozni, s kissé óvatosan
                    vallotta.</p>
				<p>- Nagyszerű idea, ez a csatornázás.</p>
				<p>- Hát ideának idea - szólt egy ügyvéd nevetve.</p>
				<p>- Ha meg lehet csinálni - egész új világ lesz az Alföldből... - mondta egyszerűen
                    Ferkó.</p>
				<p>- Éppen itt jön, hozza a paksamétát.</p>
				<p>Mindnyájan a mérnök felé fordultak, és idegesen, feszülten, izgalommal néztek hol
                    Ferkóra, hol a mérnökre.</p>
				<p>Mindenki komoly volt s ideges. Ferkó megérezte az idegek feszültségét, s
                    természetesen nem sejtette az okát.</p>
				<p>A mérnök az utolsó percben ismerte föl Ferkót, mikor már szemtől szemben
                    állottak. Néma csönd lett, kínos csönd, s a két férfi úgy állott egymás előtt,
                    mintha titkos erők hozták volna össze őket.</p>
				<p>Ferkóra átragadt valami ingerültség, s nem rázta meg ömlengve a száraz, fekete
                    ember hideg kezét, ahogy az úton képzelte el ezt a találkozást, hanem titkos
                    ellenszenvvel nyújtotta oda az idegen úrnak a kezét, s alig szorította meg,
                    mintha valami hüllővel találkozott volna.</p>
				<p>- Kerekegyházy Ferenc vagyok - mondta összefolyó szóval a foga közül.</p>
				<p>- Héya mérnök, van szerencsém.</p>
				<p>Ferkó kissé felszabadult, amint elváltak a kezeik.</p>
				<p>- Ön csinálta a memorandumot?</p>
				<p>- No, én csak a technikai számításokat végeztem. Az érdemi rész a polgármester
                    úré - mondta a mérnök szerényen.</p>
				<p>Ferkó úgy felujjongott, olyan nagyot lélegzett, mintha kalitból szabadul a
                    madár.</p>
				<p>- Az idea, az felséges - mondta. - Soha életemben ilyen belső lelkesedést nem
                    éreztem, mint most, mióta ezt a tervet át- meg átgondoltam. Aki ezt kitalálta,
                    ha keresztül is viszi, az Alföld legnagyobb jótevője nevét érdemli meg.
                    Tüneményes, kolosszális terv. Akkora, hogy nem is merek bízni benne, hogy meg
                    tudjuk csinálni. Más viszonyok vannak ma, mint az őskorban, mikor rabszolgákkal
                    csináltak meg ilyen csatornázásokat. Bővebb, nagyobb műszaki terveket szeretnék
                    és pontos költségvetést... Kérem ez országos dolog. Ezt nem döntheti el egy
                    város; ez egy akkora terv, amely az állam nélkül nem állhat meg...</p>
				<p>Ránézett gondolkozó, eszmélkedő arccal a mérnökre. Nem értette, hogy gyűlnek most
                    egyre-másra a gondjai, hogy támadnak fel szeme előtt a nagy terv emberi
                    nehézségei. A mérnök két arcélén erős, vörös foltokat látott kigyúlni s úgy
                    gondolta, nem udvarias dolog itt a kapu alatt megtámadni egy ekkora terv
                    munkását, de ez a hideg, befelézárt arc, ezek a lehullott szempillájú sötét
                    szemek igen ellenszenvesek voltak előtte, s egyszerűen elharapta a súlytalan, de
                    szelídítő és udvariaskodó frázist, amellyel segítségére akart jönni a
                    megtámadott védtelennek.</p>
				<p>- Hát bion - szólalt meg rikácsoló, vastag hangon egy őszbajszú öreg kun polgár
                    -, megkövetem az urat: hanem ellene mondatik a mírnöki cirkalomnak!... A
                    nekünk, a szabad kun nemzetsígnek nem kell... - s hozzátette mély
                    meggyőződéssel, egyetlen magyarázatul: - mert nem kell! - kinyújtva mutatóujját,
                    levonta a végső elhatározást: - Azír nem kell.</p>
				<p>Ferkó elmosolyodott.</p>
				<p>- No egy pohár sörre bátyám! - s előrement az ivóba. Szinte meghatottan nézett
                    körül az ismerős helyiségben s magasra emelte az első pohár sört.</p>
				<p>- Éljen a polgármester! Ez az igazi nagy koncepciójú ember! Az egész Kunságban
                    nincs párja! Szavamra, szerelmes vagyok az öregúrba!</p>
				<p>- Majd megmondom neki - szólt furcsa hangon Daruka Lukács.</p>
				<p>Ferkó azt hitte, érti a kétes mosolyokat.</p>
				<p>Nem baj! Hadd tudják meg, hányadán van a dolog. S legalább saját magát is tüzeli
                    a mielőbbi huszáros kirukkolásra.</p>
				<p>Ferkó, amint letelepedett a hosszú asztal mellett, elmosolyodott; itt folytak le
                    azok az emlékezetes órák, amiket bizonyára soká fognak emlegetni a városi
                    históriák közt.</p>
				<p>Fölszegte a fejét. Nem bánta. A nélkül a bolond hejehuja nélkül most nem volna
                    kész az életével. Tele tüdővel, dagadó kebellel s ragyogó arccal nézett maga
                    elé. Most már igen, ma már készen van. Megvan az életcélja, megvan az
                    életrendeltetése felől való meggyőződése, a többi mind gyermekjáték.
                    Végrehajtani mindig könnyű, de tervet csinálni, de utat találni az nehéz.</p>
				<p>Egy percig hallgattak, akkor megszólalt egy csöndes képű öreg úr.</p>
				<p>- Borzasztó időjárás.</p>
				<p>- Borzasztó. A honfoglalás óta nem volt ilyen rossz idő. Hét hete mindig
                    esik.</p>
				<p>- Kérem, fűtünk. Hat fokra, négy fokra leszállt a hőmérő éjszaka.</p>
				<p>- Hopp - ki vette észre, dér volt reggel.</p>
				<p>- Igen, dér volt egy kicsi.</p>
				<p>- Nem tudom, mi az oka ennek a felfordult világnak...</p>
				<p>Ferkó csak hallgatott. A sör sem ízlett neki. Ezt is jó jelnek vette. Nincs neki
                    már többet kocsmára szüksége. Az idő is biztosan összefüggésben van az ő szíve
                    dolgával. Biztos volt benne, hogy holnaptól kezdve szép idő lesz.</p>
				<p>- Kérem szeretettel - szólalt meg egy úr az asztal végén -, még az is el fog
                    múlni, az időjárás viszontagságai, ha a csatornázást megcsináljuk. Valaha azt
                    mondták, a kerekegyházi határ egy megyét eltartana, ma azt kell mondani, hogy a
                    megye tartja el a kerekegyháziakat. Ha ez így megy, milliókat fogunk itt kiadni
                    mezőgazdasági terményekért. A föld adósodik, az értéke hiába nagy pénz, mégis
                    leszáll. Kérem, az aszkéták meg tudták csinálni Amerikában, meg a mexikóiak a
                    csatornázást ezelőtt ezer meg ezer esztendővel, hát csak mi nem tudnánk
                    megcsinálni? Hódmezővásárhelyen százharminc kutat fúrtak...</p>
				<p>- Csak akartak!</p>
				<p>- Nahát elég rossz, hogy csak akarták. Meg is kellett vón azt csinálni.</p>
				<p>Ferkó már az imént is jégre tette a lelkesedését, csak hallgatta a beszédeket, s
                    valami fordulatot várt. Bámulta, hogy senki sem érdeklődik iránta, a dolgai, a
                    lelki ügyei, a szerelme iránt. Ennyi diszkréciót nem várt ezektől.</p>
				<p>- Lukács - kérdezte Darukát, mert ő nem bírta már szótalan állani, hogy a saját
                    legszentebb álma e profán körben ki ne tálalódjék -, beszélj már valamit! Mi az
                    újság?</p>
				<p>- Papiros - mondta Daruka, bár jómaga keveset evett életében ebből a fajta
                    újságból.</p>
				<p>- Nem házasodtál még meg?</p>
				<p>- Nem én. Nem is fogok.</p>
				<p>- Miért?</p>
				<p>- Nem érdemes - legyintett Lukács, és hátraszegte vastag, fekete tokáját, amely
                    hasonlatos volt a bikáéhoz -, minek, míg másnak van felesége. Remélem, te is azt
                    tartod?</p>
				<p>- Aligha.</p>
				<p>- Akkor gratulálunk - szólaltak meg az urak jobbról is, balról is.</p>
				<p>- Még nincs mihez - mondta Ferkó merev és kínos mosollyal, mintha megijedt volna
                    valami titkos aggodalomtól.</p>
				<p>- Akkor már nem is lesz mihez - szólt valaki az ajtónál egy másik ismeretlen
                    úrhoz, azzal kiment.</p>
				<p>A pillanatnyi csöndben Ferkó meghallotta a szót, s úgy megijedt tőle, hogy a
                    torkára szaladt a szíve.</p>
				<p>Hirtelen hangos lett a társaság, koccintgattak, pár pillanat elmúlt.</p>
				<p>- Mit mondott?... - szólt Ferkó, aztán elhallgatott. Beharapta a szája szélét, s
                    lassan elkezdett sápadni... A boldogságát fenyegeti talán veszedelem?</p>
				<p>Az asztal végén ülő úr, aki mindenkinél jobban tudott mindent, kisegítette a
                    zavarából, mert szokott nagyképű modorában beszélni kezdett.</p>
				<p>- Szamár beszéd a, kérem, hogy a magyar ember nem való a pénz gyümölcsöztetésére.
                    Négyezer hitelszövetkezet működik Magyarországon, és túlnyomó részben mind
                    egyszerű elemi iskolát végzett emberek vezetése alatt. Van, kérem, a magyar
                    emberben érzék a pénzügyi dolgok iránt. Kérem, a magyar asszonyok olyan kofák,
                    hogy külföldre szállítanak barackot, gyümölcsöt, baromfit, tojást meg amit csak
                    kell, sok-sok millió forintot tudnak azok beszerezni! És a magyar munkás! Annyi
                    ezermestert a világnak semmiféle fajtája nem tud felmutatni, mint a mienk. A
                    párizsi kiállításon a legtöbb díjat csupa magyarok vitték el.</p>
				<p>- Mit mondott az az úr? - kiáltotta Ferkó harsogva, mert a torkából, mint az
                    ijedtség sikoltása tört ki a szó.</p>
				<p>Mindenki rábámult, meghökkenve, mintha hirtelen őrültségét akarnák konstatálni.
                    Mindenki tudta, miről van szó, s egyszerre hazudtak le, mintha nem is
                    sejtenék.</p>
				<p>- Miféle úr?</p>
				<p>- Kicsoda?</p>
				<p>- Mit?</p>
				<p>Ferkó újra elhallgatott, csak nézett körös-körül, s a szeme révedezett. Egyre
                    jobban látta ezeknek az embereknek az arcán, hogy valamit titkolnak előtte.
                    Valami rettentőt.</p>
				<p>A pillanatnyi csöndben nyílt az ajtó, s belépett Kornya tanár úr.</p>
				<p>Ferkó rámeredt, aztán ráismert.</p>
				<p>- Tanár úr, adjon csak egy lapot.</p>
				<p>Kornya úr úgy nézett Ferkóra, mint a kísértetre.</p>
				<p>- Egy lapot, kérem alássan, egy lapot? - gépiesen nyúlt a sárga überciher külső
                    zsebéhez, amely tele volt tömve a lapja példányaival. Egy fél pillanatig valami
                    kibúvó után nézelődött, de nem tudott hazudni, s kínosan cibálta ki zsebéből a
                    lapját.</p>
				<p>Ferkó fakó arccal vette kezébe. Mintha a halálos ítéletét akarta volna elolvasni.
                    A szeme reszketett egy kicsit, aztán erőt vett magán, s középen kinyitotta a
                    lapot.</p>
				<p>Egy árnyalattal még fakóbb lett: a szeme rögtön odatalált a névre, amit meg
                    kellett látnia.</p>
				<p>És tudta, hogy most mindenki ránéz, és érezte, hogy fokonkint sápad, mintha
                    minden vér leszűrődött volna a szívéig. De azért erőt vett magán, s kemény
                    arccal, amelyet hiába akart volna közönyössé tenni, újra végigolvasta a hírt,
                    amely feltűnően nagy betűkkel volt nyomtatva:</p>
				<p>- HYMEN HÍR. Az utolsó pillanatban vettük hírül azt az örvendetes újdonságot,
                    hogy szeretett és tisztelt polgármesterünk, Kotzogh Péter egyetlen leányát,
                    Máriát, eljegyezte Héya Jenő úr, városunk kitűnő főmérnöke, a csatornázási
                    tervek nagytehetségű alkotója. Örök boldogságot és...</p>
				<p>Ferkó mosolyra akarta erőltetni az arcát, de látnia kellett, hogy az ujjai
                    maguktól görcsösen markolták össze a papírt.</p>
				<p>Felugrott.</p>
				<p>- Az a fekete héja! - kiáltotta teljes erővel.</p>
				<p>Nem ismert magára, míg a többiek meghökkenve bár, de természetesnek találták,
                    hogy egy Kerek Ferkó így viseli magát.</p>
				<p>- Egy semmirekellő, aki másnak a gondolatát ellopja és úgy szerepel a világ
                    előtt, mint “nagy tehetségű alkotó”.</p>
				<p>Szédületes dühébe valami belső humor vegyült. Rájött, miért is fogyott le múlt
                    éjszakai hevülete azzal az emberrel szemben. Szerelmes szíve érezte meg, hogy ez
                    nem az ő embere. Az ellensége, a halála...</p>
				<p>Már visszatért az arcszíne. Lehűlt, megszelídült. Egy pillantásig szégyellte
                    magát a kitöréséért, aztán fordított egyet rajta s virtussá tette.</p>
				<p>- Hát mi az urak véleménye tulajdonképpen ezekről a tervekről? - kérdezte
                    elfordulva.</p>
				<p>- Hát korai - szólt valaki.</p>
				<p>- Korainak tartjuk biz azt.</p>
				<p>- Mért volna korai? Egyszer csak el kell kezdeni! - kiabálták összevissza.</p>
				<p>- Én pedig az öreg bátyámmal tartok - kiáltotta Ferkó a felzúdult terembe -,
                    ellene mondunk a mérnöki cirkalomnak... Mert amilyen nagyszerű elképzelni, hogy
                    csatornázva legyen a határunk, éppolyan borzasztó az a kilátás, hogy egy nem
                    sikerült munkáért is világ végéig fizetni kell a milliókat... Ez lesz az igazi
                    redemptió. Mert azt csak egyszer kellett kifizetni, mégis máig fáj, de ezt
                    firól-fira; minden nemzedék újonnan megveszi a maga földjét; minden talpalatnyi
                    föld vérünket fogja inni; gyermekeink csontjaival vetjük be az ősi
                    földeket...</p>
				<p>Minden szava után dörgő helyeslés hangzott fel. Még azok is, akik őszinte hívei
                    voltak, nem annyira a terveknek, mint a polgármesternek, belesodródtak a
                    tömegszuggesztió alatt az ellenzékbe. Hiszen ki-ki csak úgy gondolt lelke mélyén
                    az egész javaslatra, mint valami álomra, amelyet megvalósítani úgysem lehet.</p>
				<p>- Igenis, meg kell csinálni - szónokolta Ferkó, s olyan magasan és méltóságosan
                    állott -, meg kell csinálni, de nem a kisbirtokosok keserves verejtékén, hanem
                    az állam erejéből...</p>
				<p>Viharos éljenzés tört ki.</p>
				<p>Az emberek meg voltak elégedve. Ha pláne egy Kerekegyházy mondja ezt, ki volna
                    balga azt mondani, hogy de biz én fizetek!</p>
				<p>A gyűlés sorsa meg volt pecsételve: Ferkó vállára vert Bundinak:</p>
				<p>- Öregem, ki a hordókkal! Most már én fizetek! Majd meglátom én!... Ha ezer
                    polgármester áll is a sarkára, de eladósítani nem engedjük a várost! Ezer
                    esztendőre tönkre nem teszik a népet!...</p>
				<p>Kihúzott derékkal, komoran, villogó szemmel, gúnyos felsőbbséggel állott, s amint
                    megrázta a fejét, s a haja belehullott a homlokába, mindennel leszámolt, csak a
                    bosszúját, a bosszúját, csak rettenetesen felingerült vérét akarta megitatni a
                    szenvedély italával. A leányért!</p>
			</div>
			<div type="chapter">
				<head>18</head>
				<p>A polgármesteréknél nyomott kedvvel néztek egymásra az emberek, mintha nem is
                    eljegyzés lett volna a háznál, hanem “visszament parti”.</p>
				<p>Mariska és az anyja azon a kellemetlen éles kisvárosi hangon beszéltek egymással,
                    amely csúnyán élezi ki az indulatokat. Nem nyíltan és durván őszinte, mint a
                    parasztok veszekedése, nem is rejtett és finom vitatkozás, mint az igazi
                    kultúremberek szóváltása, hanem valami korcs vegyüléke a kettőnek. Nyers érzések
                    burkolt formájú vágásokban csapkodnak ki s hányaveti, nembánom, nem törődöm vele
                    sértegetések lappangnak a legközönyösebbnek látszó megjegyzések mögött is. A
                    vidéki szegény uraság szomorú hangja kapta el őket, ez a szomorú, ragadós és
                    gyilkos hang.</p>
				<p>- Minek veszed föl azt a ruhát, ha annyira nem tetszik - szólt az anyja, és a
                    hangja éles volt, ingerlő, dühítő.</p>
				<p>- Ah, az ember mindig azt veszi föl, ami jólesik! - mondta epésen Mariska, s míg
                    nagyot sóhajtott, egészen másra gondolt, nem ruhára.</p>
				<p>- Istenem - borult el aztán -, hogy eldurvultam! Mi lett belőlem, és mi lesz még!
                    Veszekedek, mint egy ténsasszony!...</p>
				<p>Ideges kimerültséggel simogatta meg a homlokát. Az ajkát beharapta, s a kezét
                    otthagyta az arcán. Egyszerre megérezte a jegygyűrű hideg pontját az arcán, s
                    ijedten kapta el a kezét, mintha kígyót érintett volna.</p>
				<p>Míg ő kimeredten nézte eltartott gyűrűs kezét, mintha egy ellenség halott testét
                    látná, az anyja befejezte a tükör előtt a haja rendezését s visszaszólt.</p>
				<p>- Megyünk a templomba, vagy nem?</p>
				<p>Mariska összehúzta a nyakát borúsan és félénken.</p>
				<p>- Nem... - mondta csendesen.</p>
				<p>- Nem? - szóit elámulva az anyja. - És miért?</p>
				<p>- Nincs kedvem.</p>
				<p>- Na, ez érdekes. Az elébb te akartad! Azt mondtad, hogy minden áron elmégy! Én
                    nem akartam menni, mutogatni magunkat...</p>
				<p>Mariska idegesen összerángatódzott.</p>
				<p>- Nem, már nem megyek, már elment a kedvem - mondta -, fáj a fejem!</p>
				<p>A polgármesterné mérgesen dobta le a kalapját az ágyra. Aztán ki akart menni, de
                    az ajtóban végleg kitört belőle egész mai indulata, mint a rakéta.</p>
				<p>- Édes lányom - fordult vissza pattogva -, rajtam ne töltsd ki a dühödet! Engem
                    ne szekálj, tudod! És nekem ne csinálj ilyen arcokat. Én megmondtam előre, hogy
                    gondold meg, mit teszel. Hozzá menj-e szerelem nélkül valakihez, vagy ne!</p>
				<p>Két tenyerét kiterjesztette, s még felkiáltott:</p>
				<p>- Na!</p>
				<p>Azzal, mint aki kimondta, ami a szívét nyomta, elment.</p>
				<p>Mariska úgy nézett utána, mint egy szélütött.</p>
				<p>- Kikérem magamnak, kikérem magamnak - akarta mondani kétszer is -, hogy ezt
                    többet szóba hozzák! - de aztán csak hangtalanul mozgott az ajka.</p>
				<p>Az anyja kiment, ő pedig beleomlott a székbe, s a tenyerébe támasztva arcát,
                    végső kimerültséggel nézett maga elé. Könnyei nem voltak, nem sírt.</p>
				<p>- Mért jegyeztem el magamat? Mért? - mondta szinte hangosan, s a szeme száraz
                    tűzzel meredt maga elé. - Mert már meg kellett volna bolondulnom ebben a házban.
                    Mindenki azt nézte rajtam, nagyon búsulok-e, elemésztem-e magam! Az utcára nem
                    lehetett kilépnem, emberrel nem lehetett találkozni, mindenki a lelkembe
                    eresztette a csápjait. A kígyók...</p>
				<p>Aztán belenézett a szemben álló nagy tükörbe, s bágyadtan konstatálta, hogy
                    megvénült, megcsúnyult!</p>
				<p>- Eh, ez is túl kvalitásos egy Héya Jenőnének!</p>
				<p>Összerázkódott. Hát csakugyan igaz lesz az valaha, hogy ő azt a nevet s azt a
                    fogalmat fogja jelenteni!</p>
				<p>Eltakarta az arcát, s az ajka mozgott a szók után.</p>
				<p>Legjobb volna meghalni, elmúlni, kiradírozni egy könnyelmű ábrát az élet
                    mappájából.</p>
				<p>Körülnézett a szobájában, mintha az elmúlás után nézne vissza: itthagyott
                    nyomaira voltának. Már nem volt az a régi bizalmas, bizarr kis lányszoba. Maga
                    sem vette észre, milyen átalakuláson ment át bizonyára ő maga is, mint a
                    lakása. Az ősszel végleg elszánta rá magát, hogy itthon marad, s nem megy vissza
                    Budapestre. Végleg belefáradt az életbe, mert unta a szép érzéseket, unta
                    önmagát, a környezetét, de legjobban a legcsekélyebb életet is, ami némi
                    energiát követelt, rettegte a jövőt, a váratlan pillanatokat, a pesti barátnők
                    szellemességét, s konvencióit, a tanulást, az új ismereteket, sőt a régieket is
                    és mindent, mindent ebben a szörnyűséges homokkoporsóban, ebben a néma és
                    állatoktól bűzhödt lapos városban, ahol annyira nincs perspektívája még a
                    végtelen hosszú utcáknak sem, hogy a bennük élőknek még kevésbé lehet... hogy
                    itt csak valami rémes, de lenyűgöző fásultságba lehet beleveszni: akkor
                    eltemette becses és becézett finom japán és kínai holmijait is, mint kedves
                    emlékezéseit idegen szemek elől, és kamarába halomra hányt minden szépet és
                    drágát, mint szívében, hogy ne legyen többé szem előtt semmi, de semmi, ami
                    élőhalott tengődésében zavarja, s valami emberibb, valami jobb és nemesebb felé
                    irányítsa. És szobácskája lassan úgy átalakult, hogy már ez is hasonlatos a
                    várótermekhez, ahol idegen emberek, idegen eseményekre idegesen és rossz érzések
                    között várakoznak.</p>
				<p>De most ki van fordítva a lelke, s egyszerre csak felszínre került minden, ami a
                    mélyben feküdt.</p>
				<p>Mi köze neki Kerek Ferkóhoz? Mit tud róla, mit kapott tőle, mit talált meg
                    általa?</p>
				<p>Annyi szép és nagy dolog van, mért izgatja s érdekli őt mindennél jobban ez a
                    férfi, akiben semmiféle mértékkel sem bírja megtalálni az Élet tökéletességét.
                    Ki az a férfi, aki borokkal tud töltözni, és gyerekes csínyekkel állani meg
                    emberi szemek előtt? Akinek fontos, hogy nyalka csizmában járjon, és a lovat
                    hetvenkedve ülje meg! Akiben a testiség akkora arányokban nyilvánul meg, mit
                    adhat az neki, aki tulajdonképpen csak intelligenciabeli lehetőségeket tart
                    elsőrendű szükségleteknek az életben.</p>
				<p>Görcsösen szorította össze a kezét, és fájdalmasan ismert rá, hogy mi mindent
                    jelent neki ez a férfi. A testi szuperioritást, s talán az intelligenciabelit
                    is, mert pirulva kell emlékeznie, milyen fölényes megértéssel figyelt
                    hallgatagon reá, mikor a tó partján (ahol a rét megcsodálta a szomorúfüzek
                    plörőzeit, a víz tükrében) útszéli frázisokkal érvelt a feminizmus mellett! Óh,
                    hogy szégyelli magát emiatt! Mennyire nem akar többé találkozni a Nagy Nővel, a
                    művésznővel és írónővel, mert kétségbeesés fogja el, amért annak úgy szellemi
                    igájában tudott lenni, hogy kész és elismételt szavaival volt képes veréb módra
                    fecsegni az előtt, aki előtt vagy a legtöbbet kellett volna kitárnia önmagából,
                    vagy a legkevesebbet, csak kicsiny hangulatbeli foszlányokat.</p>
				<p>És az a másik furcsa és ijesztő második találkozás! Mikor úgy állott elébe a
                    Valaki, akire legjobban ráillik lánykorának álma, hogy eljöjjön a Férfi, akiről
                    álmodik, aki erős és szép lesz, és aki meg fog hajolni előtte alázatos
                    könyörgéssel, aztán parancsolni fog erőszakos követeléssel. És mikor itt volt az
                    apró rettegések, sikerek, szenzációk után az eset, amelyben egészen szabadnak,
                    igazinak, visszavedlettnek érezhette volna magát: konok kis nő lett, falusi kis
                    perszóna, aki megérteni nem bírja a gondolatot, hogy lehető, ami van, s rideg
                    korlátoltsággal taszítja el magától örökre a pillanatot, mikor a múltból a
                    jövőbe rohanhatott volna.</p>
				<p>Hogy ő ragaszkodik a családjához, a városához, a fajtájához, mindenhez a régi
                    környezetéből: mikor úgy áhítja a kiutat a nehéz vályogfalak alól a szép és
                    villámfényes és szikrás nagy világba!</p>
				<p>Ha mellé képzeli magát a maga filigrán kis törékeny alakjával, rafinált
                    szépségével, repeső fantáziájával, részeg tavaszával a mellé az életerő óriása
                    mellé! Micsoda fényes egyesülés lehetett volna az!</p>
				<p>Hirtelen felállott. Égő száraz szemekkel az ajtóhoz ment, s hideg mozdulatú,
                    kicserepesedett, lázas ajkain megtört a bőr hámja, amint azt mondta
                    anyjának:</p>
				<p>- Mama, készen vagy? Megyünk a templomba!</p>
				<p>Örült a hangja keménységének, a moduláció ridegségének, örült, hogy ferde és
                    hamis képet kelt maga felől, de az anyja túlságosan engedelmeskedett.</p>
				<p>- Jó, fiam, jó-jó!</p>
				<p>A kalap is a fejükön volt, az asszony bement az uráért, aki a belső szobában
                    dolgozott még.</p>
				<p>Ekkor megérkezett értük, hogy templomba vezesse őket, a vőlegény.</p>
				<p>Mariska ijedten nézett rá, amint megjelent. Aztán eszébe jutott, hogy
                    megbeszélték ezt a jövetelét. S míg kellemetlenül és némán odaengedte neki a
                    kesztyűs kezét, bántotta ez a végsőpillanatos pontosság.</p>
				<p>A férfi nyugodtan csókolta meg a kesztyűt. Erőteljesen megcsókolta, aztán
                    egyszerűen fölegyenesedett. S Mariska elgondolta, hogy miféle titkolt érzékiség,
                    rejtekben maradt trágár adomák tömege, a törvényes pillanatokat visszafojtottan
                    váró erotikus kielégülés vágya poshadhat ebben az emberben, és megborzadt.</p>
				<p>Exkuzálás nélkül faképnél hagyta a vőlegényt, aki bizonyára az időjárásról
                    mondott volna megjegyzést.</p>
				<p>Visszament a szobájába, s csak akkor jött ki, mikor ott sem lelte a helyét. Ha
                    ennek az embernek a jelenléte, még csak nem is az ízlése, csupán az ottélése
                    befolyásolja valaha a lakását. Úristen, mi lesz abból!</p>
				<p>Az apja és a vőlegénye úgy állottak a középső nagy szobában, kalappal kézben,
                    indulásra készen, hogy egy szemmozdulattal már láthatták őt, de férfi
                    idegtelenségük miatt nem érezték meg az ő rendes macskapuhaságú lépteit. Elleste
                    beszélgetésük töredékeit.</p>
				<p>- A csatorna-párt jól áll - mondta a vőlegénye szokott, száraz, magára sokat adó
                    s minden erőteljes előtérbelépéstől mégis tartózkodó hangján -, legalább úgy
                    látszik, mert még mezei hadakat is kaptunk. Kerek Ferkó úr is megérkezett!</p>
				<p>- Mi? - mondta meglepetve az apa. S Mariska megdermedve állott mint egy
                    kőszobor!</p>
				<p>- Nagyon gratulált nekem a csatornázási tervekhez - mondta a vőlegény némi
                    gúnnyal s kicsinyléssel, amely nem kevés hiú megelégedést is rejtett.</p>
				<p>- Gratulált - dermedten mondta magában Mariska, s a violántúli színeket látta. -
                    Gratulált! Az Élet megtagadta alapformáit! A lehetetlen, ostoba, hazug, ádáz
                    idők kora következett el. Az ember többet lát a világból, mint amennyit a
                    fantázia megbír.</p>
				<p>A két férfi reápillantott. És neki volt abban a percben annyi emberereje, hogy
                    megmozdult, s a fejét a mozdulat átláthatatlan fátyolába takarta.</p>
				<p>Mindkét férfi sietve indult feléje, mind a kettő kötelességének tartotta, hogy
                    udvarolni igyekezzenek, s szíves mosollyal előzték meg sértő hangjukat.</p>
				<p>Mariska fölemelte a fejét, s rájuk nézett.</p>
				<p>- Kerek Ferkó gratulált a vőlegényemnek - mondta magában, mintha azt mondta
                    volna: imént üstökös futott át a levegőnkön, s most ciángázoktól vagyunk
                    megmérgezve!</p>
				<p>És mégis élünk. Hiába a tudósok minden színképelemzése.</p>
				<p>Aztán elvonta a száját, s enyhébben, lírásan gondolta összehunyt szempillái
                    mögött:</p>
				<p>- Az élet szenzációi csak megállanak a postaállomásokon, s továbbszáguldanak
                    váltott lovakon.</p>
				<p>Tetszett neki ez a biedermeier-kép, s megenyhült a szíve, mint a halotté.</p>
				<p>- Mi lesz a gyűléssel, apa? - kérdezte, s maga csodálkozott rajta, hogy ebben a
                    kérdésben már a leendő asszonynak férje dolgaiban való osztozkodása szólal
                    meg.</p>
				<p>A férfiak vakok és süketek, a hang, sőt a szó el tudja sötétíteni előttük az élet
                    néha megvilágosodó kis fájdalomszobáit.</p>
				<p>Az apa komolyan nézett leányára, akinek számadással tartozott ebben a dologban.
                    Mariska régen kijelentette az apjának, hogy szívesebben fogadná maga mellett a
                    mérnököt, ha valami tekintetben legalább a világ előtt kissé kiválni tudna.
                    Ezért okoskodta ki az apa a csatornázás tervét, s ezért hajszoltatta erősen a
                    leendő veje munkálatait a közönség előtt. Mariska most bánta, hogy ezzel a szűk
                    kaliberű emberrel várat akar nyeretni, s szinte kívánta, félte, hogy megveszítse
                    a pört.</p>
				<p>- Ha azt tudni lehetne valaha, mi lesz egy gyűléssel - szólt az öregúr.</p>
				<p>- Rólad azt mondják az irigyek - szólt bele az asszony, aki most lépett a szobába
                    -, hogy azt szavaztatod meg, amit akarsz!</p>
				<p>- No, azért mégis minden gyűlés, már mint gyűlés tiszta lutri. Hát hiszen csak
                    arról van szó, hogy hamarabb vagy később sikerül-e a dicsőség - mondta
                    csendesen, s gömbölyeg orra alól mosolygott a szája a fiatal párra.</p>
				<p>Mariska elfordult. El kellett fordulnia, mert rettenetesen felháborította ez a
                    rövid pillanat. Hát mégis annyira elintézett már az ő élete? Abban már semmi
                    fordulat, semmi előre nem látott szédület nem történhetik? Hát olyan nagyon
                    elképzelhető valami az, hogy ő felesége legyen valakinek, akinek az após
                    szállítja hozományul még a dicsőséget is! Hát mindenki meg van elégedve ezzel a
                    viszonnyal, s idegen emberek nem dugják össze felháborodva a fejüket, és nem
                    suttogják, hogy ez borzasztó!</p>
				<p>Most már látja, hogy mért vállalkozott erre a játékra! Azért, mert sokat akart
                    látni az életből! Mert vészes tudásvágy gyötri, hogy a saját szenvedésein,
                    önkínzó gyötrelmein át ismerje meg az életet. És a szeme alatt áttüzesedett az
                    arca, és remegett, mint a ló izma.</p>
				<p>- Vannak emberek, akiknek minden sikerül - mondta gyors, kismadaras
                    fejrezzenéssel, s a vőlegényére nézett mély gúnnyal.</p>
				<p>A mérnök elértette a tőrsebzést.</p>
				<p>- Én még eddig talán nem tartoztam azok közé - mondta egy hirteleni őszinteség
                    lendületével, amelyet a lány gyilkos gúnyja ellen emelt, s így folytatta: -
                    Engem még eddig csak környékezett a szerencse, de mindig csak körülszaladt
                    rajtam, sose állott meg. Úgy vagyok, mint a kenderesi paraszt egyetemi
                    professzor öccse, koldus maradok a szerencse markában is. - Némi rezignációval
                    mondta el az adomát: - Kormánybiztos volt egy érettségin az egyetemi
                    professzor, és átment Kenderesre, meglátogatni az apja testvérbátyját. Az öreg
                    kun kikérdezte a méltóságos urat, hogy: - No öcsém, hát osztán van-i valamid! -
                    Van bátyám - azt mondta az udvari tanácsos úr, - szép lakásom, vannak képeim,
                    szobraim, ritka műtárgyaim, nagy fizetésem, tanácsosa vagyok a királynak... -
                    Hm, hát oszt van-e - kérdi az öreg - főded!... - Földem? az bizony nincs! -
                    kacagott az udvari tanácsos úr. - Nohát öcsém, akkor kódus maradtál te is, mint
                    az apád!</p>
				<p>A polgármester furcsán nézett a fiatalemberre.</p>
				<p>A polgármesterné pedig belevágott:</p>
				<p>- No, a mi vőnket nem kell félteni, hogy éppen koldus legyen.</p>
				<p>A mérnök elrestellte magát a polgármesterné miatt, s reménykedett, hogy
                    Mariskánál utat talál az adomája a szívhez. De Mariska azt a megnyugtató és
                    fölemelő tanulságot vonta le, hogy: hisz akkor van még remény, hogy egy idegen
                    ember testi-lelki kilégzéseitől megszabaduljon. Ez az úr maga vallja, nem
                    érdemli a szerencsét. Ne is nyerje, de nem is nyeri el!... Jobb is így. Hadd is
                    legyen az ő élete öncél! Legalább annyira öncél, mint egy gép, amely
                    végeredményében önmagáért van, s mihelyt szerkezeti harmóniája megbomlik,
                    megszűnt lenni.</p>
				<p>- Nem megyek templomba - mondta -, mégis nagyon fáj a fejem!</p>
				<p>Az anyja ijedten nézett rá.</p>
				<p>- De gyermekem! - kezdte félénk, a férfiaktól félő biztatását.</p>
				<p>Mariska elhallgatta a szavakat, s nézte az anyját. Az ember gép legyen férfiak
                    kezében, a férfiak számára! Óh, a dicső hímek, akik az évezredek alatt úgy
                    elszoktak a nőstényért vívott harcoktól, hogy a kiutasított hím ma gratulál a
                    kiválasztottnak!...</p>
				<p>Késői korcs visszája az ősi dúvad-vérivó viaskodásoknak!</p>
				<p>S összefüggés nélkül eszébe jutott az a béka, amely abban a pillanatban ugrott a
                    tóba, mikor a díszhím megjelent előtte a tó partján, s ezt mondta magában: A
                    béka a legimponálóbb szenzáció ezen a száraz és józan világon, undorodom tőle,
                    de imádom!</p>
				<p>- Csak próbáld, fiacskám, a szabad levegőn elmúlik - biztatta az anya a templomba
                    menetelre.</p>
				<p>- Ne tessék erőltetni, első az egészség - mondta a vőlegény figyelmesen, s
                    Mariska csodálkozva emelte rá a szemét! Hogyan! Hát lehet az, hogy ez a férfi,
                    ez a vőlegény nem érzi, hogy az ő lelke finom csipkéin átizzik a szenvedély izzó
                    fehér tűzteste!</p>
				<p>Elfordult, hogy örökre elforduljon e félretaposott sarkú lelkektől.</p>
				<p>Abban a percben egy őskun lépett be, egy rémes ősprimitív, aki leegyszerűsítve
                    őrzi a természet minden filozófiáját.</p>
				<p>P. Nagy Lukács volt, a városi pénztáros. Bután és megszeppenve, suttogva s mégis
                    kiabálva esett be:</p>
				<p>- Tekintetes polgármester úr, baj van!</p>
				<p>Levegőbe kapkodott két első lábával, s az arca komikus volt, mint ahogy minden
                    állat komikus a maga öntudatlan komolyságában.</p>
				<p>- Mi baj, pénztáros úr?</p>
				<p>- Hát kérem szívesen, itt van a Kerek Ferkó nagyságos úr!</p>
				<p>- Tudom - szólt rá a mérnök.</p>
				<p>- Jaj, kírem, elhiszegetem azt, hogy tetszik tudni, de más a baj! Nem tudta az
                    úrfi, hogy a tekintetes mírnök úr elgyűrűzte a Mariska kisasszonyt, osztán mikor
                    megtutta, ojan lett a, kírem, mint egy veszett állat. Mingyán kimutatta
                    sajátőszintén, hogy mi lakik benne! Emberhalál lesz abbul, máma ne tessék
                    kibújni! Tízezer pengőt tett le az asztalra, hogy aszondi, le kell itatni a
                    nípeket, hogy meg ne szavazzák a csatornázást! Mind ott van már a níp a
                    kocsmaudvarba, nyakalják a hordókat.</p>
				<p>A polgármester arca fakóbb lett valamivel, mint rendesen, a mérnök komorabb s
                    elszántabb, a polgármesterné ijedt és kézkulcsoló, de Mariska élesen és kitörő
                    kacagással kacagott fel, mint akit nagy, nagy öröm ért, akit váratlan fordulat
                    villanyozott fel. Mindent elborított és mindent betöltött a kacagása, amely
                    háromszor újult meg, egyre vidámabban és egészségesebben.</p>
				<p>Végül boldogan és harsányan kiáltott rá a csodálkozókra.</p>
				<p>- Menjünk a templomba!</p>
				<p>- A fenébe! - fakadt ki az anyja.</p>
				<p>- Templomba! Kérem a karját, vőlegény uram! Hadd lássam, ki az, akinek joga van
                    tízezer pengőt borrá változtatni az én eljegyzésem örömére.</p>
				<p>A vőlegény hidegen, udvariasan, jéggé válva nyújtotta eléje a karját. A
                    polgármester laposan, a szemhéjai alól kilustálkodó pillantással nézte a
                    lányát.</p>
			</div>
			<div type="chapter">
				<head>19</head>
				<p>A nagyvendéglőben követválasztáskor sem volt olyan tivornya, mint most rögtönözve
                    a szent vasárnap délelőttjén. A parasztok, akik a piacon ácsorogva mindenről
                    beszélgettek a világon, de legtöbbet az időjárásról, s éppen semmit a
                    csatornázási históriáról, mostanáig nem is álmodták, micsoda nagy dologról van
                    szó. Mert nagynak kell neki lenni, ha ennyi bort megér valakinek.</p>
				<p>Mindegy az, kis dolog, nagy dolog, csak legyen mit innya. Öntötték is magukba a
                    potyabort, de úgy, mintha parancsba volna kiadva, hogy egy kis fertály alatt
                    minden ember tök legyen. Hát persze, ki tudja, mi jut eszébe a Ferkónak. Bolond
                    a, úgy fordul, mint az időjárás.</p>
				<p>Már részeg is akadt, két legénynek máris a torkára ment a lelke és
                    összekapaszkodott.</p>
				<p>- Csak toszigálj, pajtás, kés van énnálam, pajtás.</p>
				<p>A megszólított legény, aki üres borosüveggel taszigálódott, nekiment a pajtásnak,
                    s elkezdte nyakalni.</p>
				<p>- Igen, pajtás, akkor torkodra lípek, ides pajtás!</p>
				<p>- Csak lípj, komám, a jó istenit, ha te a tréfát se érted.</p>
				<p>- Értem én, komám, senki úgy ezen a világon a trífát nem érti, mint én, ides
                    komám, de ha te azt mondod, hogy kés van nálad, azt is igen jól megértem én.</p>
				<p>- Hát csak értsd komám. Úgy komám, üss komám, hasítsd le, komám, áztat a lajbit.
                    Sose búsulj rajta, majd vesznek másikat. Csak tedd a torkomra a markodat, komám,
                    a jó istenit, szorítsd komám... - evvel mind a ketten elnyúltak a sárba, s ott
                    markolászták egymást tovább, barátságos rúgások közt, a publikum nagy
                    gyönyörűségére.</p>
				<p>Ferkó végignézte a jelenetet, s undorral kiáltott rájuk:</p>
				<p>- Hagyjátok egymást, vagy én taposom ki belőletek a szuszt!</p>
				<p>Összeszorította a fogát. Olyanok, mint az állatok; mindig ostorral kell köztük
                    állnia.</p>
				<p>Aztán szónokolni kezdett.</p>
				<p>Felállott egy üres hordó tetejére, s onnan kiabált le a szájtáti népnek.</p>
				<p>- Emberek, mindnyájunk érdekei közösek. Aki velem tart, velem szavaz!</p>
				<p>- Éljen a nagyságos képviselő úr! - kurjantotta el magát tele torokkal egy öreg
                    kortes, arra minden torok vele zúgott:</p>
				<p>- Éljen a képviselő urunk!</p>
				<p>- Éljen Kerek Ferkó nagyságos úr!</p>
				<p>- Éljen, aki meg nem hótt!</p>
				<p>Ezek azt hiszik, hirtelen valami képviselőválasztás ütött ki! Lohadt az ingerült
                    hangulata, s míg tele torokkal éljeneztek, üvöltöttek körülötte a részeg
                    parasztok, tanácstalanul állott.</p>
				<p>- Abcúg Fekete János! - ordította valaki, arra sorra zúgták a többiek is,
                    hogy:</p>
				<p>- Abcúg Fekete János!</p>
				<p>- Ki ez a Fekete János? - kérdezte Ferkó Daruka Lukácstól, aki hűségesen
                    asszisztált a háta mögött.</p>
				<p>- Az a mérsékelt ellenzékiek pártvezére.</p>
				<p>Mennyire vériben van az embereknek a függetlenség; még politikai párt is csak a
                    független tábor keretén belül lehet. Jókai volt az utolsó kormánypárti jelölt, ő
                    is megbukott a fekete kunok között. A kunvérben csak testvérharcra van kedv. Itt
                    függetlenségiek veszekednek még veszettebb függetlenségiekkel. De azt is csak
                    itthon. Az országos politika hullámai ide el nem érnek, s annak a nevei itt nem
                    sokat jelentenek. A helybeli kapacitások! Abcúg Fekete János és Éljen Kossuth
                    Lajos!</p>
				<p>Az általános örömmámorban nem volt szükség szónoklásra. Akármit kezdett mondani,
                    a harmadik szó után rázúgott az éljen vagy az abcúg.</p>
				<p>- Éljen Kossuth Lajos.</p>
				<p>Szervezetlen volt a drága nép, hiányoztak az előre kitanított kortesek, akik
                    aztán kormányozni tudják a nép torkát, hogy csak akkor nyíljon meg, mikor Mózes
                    feltartja a vesszőt!</p>
				<p>Annyit látott, hogy ezek hűségesen fogják követni. Ha szavazásra kerül a dolog,
                    mindegy az, akármire kell is szavazni, ezek mind odavoksolnak, ahová ő.</p>
				<p>Leszállott hát a hordó tetejéről, amikor viszont egyszerre úgy érezte magát,
                    mintha elveszett volna a fűben. Mert az a legpompásabb érzés, deréknyira
                    kiemelkedni ezer fej fölött.</p>
				<p>Mikor visszanézett az udvaron ordítozó, éljenző plebsre, megfigyelte, hogy közép
                    termetű ember létére, itt a kurtalábú kunok közt vállal magasabb volt
                    mindannyinál.</p>
				<p>Mosollyal ment vissza a vendéglő nagy ivójába, újabb üteg boros hordókat
                    rendelvén ki a nagy nép véleményszabadsága ellen.</p>
				<p>Bent az urak is sajátságosképpen megszaporodtak. Lassan úgy teleszivárgott a
                    terem, mintha a vízözön folyja tele észrevétlen a barlangot. Mint a múltkori
                    nagy mulatáskor. Csakhogy akkor csupa fiatal arc volt körülötte, most meg csupa
                    meglett férfiarc nézett rá.</p>
				<p>Talán az egész város a pártjára állott. Hát hol van a híres csatornapárt, akit az
                    első percben bemutattak neki? Lám, hogy belefúlt a víz a borba.</p>
				<p>Megvetéssel nézett végig a sok emberen. A tisztesen öltözött urakon s a módosan
                    ruházkodó földesgazdákon. Borzasztó lehet az, hogy az ember egy kancsó borral
                    mindenre megveheti ezeket. Utálatos mesterség lehet a politikusoké. Hogy azzal
                    álljon neki az ember az országnak, hogy ne a vélemények szabad ütközetére
                    számítson, hanem kocsmárosokkal vessen számadást, mennyibe kerül egy
                    mandátum.</p>
				<p>És már el is határozta, hogy a legközelebbi választáson föllép képviselőnek. Hát
                    hiszen ő, aki tudja, mit akar, és ismeri a saját megvesztegethetetlen
                    ítéletképességét, csak nem fogja átengedni egy éppolyan korrupt spekulánsnak
                    az országgyűlési voksát, amilyen maga a nép.</p>
				<p>Daruka Lukács új hírrel sietett utána.</p>
				<p>- A polgármesterek templomba mentek.</p>
				<p>Ferkó riadtan nézett rá.</p>
				<p>- Igen, Mariska is. A vőlegénye karján.</p>
				<p>Ferkónak lobbot vetett a szeme.</p>
				<p>- Megyek én is.</p>
				<p>- Gondótam - szólt vastag nyakkal Lukács.</p>
				<p>Egyszerűen kifordultak a folyosóra, s véletlen módon eltűntek a tömeg szeme elől.
                    Ki a kapun.</p>
				<p>Ferkó komolyan, dobogó szívvel haladt előre.</p>
				<p>A templomból már messze hallatszott a bús kálvinista zsoltár, amelyet ékes
                    kanyargatással énekeltek bent a boltívű mennyezet alatt.</p>
				<p>A koldusok közönyös mormolással néztek maguk elé a templom előterében. S amint az
                    üvegajtón beléptek, Ferkót vallásos áhítat fogta el, s maga is megilletődve
                    nézett föl előbb a rendkívül magas, fehérre meszelt hajóban, aztán lesütötte
                    szemét a vöröstégla padlóra.</p>
				<p>Daruka Lukács vezette maga mellett barátját, s az első sor szélére szorított
                    helyet neki; ő maga a másodikba szorult be.</p>
				<p>Ferkó, ki két évet a helybeli gimnáziumban végzett, s a többi diákokkal
                    nemegyszer volt a templomban, ismerte a szertartást, s meghajtott fővel
                    elmormolt pár imaszót, aztán leült.</p>
				<p>Első pillantása az Úr asztalának díszesen bekerített rácsán túl, a szemközti
                    padban ülő Mariskára esett.</p>
				<p>Ottfelejtette a szemét.</p>
				<p>A lányka szintén visszanézett rá, hosszú pillanatokig merültek egymás
                    tekintetébe.</p>
				<p>Mind a ketten szélen ültek, s Ferkónak minden vér a fejébe szökött, s
                    elhatározta, hogy kifelé a templomból, karon fogja ragadni a leányt, s
                    kényszeríti, hogy vele menjen.</p>
				<p>Talán megérezte ezt a bűnös gondolatot, de Mariska lesütötte a szemét, és sokáig,
                    rettenetesen sokáig nem is emelte föl többé.</p>
				<p>Daruka Lukács a háta mögül kinyitott énekeskönyvet tolt Ferkó elébe. Ferkó
                    megnézte a karban kitett táblán az ének számát, aztán a kinyitott énekben
                    megkereste az énekelt sort, s amint hátraereszkedett s megtámaszkodott az
                    alacsony, kemény padban, egész diákkora, minden furcsa, feledhetetlen
                    hangulatával felújult előtte. Oda szoktak volt eljárni, tanári ellenőrzés
                    mellett, a jobb oldali karzatra, szemben a szószékkel, a hosszú, vastag, mindig
                    poros és telefaragcsált fapadokra. Sorra emlékszik a buksi diákfejekre, a
                    csupasz arcocskákra, amelyek unatkozva, bóbiskolva hallgatták a véghetetlen
                    hosszú prédikációkat, s az első sorokból leleskelődtek az úrilányokra, akik
                    odalent apró kalapjaikban borzasztóan izgató jelenségek voltak.</p>
				<p>Sohasem látta a templomot így lentről! S egy pillanatra fájdalmasan nyilallott
                    végig a szívében az érzés, hogy íme, már megöregedett, már itt ül, lent, a
                    tanácsbéliek padjában, a papi széktől pár lépésnyire, a tanárokkal egy
                    rangban... És nem fog soha, soha többé odafenn csodálkozni nagy barna szemeivel,
                    a puszta templom végtelen boltívein.</p>
				<p>Hirtelen zavarba hozta az, hogy az Úrasztala körül ülő apró, feszes kis
                    iskoláslányok felállottak. Aztán eszébe jutott, hogy ez a tisztességadás a
                    papnak szól.</p>
				<p>És jött a pap. És Ferkó újra tágra nyitotta a szemét, mint kisdiák korában. Jött
                    egy magyar Áron, olyan méltóságos és olyan díszes papi személy, a lépése, mint
                    egy délceg paripáé, a fejtartása, mint az Isten kiválasztottjáé! Aj, de tud is a
                    magyar úr lenni, aki rátermett! És ez a pap, szárazon pödrött fekete bajuszával,
                    fehér, gömbölyű homlokával felkondorodó, fekete szép hajával, magyar ruhájában,
                    lebbenő nagy selyempalástjában a századokkal elévült hitújítás fennmaradt
                    szelleme volt, épp olyan anakronizmus a mai időkben, mint a juhászbundás paraszt
                    a búzás szekér tetején s a torony tornácán.</p>
				<p>Míg ilyen alakok élnek, míg ilyen szellem lappang a magyar Alföldön, mit kell
                    addig félteni a magyart attól, hogy a kultúra túlságosan gyorsan és részegítően
                    támadja meg a népet. Ferkó egyszerre úgy érezte, hogy egyáltalában valami
                    alaptalan álom az az egész csatornázási terv, amelyet ő úgy fogott fel, mint egy
                    korszakos és forradalmat keltő új törekvést magában a népben. Most már értette,
                    mért éljenezték őt, mint képviselőjelöltet. Azok az emberek, akik az ő borát
                    megitták, azok föl sem bírják érni ésszel, hogy egyáltalán mi az a csatornázás!
                    És már látta az Alföldet, a drága Nagy-Kunságot, hogy századok múlva is úgy él,
                    mint ma. Szűk látókörrel a tágas mezőn, fösvény éhséggel a bőség hazájában,
                    amint inni vágyó parasztokat s gyönyörű fajiságú papokat termel.</p>
				<p>A szeme azonban állandóan Mariskára volt függesztve, de a lány talán érezte, hogy
                    most idegen volt hozzája a gondolata, csak nézett szórakozottan maga elé, s édes
                    bágyadtság ült a tekintetén, mint aki langyos gondolatok fürdőjében lankad.</p>
				<p>Őrá is átragadt ez a békés, szinte fáradt érzés. Jól is esett az utolsó óra vad
                    izgalma után. Ezt a színes, meleg, egész lényét betöltő lankadtságot sem érezte
                    még soha s mikor későn rájött, hogy Mariska arcáról áradt reá, hálásan nézett a
                    leányra, s átküldte neki imádó csókjait.</p>
				<p>A leányka odaadó, megbékélt, megbocsátó éles tekintettel ült.</p>
				<p>Ferkó már tudta, hogy nincs köztük semmi akadály.</p>
				<p>Mikor nagy magabíztában erre a gondolatra fölérzett, akkor már a pap fenn volt a
                    katedrában, már túl az imádkozás kellemes monotóniáján, az igeolvasás
                    zökkenőjén, a nagy egyházi beszéd ezerszer hallott, de soha elégszer nem
                    hallható bölcs mondásait hangoztatta, egészséges, kellemes, de kissé kimerült
                    érzésű hangon.</p>
				<p>S abban a percben valami kietlen érzést, valami szuggeráló nyomást érzett Ferkó a
                    szíve oldalán. Már régen tűrte ezt a zavaró, szinte nyomasztó érzést, és most
                    engedett végre az ösztönszerű kényszernek s ránézett a szomszédjára.</p>
				<p>Első percben nem ismerte meg, csak lassan jött rá, hogy ez az úr éppen az ő
                    riválisa, a mérnök.</p>
				<p>Az arca nagyot nyúlt, a szemöldöke felszaladt egy kicsit, s úgy nézte meg erősen
                    a vőlegényt, aki keményen és hűvösen tartotta magát, és nem nézett vissza
                    rá.</p>
				<p>Odapillantott Mariskára, az most is a padra sütötte szemét, s mégis úgy tetszett,
                    mintha egy kis mosoly játszadoznék az arcán.</p>
				<p>Ez nagyon megvigasztalta. Viszont amint hiába várta, várta, hogy föltekintsen reá
                    a leány, lassan aggodalom kezdett kinőni a szívében, hogy talán a szerelmesek
                    szikrasugárzásába keveredett, s oktalan égette meg magát a leány körül.</p>
				<p>S a lány nem nézett föl.</p>
				<p>Aggodalma egyre gyötrőbb lett. Remegett a szíve s az egész teste. Vad harag
                    kezdett füstölögni benne, s szédületeket érzett, és marokkal óhajtotta torkán
                    ragadni a szomszédját, mint az előbbeni fickó, aki a kocsma udvarán
                    verekedett.</p>
				<p>De a lány egy pillanatra sem emelte föl a szempilláját.</p>
				<p>Mit akar? Figyel talán a prédikációra? Lehet figyelni? Tud figyelni ilyenkor? S
                    ellene is rettenetes indulat kezdett kigerjedni benne. Tudja, mert tudnia kell,
                    mi történt most ővele. És nem jön segítségére. Nem vonssza ki a hínárból. De hát
                    akkor játszik vele! Itt az Úristen színe előtt! Mert az Úristen itt csak számon
                    tartja az embereket, a saját házában, ha már másutt nem törődik is velük...</p>
				<p>S hörgő kis hang tört ki a torkán, s elkezdett keringeni vele a rendkívüli
                    helyiség, mintha most megint ki akarna robbanni belőle a Kerek Ferkó, az a vad
                    duhaj, akivel aztán ő maga sem bír, ha egyszer levet magáról minden féket, és
                    odaüt ököllel az Úrasztalára.</p>
				<p>És ebben a pillanatban megérezte, igen, meg kellett éreznie a szentségtörő
                    szívverést: felpillantott a lány és olyan ijedten, olyan megadóan, hogy Ferkóban
                    úgy szállott alá a vér, mint a forráspontig hevített higany a hőmérőben, ha
                    jegek közé eresztik.</p>
				<p>Megvan, megvan! Minden megvan!</p>
				<p>Megvan az élet, megvan a boldogság, megvan a szerelem!</p>
				<p>Az övé a lány testestül, lelkestül, és ha most felállana és odalépne hozzá, és
                    kézenfogva szemébe nézne, eljönne vele az egész templomnak és az istenének
                    minden megbotránkozása mellett is, eljönne vele a világ végéig, koldusnak és
                    királynak, életnek és halálnak!</p>
				<p>És a lány pillantása fenn is maradt, rajta maradt. Mintha végképp le volna törve,
                    meg volna igézve, s most már félénken és gyáván tartaná a tekintetét a
                    vadállatán, mert tudja, hogy amely percben leveszi a drága bestiájáról a szemét,
                    az szétmarcangolja őt és az egész világot.</p>
				<p>És a pap fenn prédikál, és a népek hallgatják, és akik szemmel beérik: minden
                    moccanását figyelemmel tartják a két fiatal lénynek és senki sem tud mit sem
                    arról a tragédiáról, amely lefolyt a lelkek mélyén.</p>
				<p>Sokára, sokára juhászodott odáig Ferkó, hogy megint nyugodtan és öntudatosan
                    tudta fonni, szőni gondolatait.</p>
				<p>Ez ám a szerelem, ez ám a dicsőség!</p>
				<p>Beszéd nélkül, testi pillanatok izgalma nélkül, villámcsapásszerűen kötötték ők
                    ezt a frigyet. És csókok nélkül és andalító esti séták és forró báli ölelkezések
                    nélkül vágták össze egymás lelkét. S egyek ők már mindenkorra, mindörökre!
                    Ámen!</p>
				<p>A pap mondta ezt az áment, s összecsendült az mind a kettőjük szívének
                    érzéseivel. S mikor felállottak imára, mind a ketten utánamondták a papnak az
                    imás szókat, s úgy érezték, hogy azokból a szókból mint kis elektromos
                    forrásokból, rájuk nagy, nagy örök kijelentés árad. Mert azt már együtt
                    egymásért és egyben magukért mondották.</p>
				<p>Az ima után ének jött.</p>
				<p>Ferkó egyszerre azt látta, hogy a szemközti padban mintegy taktusra felállanak a
                    nők. Mozdulatot tett, hogy ő is feláll, de odavillant a Mariska pillantása, és
                    ülni parancsolta. Csodálkozva kellett látnia, hogy ezen az oldalon mindenki ül,
                    a férfinép.</p>
				<p>De a lány parancsolt, és ő ottmaradt a helyén, s szédülő bágyadtsággal engedett a
                    szokás szertartásának.</p>
				<p>A kijárat vastag, szögletes oszlopai eltakarták előle a leány karcsú, elegáns
                    alakját, s ő már csak akkor riadt fel kábultságából, mikor a férfiak is mind
                    felállottak, s szomszédja is mellette...</p>
				<p>A vőlegény.</p>
				<p>Nyugodtan pillantott rá. Annyit nem számított többé előtte, mint egy légy, amely
                    tova repül soha nem láthatóan.</p>
				<p>De ebben a percben észrevette a polgármestert, aki a szomszéd padsorban ült,
                    középen. Inkább csak híres vastag termetéről ismerte meg az öreg urat, deákkori
                    emlékein keresztül, mert sohasem találkoztak a kocsmabeli leánykérés zavaros pár
                    pillanatán kívül. De most ráismert, rá kellett ismernie. S összenézett vele.</p>
				<p>És látta az arcán, hogy mindent látott, s szinte ijedve érezte, hogy ennek
                    mindent meg kellett értenie.</p>
				<p>Elpirult s zavarodott lett a komoly, igazi férfi előtt, mint a csínyen kapott
                    gyerek.</p>
				<p>Aztán akaratlan köszönt neki, éspedig tisztelettel és némi szeretettel. Hiszen az
                    ő párjának apja... S azt hitte, mindez az érzés szinte érezhető, s viszonozható
                    volt, bár csak úgy gondolta utána a szemmozdulatának, mikor már régen
                    elvesztették egymást szem elől.</p>
				<p>Az emberek fölismerték, s utat nyitottak neki, a nagyúrnak, a híres embernek, az
                    emlegetett személyiségnek kijáró tisztelettel. S ő mint a híres emberek,
                    irigyelt nagyok, mindig egyedül ment a maga útján előre. Az olcsó hízelgés holmi
                    tolakodó megnyilatkozását lezárta, a becses emberek bizalmát még ki nem
                    érdemelte. S a tömegben még Daruka Lukács is eltűnt róla, mint a sárfröccsenés a
                    repülő kerékről.</p>
				<p>És most hova?</p>
				<p>A kocsmába, amely tele van a lerészegített, félreitatott emberek olcsó, utálatos
                    rajával?</p>
				<p>Vagy egyenest a leány nyomát kövesse, és minden szemérmet levetve, betörjön a
                    kispolgári élet finom hálókkal kerített szentélyébe?...</p>
				<p>Egy ócska, födött batár döcögött szembe vele az úton. Egyszerre megállott, az
                    ajtaja kinyílt, s az édesapja nézett ki rá.</p>
				<p>Ferkó úgy megörült az apja láttának, hogy szinte szárnyra kapott, úgy rontott
                    felé.</p>
				<p>Beült hozzá a kocsi belsejébe. S úgy érezte magát, mintha a nagy, üres világból
                    egyszerre a családi tűzhely szent oltalma alá jutott volna.</p>
				<p>- Honnan, apám, ilyen váratlanul? - s úgy szorította meg az apja redős kezét,
                    mintha közel volna hozzá, hogy megcsókolja.</p>
				<p>- Na, na, csak semmi hebehurgyaság! - mondta az öregúr, s vén kezével
                    legyintett.</p>
				<p>Ferkó meghúzódott, mint gyerekkorában, mikor hirtelen fellángoló hevességét az
                    öregúr egy-két kurta, rideg szóval, de jóakaratú érzéssel elriasztotta. S nagyon
                    jólesett most ez neki.</p>
				<p>- Utánad jöttem - dörmögött az öregúr. - Hamar eljöttél, nem vártad be a vonatot,
                    pedig gondolhattad vón, hogy megérkezem. Az ispán megírta, hogy valami
                    felforgató históriába akarsz keveredni. Miféle csatornázás az? Mi közöd neked a
                    parasztok dolgához?</p>
				<p>Ferkó elmosolyodott, s az öreg ispán gyanakvó arcára emlékezett. Aztán
                    elgondolta, hogy tiszta önzésből most már ő is elmondhatja, mi köze a parasztok
                    dolgához.</p>
				<p>- Bundi panaszkodik, hogy meg vagy bolondulva. De mondja, hogy volt esze, olyan
                    borokat adott ki, hogy azér sokba ne kerüljön!</p>
				<p>- Micsoda! - pattant föl Ferkó dühösen, s lángot vetett az arca a vén kocsmáros
                    kapzsiságán. - Hát magának akarja tartani az egész pénzt? Cudar!</p>
				<p>- Nonono, itt van mind a húsz darab ezer koronás! Ideadta, azonmód, ahogy a
                    markába nyomtad.</p>
				<p>Ferkó elámult, s kerekre nyílt szemmel nézett az apjára.</p>
				<p>- Így szokás az régen! - morgott az öregúr s bánat rezgett a hangjában. - A
                    bátyáid idejében tanult bele. - Elhallgatott, sóhajtott s folytatta: - Azok
                    tobzódtak, szegények, pazaroltak, hányták a pénzt, de én fizettem a
                    számlát...</p>
				<p>Ferkó összehúzta magát kicsinyre. Mintha valami nagy rejtély nyílt volna meg
                    előtte. Az apja lelkének szomorúsága kapta el. Persze már nagyon öreg, nagyon
                    puhul, gyengül ez a rideg, kemény férfilélek. Már vele nem harcol
                    körömszakadtáig, egymás kidőltéig... S talán azok is itt volnának, két derék
                    bátyja Károly, Zoltán, köztük, mellettük, boldogan, ha velük közel megfért volna
                    egykor az apjuk az ócska batárban.</p>
				<p>Mintha évtizedek hosszú során haladtak volna végig az öreg batárban; meg nem
                    értett idők, harcos bánatok, szenvedő duhajságok hosszú idein. A kerék lassan
                    zökkent kőről-kőre az út sarában, s a két ember, az apa és a fiú úgy
                    összetapadtak lelkük érzéseiben, mint az összezárt rabok.</p>
				<p>Az öregúrnak veres szemhéjai megkönnyesedtek. Aztán vissza lenyelte a könnyeket,
                    s ridegeskedve szólt:</p>
				<p>- Mi bajod megint? Mitől bomlottál meg?... Az a parasztlány?</p>
				<p>- Nem paraszt, apám! - tört ki Ferkó, s hangja úgy rezgett, mintha kisgyerek
                    megértetlen s megmagyarázhatatlan titkát takarja.</p>
				<p>Soká hallgattak. A kerék kőre ment, zökkent, attól mind a ketten csuklottak.</p>
				<p>- Jojó, no. Hát megkérjem?... a kezét!...</p>
			</div>
			<div type="chapter">
				<head>20</head>
				<p>A batár megállott a Nagyvendéglő előtt, s Ferkó kiugrott belőle.</p>
				<p>Még egyszer megszorította az apja kezét. Ebben a kézfogásban benne volt egy élet
                    keserű félreértéseinek elmúlása, mert a fiak csak akkor értik meg az apjukat,
                    mikor újra meg újra ajándékot kapnak tőle.</p>
				<p>A kocsi tovább zötyögött a latyakban, a rossz kövezeten, s a rendesen mogorva,
                    összeesett öregúr most kissé megszínesedve húzta ki a derekát. Valami nagy érzés
                    fogta el a szívét, amely úgy látszik, sosem is volt olyan taplós, mint a
                    gyerekei s az idegenek hitték.</p>
				<p>Ferkó felsietett a vendéglőbe. Mámoros emberek frissen állottak félre előle, s
                    egy paraszt újra elkiáltotta:</p>
				<p>- Éljen a tekintetes és nagyságos Kerek Ferkó úr!</p>
				<p>Ettől a kurjantástól Ferkó megijedt s az ivó előtt tétovázott. Onnan éktelen
                    zűrzavaros zsivajgás hatolt ki, amilyet csak illuminált férfiak tudnak csapni;
                    mikor mindenkinek a nyelvén a szava, és mindenki egy párton van a dicséretben,
                    szidásban, s túl akarják egymást licitálni.</p>
				<p>Megfordult, s a lépcsőn fölfelé igyekezett, hogy a nagyterem mellett levő kis
                    külön szobában kipihenje izgalmait.</p>
				<p>Lihegve, loholva szaladt utána Bundi bácsi.</p>
				<p>Ferkó bevárta a felső lépcsőn.</p>
				<p>- Üres a vendégszoba?</p>
				<p>- Üres bizony, aranyom, persze hogy üres mikor üres! - és már igyekezett is, hogy
                    kinyissa az ajtaját.</p>
				<p>- De milyen szerencse, hogy üres - járt a szája szíveskedve -, egy olyan
                    ügynökféle úr akarta ezt ma reggel; de nem eresztettem bele, mert hogy nagyon
                    zsidólikus volt a kinízíse.</p>
				<p>Ferkó vidáman elmosolyodott. Minden furcsa, minden komikus volt neki most
                    egyszerre. Tíz esztendő óta nem érezte magát ilyen könnyűnek. Az ablakhoz
                    sietett s kinyitotta. Még látta az apja batárját, amint befordult az ócska
                    városház udvarára.</p>
				<p>Ahogy visszanézett a szobába, Bundi bácsi még mindig ott állott.</p>
				<p>- Instállom, kedves naccságám, ha meg tetszenék engedni, a feleségem igen
                    szeretné megtisztelni a fiatalurat.</p>
				<p>- Mivel? - nevetett Ferkó.</p>
				<p>- Hát instállom, a becses látogatásával.</p>
				<p>- Nohát, csak tiszteljen meg!</p>
				<p>Amint az ajtó bezáródott, végigvetette magát a díványon, s szívszorulva gondolt
                    rá, mit fog mondani az öreg kun. A vasképű fekete polgármester!</p>
				<p>Ugyan mit mondana? Az ebadtát, ő maga sem merte soha remélni, hogy Kerekegyházy
                    Ferdinánd atyafiságos jobbot nyújtson Kotzogh Péternek!</p>
				<p>A szomszéd szobából, a nagy báli teremből éktelen zene hallatszott, egy zongora
                    billentyűit verte valami gyerek, s a boci-boci-tarkát próbálta kikalapálni
                    rajta.</p>
				<p>- Zenekíséret! - kiáltott Ferkó, s idegességén egy hatalmas kacagással
                    könnyített.</p>
				<p>Az ajtón túl egy perc múlva éles, csúfolódó gyerekkacagás visszhangja felelt.</p>
				<p>Ferkó előbb meglepetve figyelt a váratlan rezonanciára, aztán felugrott s
                    benyitott a terembe. Egy vastagfejű fiúcska ült a zongora tetején, mintha csak a
                    Bundi bácsi szeméből ugrott volna ki, s a csizmája sarkával zongorázott. Ferkó
                    nagyot kacagott, ezen, de a gyerek megszeppenve húzta be a nyakát a vasárnapi
                    kabátja torkába. Olyan volt, a rengeteg nagyságú bálteremben, amelynek óriási
                    piszkos ablakain vastagon ömlött be a fény, mint egy furcsa kis vadállat a
                    zongorán.</p>
				<p>- No, fiam, nesze itt egy krajcár. Tedd be a takarékba. Sok pénz lesz ebből
                    tízezer esztendő múlva.</p>
				<p>A gyerek elkapta a krajcárt, mintha egyúttal a nyaklevest is parírozni akarta
                    volna, aztán iszki, úgy vágtatott ki az ajtón, mint egy kiskutya. Odakinn
                    megállott, s csúfolódva és teljes erővel nagyot hahotázott.</p>
				<p>Ferkó még ki sem mosolyogta magát rajta, mikor a gyerek kacagása éles sírásba
                    fordult.</p>
				<p>- Aha, itt az anyja.</p>
				<p>Benyitott a szobájába, ahova nagy veszekedés hallatszott, s pár pillanat múlva,
                    hogy az ajtó nyílt, a belépő termetes asszony még idebenn is folytatta:</p>
				<p>- Itt kell röhincselni, te becstelen rossz lílek, te. Disznó, aki darával íl. Tán
                    kijukadt az eszed tokja, lelkem szotty!... Utóssó gyerek e, instállom -
                    magyarázta mindjárt Ferkónak -, azír is van így elkapva... Tetszik-i emlíkezni,
                    lelkem az Örzse nénire? Aki vótam odaki a kastélyba, mikor még az az áldott
                    kedves idesanyja ílt!</p>
				<p>Ferkó bámulva nézett az asszonyra, aki szélesebb volt, mint magas, és két kezét
                    aranyért össze nem tudná fonni a mellén, s homályosan eszébe jutott egy kövér,
                    vastag menyecske, meg egy nagyszerű vörös bundájú komondor, akikkel
                    gyerekkorában, igen-igen kis gyerekkorában játszott.</p>
				<p>- A Rontó! - kiáltotta.</p>
				<p>- Azaza! - örvendezett meg az asszony, s mégiscsak összecsapta a két tenyerét. -
                    Milyen jól emlékszik a szentem, avvót akkor a kutya, meg az Örzse néni.</p>
				<p>Ferkó felállott, s vidáman fogta meg a jó asszony kezét.</p>
				<p>- Ó, be nagy dézentor vót, lelkem; egyem meg! - mondta a derék asszony, s arca
                    dunnáiba belevesző kis vizeskék szemeivel barátságosan, szeretettel nézegette
                    Ferkót. - A fráz maj kifogta a jányokat az örömtűl, mikor hajkurázta űket a
                    magazinba meg a lógerba! Hát mikor otkolommal lűtt rájuk a bocfa makhinábul:
                    Sokat mondta az a drága kedves jó míltósága, hogy: Örzsi, Örzsi, mi lesz ebbül a
                    gyerekbül! “Kap felesíget!” én csak mindig azt mondtam rá. Mert mindig attul
                    fíltünk mi ketten a drága míltóságával, hogy hibázik valami!...</p>
				<p>- Az ördögbe - mondta Ferkó -, csak nem tartottak bolondnak?</p>
				<p>- Isten ments! Mán csecses korba okosabb vót, mint a nagy emberek, csakhogy olyan
                    túlságos vót. Nagyon vakmerő. Emlíkszik, mikor a bikát megkergette? Meg mikor a
                    fekete lovon csak elment háromesztendős korába? senki se tutta, hová. Akkor is
                    én mondtam: Kunhegyesre, ment a keresztpapáékhoz!</p>
				<p>Ferkó homályosan emlékezett.</p>
				<p>- Az asztalnál ültünk, az ebédnél, mikor jöttek... Magas székben ültem. Az
                    édesanyám sírt, én meg csak nevettem.</p>
				<p>- Mondtam én, hogy: majd jóra viszi a köszörűkű, csak jó feleséget kapjon.</p>
				<p>Ferkó elkomolyodott.</p>
				<p>- Az most már lesz. Oda van az édesapám lánykérőben.</p>
				<p>A jó asszonynak felragyogott az arca.</p>
				<p>- Hát mégis hallgatott az okos szóra... - mondta s megtörülte a szemét. -
                    Megmondtam én neki... meg én...</p>
				<p>Ferkó megilletődve nézett a vastag parasztasszonyra. Hogy összevissza van fonódva
                    az emberek élete. Ez a mese igazsága az oroszlánról és a hálás egérről?</p>
				<p>- Lássa néne - mondta csendesen -, maga derék asszony.</p>
				<p>- Ó istenem, az én drága jó míltóságám gyerekihez... - zokogott az asszony.</p>
				<p>- És abban is igaza van... Valami hiányzik nálam! Most már látom, hogy maguknak
                    igazuk volt, magának meg az édesanyámnak... Mindig csudálkoztam én, honnan van
                    az, hogy néha kisiklik a lábam alól a föld, s akkor mindjárt egy vad fickó lesz
                    belőlem: Kerek Ferkó...</p>
				<p>- Ó, nem baj az, lelkem, nem baj, mert mindig jóra megy a ki! Megmondtam én most
                    is előre az öregemnek, hogy: csak te ne búsulj, az a jánykírís is jóra fog
                    kiütni. Ennek a mi fiúnknak ördöge van, nem tett a még bolondot!... Megeszik,
                    lelkem, egy kis becsináltat, meg egy kis paprikás csirkét?</p>
				<p>Ferkó hallgatott egy percig, aztán vidáman szólt:</p>
				<p>- Meg biz én, mert éhes vagyok, mint a farkas!</p>
				<p>- Izibe itt leszek vele! - mondta az asszony s még egyszer összetette a két kezét
                    a hasán, s kedvére megnézegette a “mi fiúnkat”.</p>
				<p>Ahogy serényen eldöcögött, Ferkó valami meleg és szeretetteljes pillantással
                    nézett utána. Olyan sokáig volt apátlan, anyátlan árva, annyi ideig élt
                    idegenek, ellenségek között, hogy most egészen új embernek érezte magát. Mintha
                    az egész világban szerető, őt becéző nagy családra talált volna.</p>
				<p>Félénken nyílt az ajtó, és Bodonyi bácsi kopogott be rajta.</p>
				<p>- Á tanár úr, isten hozta, öregem!</p>
				<p>Megrázta az öreg professzor kövér, szőrös kezét, s derülten megfigyelte, hogy az
                    “új” ferencjóskában van.</p>
				<p>- Tessék helyet foglalni professzor úr!</p>
				<p>De az öregúr úgy nézett, hogy komoly dologról van szó.</p>
				<p>- Édes fiam, haragszol még rám? - kérdezte siralmasan, s a világért le nem ült
                    volna.</p>
				<p>- Én? Ugyan miért!</p>
				<p>- Az a párbaj!...</p>
				<p>- Párbaj!</p>
				<p>- Az a párbaj, amivel megfenyegettél egyszer! Azóta sok álmatlan éjszakát csinált
                    az nekem.</p>
				<p>- Az istenért! Én már régesrég elfelejtettem.</p>
				<p>Az öregúr leereszkedett a székbe.</p>
				<p>- De én nem. Mert nekem olyan lelkiismeretem van, hogy az mindent számon tart,
                    amivel csak kínozhat engem. Hiába állok én elő neki természettudományi érvekkel,
                    az engem mégiscsak mar. Édes fiam, én egy szerencsétlen öreg ember vagyok, aki
                    örökös dilemmák közt élek. Akkor is, mit tehettem, vagy a polgármestert
                    haragítom magamra, vagy téged... Attól az állásom függ, nálad a barátság...</p>
				<p>- Sose gondolj rá, kedves öregem.</p>
				<p>- Várj csak. Nagy fordulat történik most az én életem során... Megválasztottak
                    Kakatbekecsre. Szatmár megyébe, papnak. És én elfogadtam az állást. Már el is
                    foglalhattam volna, de hogy álljak be az Isten szolgálatába, míg ez a
                    párbaj...</p>
				<p>- De az isten szerelmére, ne kínozz már vele. Hogy lehet ilyen okos ember ilyen
                    bolond ember!</p>
				<p>- Hát megbocsátasz?</p>
				<p>- Meg bizony, mégpedig annál szívesebben, mert igazad is volt! Nem kocsmában és
                    nem bolondságból kell az ilyet elvégezni. Hanem úgy, ahogy én most teszem.</p>
				<p>- Hogy, fiam?</p>
				<p>- Hát az apámat küldtem el lánykérőbe.</p>
				<p>Bodonyi bácsinak szinte felakadt a szeme. Aztán felállott:</p>
				<p>- Legyen áldott az Istennek neve. Hogy az apákat kibékíti a fiakkal, és az
                    összeillendő lelkeket összevezérli.</p>
				<p>- Köszönöm a gratulációt.</p>
				<p>Megrázták egymás kezét. Ferkó kinézett az ablakon.</p>
				<p>- Jön az apám! - kiáltotta.</p>
				<p>- Akkor én nem zavarlak, kedvesem, hanem lemegyek a barátaink közé, és egetverő
                    örömmel fogunk várni a nagy újságra...</p>
				<p>Az öregúr elment, fiatalosan és boldogan, mint egy vőfély.</p>
				<p>Ferkó azonban nem bírt a szívével. Hihetetlen nyugtalanság vett erőt rajta, s
                    minden percben levetette magát a díványra, meg újra felugrott, s az izmai
                    reszkettek, mint a kihajszolt paripáé.</p>
				<p>Végre megjelent az édesapja. Az arca nem fakó volt, hanem vörös és minden ideg,
                    minden ránc vibrált rajta.</p>
				<p>- Mi történt - kiáltotta eléje Ferkó.</p>
				<p>- Megtagadta! - Meg!</p>
				<p>Ferkó úgy állott, mint a szélütött.</p>
				<p>- Hisz ez egy bolond! - tört ki az öregúr. - Azt mondta, hogy ő a városházán nem
                    apa, hanem polgármester!... Ridegen kiutasított... Most menjek még egyszer
                    instálni?... Most már én mondom: Vagy hadd a faképnél azt a lányt, vagy szöktesd
                    meg. Itt nincs más mód.</p>
				<p>Ferkó felcsapta a kalapját, s a szemébe húzta a karimáját. A szeme nagyot
                    lángolt, s érezte, hogy így még soha ki nem zökkent önmagából. Most már igazán
                    eszeveszett. Egy igazi Kerek Ferkó.</p>
				<p>Szó nélkül elindult. Nem rohanva. Keményen és méltóságteljesen,
                    ellenállhatatlanul és megtántoríthatatlanul, ha maga áll elé, az Atyaúristen
                    is!</p>
			</div>
			<div type="chapter">
				<head>21</head>
				<p>Mint egy tömérdek páncélos hajó haladt el a lépcsőkön. Legelőször szembe jött rá
                    a jó Örzse néni, fölfegyverezve hatalmas tálcával, amely ingott a sok és
                    gusztusos ennivaló alatt. A jó asszony paradicsompiros arca elrémült a Ferkó
                    láttára, s céklavörös kezei remegni kezdettek. Szólani sem mert, látta, hogy
                    valami történt, már megint Kerek Ferkóval áll szemben, a túlságosan lobogó
                    szeművel.</p>
				<p>Még meg se jött a szava, mikor Ferkó újabb akadályba ütközött. Bodonyi bácsi
                    jelent meg az ivó ajtajában s szemmelláthatóan deputációt hozott maga után.
                    Ahogy meglátták Ferkót, éktelen örömben törtek ki.</p>
				<p>- Gratulálok, gratulálok - kiabálták az urak, s mindenki nyújtotta előre a kezét,
                    ahogy csak az arany után nyílnak a tenyerek.</p>
				<p>De Ferkó legyintett.</p>
				<p>- Várjatok még; hamar van! Tíz perc múlva gratuláljatok.</p>
				<p>Az emberek meghökkentek.</p>
				<p>Ferkó elfordult s továbbment a folyosón a kapu felé. Senki sem ment utána,
                    Bodonyi bácsi a két vállát gömbölyegen felrántotta a fejéig, úgy, hogy a
                    kalapját is majd leütötte kurta nyakával s elkezdett értelmetlen szókat
                    hebegni.</p>
				<p>Ferkóra, amint ki akart lépni a kapu alatt, újabb roham támadt, az eddigieknél
                    erősebb és keményebb.</p>
				<p>Daruka Lukács rohant elő, háta mögött a néppel, s ahogy meglátta az elmenőt,
                    kiáltva támadt rá:</p>
				<p>- Az istenért, a gyűlés!</p>
				<p>Ferkó megállott, s űzött bika módjára véreres szemmel nézett a tömegre.</p>
				<p>- A polgármester megnyitotta a gyűlést a városházán - rikácsolta Lukács -, osztán
                    minket még most is ott esz a fene. Hát vagy csinálunk valamit, vagy nem
                    csinálunk. Menjünk mán, mert a polgármester megszavaztatja az egészet, mire
                    odatoljuk a kípes felünket!</p>
				<p>- Úgy van! Úgy van a! - kiabáltak hátulról, s a szó mint rakéta a puskaporos
                    mezőn, végigröppent és sorra felgyújtotta az udvart.</p>
				<p>- Éljen Kerek Ferkó!</p>
				<p>S csak úgy lobogtatták a kalapokat, repkedtek a tüdők.</p>
				<p>- Megálljatok!</p>
				<p>Csend lett.</p>
				<p>- Várjon itt mindenki, míg visszajövök. Ha tíz perc múlva itt leszek, megyünk és
                    szétszedjük azt a bagolylyukat, polgármesterestül együtt!... De ha vissza nem
                    jövök...</p>
				<p>Csend, a légyzúgást meg lehetne hallani. Daruka Lukács igen bölcs akart
                    lenni.</p>
				<p>- Ha vissza nem jössz, utánad megyünk, osztán...</p>
				<p>Csak megemelte a karját, s egyszerre száz meg száz ököl emelkedett a levegőbe.
                    Valami olyanfélét éreztek, mintha a vezérért ma élni, halni várat rombolni
                    kellene.</p>
				<p>- A patvarba - kiáltotta Ferkó s elmosolyodott -, ha vissza nem jövök, akkor nem
                    is megyünk sehova, akkor győztünk!</p>
				<p>Amilyen titokzatos volt a kijelentés, olyan lelkesedést keltett a fellobogó
                    tekintete. Mintha napsugár csillant volna ki a fellegek közül.</p>
				<p>Üvöltés és tombolás maradt utána.</p>
				<p>- Akkor jó! Akkor tánc meg lakodalom! Az más! Akkor iszunk igazán! - kiabáltak
                    friss kedvvel összevissza, s minden ember tudta, hogy lánykérőbe megy a
                    Ferkó.</p>
				<p>Rákezdtek a bolond nótára, amit most ezen az udvaron csatadallá és kortesnótává
                    teremtettek, s karban, boros üvegekkel, sörös kancsókkal kezükben rivallták ki
                    benne a túlfűtött kedvüket:</p>
				<p>Hej, de szíp a fekete bárán,</p>
				<p> Hej, de szípen felnőttem árván</p>
				<p> Hej, ütöget mán a szakállom,</p>
				<p> Sebaj, maj leberetválom!</p>
				<p>Ferkó messze elhallotta maga után a Sinór utcába a bőgést, s szinte táncosan
                    lépett tőle. Mégis őmiatta, az ő szerelmes szíve szilaj ajzása miatt túdult így
                    meg a város.</p>
				<p>Dagadt a keble, feszült a melle, s az arca, szeme, minden íze égett a láztól.</p>
				<p>A polgármesterek ajtaja előtt mégis megriadt a szíve, megdobbant, megszűkült.</p>
				<p>Aztán rácsapott a kilincsre, hogy a régi vaskilincs legörbült, s az ajtó messze
                    kivágódott a sarkán.</p>
				<p>Úgy is maradt utána, nyitva.</p>
				<p>Szinte jelkép volt a nyitott kapu ezen az örökké zárt, magába fúlt, parasztgőgű
                    házon és kétöles magas, kátránybarna kerítésen, amely a tágas udvar rideg,
                    magára büszke irdatlanságát vágta el a világ szeme elől.</p>
				<p>Föllépett a tornácra, amely széles volt és vörös téglákkal kirakva.</p>
				<p>Az ajtó nyitva volt. Belépett a tágas, nagy előszobába.</p>
				<p>Onnan jobbra, a félig nyitott ajtóba lépett.</p>
				<p>Megállott, s izzó szemmel várt vadra.</p>
				<p>Ijedten, meglepetve és megriadva jelent meg a szemközti ajtóban a
                    polgármesterné.</p>
				<p>Egy pillanatig egymásra néztek. Ferkó mindenre elszántan, az asszony első
                    ijedtséggel.</p>
				<p>De aztán Ferkó előre lépett, előre haladt a szoba közepe felé, ahová elébe
                    sietett, szinte túlságosan szívesen jött elé a polgármesterné.</p>
				<p>Ferkó kinyitotta a száját, hogy szóljon, s a nyelve megakadt.</p>
				<p>- Nagyságos asszonyom - mondta aztán, s a hangja rekedt volt, a torka
                    fullatag.</p>
				<p>- Nagyságos asszonyom... Engedje meg... hogy megkérjem a leánya kezét.</p>
				<p>Az asszony a nők félelmetes lelki jelenlétével nézett rá. Nem szólott semmit,
                    mert itt minden szó csak bajt okozhat. Derülten és anyásan nézett a fiúra, s
                    egészen megszépült, megfiatalodott e nagy pillanatban.</p>
				<p>- Mariska! - kiáltott, ahelyett, hogy felelt volna, s kissé elfordult a belső
                    szoba felé. Még egyszer kiáltotta csöndesebben, vidámabban, csengően:</p>
				<p>- Mariska!</p>
				<p>A Ferkó szeme majd kidühödött a helyéről, míg mereven, véres habbal meredt a
                    nyitott ajtóba, amelyen túl minden tárgy víziófátyolba volt süllyedve. S aztán
                    megjelent a lány.</p>
				<p>És attól még sokszorta átvághatatlanabb lett a fátyol, amely egyszerre
                    közvetlenül a szemei előtt ereszkedett le.</p>
				<p>A lány pedig éppoly tétován és géptudatlansággal tett lépéseket feléje, ahogy ő
                    várta.</p>
				<p>Végre egészen közel állottak egymáshoz, s a lány kis, erős fehér keze megmozdult
                    s a fiú felé emelkedett.</p>
				<p>A lőtt sas súlyával bukott rá a kis kézre, hogy érintse, megcsókolja, megpihenjen
                    rajta.</p>
				<p>És a kéz erős volt, és idegesen merész. Egy lányszív hosszú tűrése, súlyos
                    elszánása, boldog fellobbanása sugárzott a kéz idegein keresztül.</p>
				<p>S a fiatal férfit most kapta el életének legittasabb őrülete, s most lett igazán
                    s legtökéletesebben Kerek Ferkóvá: felszökött e kis kéz megtartó sziklájáról
                    s abban a pillanatban magához ragadta, szájon csókolta a lányt.</p>
				<p>Míg átölelte, hogy a lehelet szinte beletörte, egyben kiszívta belőle valójában
                    magát az életet.</p>
				<p>Az anya csak nézett, nézett rájuk, s lassan kezdett összeomlani és levegővé válni
                    és könnyek vizében feloldódni. E pillanatban lányának árnyává lőn lányának
                    életadója. Leborult egy székbe, s elkezdett csöndes őszi sírásban, de boldog,
                    terméságyazó gazdag sírásban permetezni. Ki tudja, mennyi idő telt el így.</p>
				<p>Akkor távolról üvöltés, lárma, vad zsivaj hallatszott. Mind a hárman felijedve
                    figyeltek oda.</p>
				<p>Abcúgolás, szitkozódó lárma és rikoltás hallatszott be, s végre ki lehetett
                    venni, hogy az utcán a polgármester nevét rikácsolják és szidják.</p>
				<p>Már itt is voltak az ablak alatt.</p>
				<p>Ferkó berohant az első szobába és kitépte az ablakot.</p>
				<p>Odakinn a kocsma udvaráról kitódult részeg tömeg a gyalog jövő polgármestert
                    kísérte haza a kapujáig s szakadatlanul szidta és abcúgolta.</p>
				<p>- Mi van itt?! - ordított ki Ferkó, s megrázta az öklét.</p>
				<p>A váratlan képre, hogy őt itt találták, a csőcselék megállott s szájtátva
                    figyelt.</p>
				<p>- A polgármester nem várta meg, míg a gyűlésre bemegyünk és megszavaztatta a
                    csatornázást - rivallta Ferkó felé egy értelmesebb paraszt.</p>
				<p>- Jól tette! - felelt Ferkó. - Éljen a csatornázás!</p>
				<p>- Abcúg! - ordította egyszerre minden ember s szinte magukon kívül tomboltak.</p>
				<p>Göröngyöket, sarat, botokat dobáltak a ház felé s a polgármester felé, aki
                    csodálkozva, de méltóságos kedélyességgel nézett vissza az ablakra s
                    Ferkóra.</p>
				<p>- Aki az apósomhoz nyúl, agyonlövöm! - rivallta Ferkó, s revolvert vett elő.</p>
				<p>Erre egy pillanatra mély csend lett.</p>
				<p>- Menjetek vissza barátaim a kocsmába és igyatok a menyasszonyom egészségére! Ma
                    Kerekegyházán minden kocsmának minden borát az én boldogságomra koccintsa
                    mindenki! Ne féljetek! Nem esett még ki a világ feneke!</p>
				<p>- Éljen! - repedt ki az üvöltés a sok emberi szájon, s elkezdtek kacagni és
                    ujjongani odakinn.</p>
				<p>Ferkó visszanyúlt fél kézzel Mariskáért, aki a szoba belsejében kissé remegve,
                    kissé boldogan állott, s megmutatta a népnek.</p>
				<p>Határtalan lett a vidám kiabálás, a nevető rivalgás odalenn, az alacsony ablak
                    másfélméteres magassága alatt.</p>
				<p>A polgármester szótlan nézte őket, csak a szeme nevetett, tudja isten, mitől.</p>
				<p>- Polgármester úr, hát ideadja-e nekem a lányát?</p>
				<p>Egyszerre belefúlt a hang minden teremtett lélekbe.</p>
				<p>Nyitva maradt szájjal lestek mi lesz, s egyszerre minden szem kíváncsian nézte a
                    polgármestert, akit az elébb még szidtak. De a polgármester felelt:</p>
				<p>- Azt sem tudom, ki vagy fiam!</p>
				<p>Ferkó kacagott, s vele kacagott az egész város és a fákon a madarak és az égen a
                    fellegek és a karján a lány.</p>
				<p>- Kerek Ferkó vagyok, apámuram!</p>
				<p>És végre ő is nevetett; a fekete képű kun, akit gyerekkora óta, de vőlegénykora
                    óta senki sem látott nevetni, legfölebb csendesen mosolyogni a bajusz alatt.</p>
				<p>De most nevetett, mert össze kellett nevetnie a párjával, a feleségével, aki
                    felülről s mégis hitvesi tisztelettel nézett az öregére.</p>
				<p>Ők tudták, mit nevettek, vagy talán senki sem tudta, mit nevetett, sem ők, sem a
                    szájatáti nézők, sem a boldog, boldog új pár, csak nevettek, és vígak voltak,
                    mert az egészséges embernek nevetnie kell az örömtől, hogy él.</p>
				<p>- Kisasszony, gratulálok - szólalt meg egy száraz és öntudatos hang. A vőlegény,
                    a mérnök gratulált a nép közül. S erre új erővel tört ki a vidámság. Mert az
                    emberállat örömét mindig vagy a maga, vagy a más kínjának kell
                    megfűszeresítenie.</p>
			</div>
		</body>
	</text>
</TEI>