<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU20519" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Azaldár</title>
				<author>
					<persName>
						<surname>Drasche-Lázár</surname>
						<forename>Alfréd</forename>
					</persName>
				   <date from="1875" to="1949">1875-1949</date>
				   <idno type="VIAF">23173124</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">16154</measure>
				<measure unit="pages">38</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Azaldár</title>
				   <date>2020-06-17</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/20500/20519/"/>
					<respStmt>
						<resp>Original Electronic Edition</resp>
					   <name>Vidiné Réfi Erzsébet</name>
					   <name>Drótos László</name>
					   <name>Molnár Éva</name>
					   <name>Fecz Ágnes</name>
					</respStmt>
					<bibl type="printSource">
					   <title>Azaldár</title>
						<author>Drasche-Lázár Alfréd</author>
						<pubPlace>Budapest</pubPlace>
					   <publisher>Singer-Wolfner</publisher>
					   <date>1925</date>
					   <ref target="https://mek.oszk.hu/20500/20519/"/>
					</bibl>
				</bibl>
				<bibl type="firstEdition">
				   <title>Azaldár</title>
				   <author>Drasche-Lázár Alfréd</author>
					<date>1925</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-11-09"/>
		</revisionDesc>
	</teiHeader>
	<text>
		<body>
        
       <div type="chapter">
            <head>I.</head>
            <p>Ebéd után valamennyien lementek a könyvtárba feketekávézni. Ez volt a leghüvösebb
               hely az egész kastélyban. Odakünn pedig nagyon meleg volt, igazi, jó nyári idő,
               amilyenre a gazdák már régen vágyódtak, köztük Borrich báró is, a háziur. Ilyenkor,
               rendesen, éppen csak hogy felhajtotta a kávéját és máris sietett ki a mezőkre, mert
               tudta, hogy hiába, csak akkor dolgoznak igazán az emberek, ha állandóan a nyomukban
               vannak. Különösen azóta, hogy oly nagyot változott a világ, meg azóta, hogy fel
               kellett mennie a Dombrovára, a hegyre, ahol az erdeje volt, és még ennek is a
               legtetejére, ha legalább messzi távolban látni akarta azt a vékony, párás sávot, ahol
               szép Magyarország mostani határai kezdődtek.</p>
            <p>Ma azonban, vendégeire való tekintettel, Borrich Ádám kényelmesebben vette a
               hivatását és maga is elhelyezkedett egy régimódi karosszékben, reggel érkezett leánya
               és veje közé. Bécsből jöttek, ahol Rudinak, a hajdanában délceg tengerésztisztnek
               most valami biztositó-intézetnél ha nem is fényes, de mégis olyan állása volt, hogy
               fizetéséből és abból, amit apósától kapott, Adrienne-nel és a két gyermekkel meg
               tudott élni. Özv. Borrich Dánielné, az édesanyja és Henriette, a hajadon leánya, nem
               tudott betelni azzal a sok mindennel, amit a nagyvárosiak meséltek magukról, Bécsről,
               a nagyvilágról. Hej, be más volt mindez, mint az, ami Páltornyán - vagyis ma már
               Pavlovecen izgatta a kedélyeket! Kottáék viszont rendkivül élvezték a falusi csöndet,
               a régi kis kastély uri levegőjét, amely, pillanatra legalább, elfelejtette az
               emberrel a rideg, gyülölködő, ellenséges világot.</p>
            <p>- Remélem, már egészen letettél arról a gondolatról, hogy eladod Páltornyát! -
               kérdezte Kotta, miután szeretettel körüljáratta tekintetét a rengeteg régi könyvön a
               polcokon.</p>
            <p>- Teljesen, - felelte Borrich habozás nélkül.</p>
            <p>- Hál Istennek! - mondották egyszerre Kotta és Adrienne.</p>
            <p>- Igen.</p>
            <p>- Tehát mégis csak javultak valamicskét a viszonyok?</p>
            <p>- Részben. Részben pedig megszoktuk őket. Hiába, - ilyenek vagyunk! De nem ez a
               szempont döntötte el nálam a kérdést... Csak ezt a mi szegény kis Henriette-ünket
               sajnálom. A valamirevaló szomszédjaink mind elmentek. És különben? Ne is beszéljünk
               róla!</p>
            <p>- Ez az. Ne is beszéljünk róla! - kiáltotta élénken a fiatal leány, odaugrott az
               apjához és megcsókolta. Dirndli-ruhájában, simára fésült fekete hajával olyan volt,
               mint egy tizenhatéves gyermek. Pedig már ő is tul volt a huszon, alig két évvel volt
               fiatalabb a nénjénél, s Adriennenek már gyermekei is voltak.</p>
            <p>A nagymama meleg szeretettel, de bizonyos szánalommal nézte az unokáját.</p>
            <p>- Mindig mondom Henriettenek, menjen fel Pestre, Béláékhoz, télen, - szólt halkan,
               csöndes modorában. - De még hallani sem akar róla, pedig minden alkalommal
               hivják.</p>
            <p>- Igaz, - hagyta rá mosolyogva a leány, - de én már csak itt maradok maguknál. Hiába,
               elparasztosodtam! Mit keressek Pesten? Tisztességes ruhám sincsen, de nem is kell.
               Hogy lenézzenek engem? Mint Mariska esküvőjén?</p>
            <p>- Ki nézett le téged? - kérdezte Borrich tiltakozó hangon.</p>
            <p>Henriette vállat vont</p>
            <p>- Mindenki, - felelte. - A falusi plébános kivételével az egész előkelő társaság.
               Első sorban maga Mariska szégyelt engem az uj grófi rokonság előtt.</p>
            <p>- Micsoda idea!</p>
            <p>- Igen, igen. De én nem bánom. Csak hagyjanak engem békében, nem kivánok egyebet.
               Nagyon jól érzem magamat itt, derék jó kmetjeim között, ők is szeretnek, tudom...</p>
            <p>Adrienne csodálkozva nézte a hugát. Nem értette, amint nem értette egyébként senki
               sem, hogy ez a valóban csinos, kedves, életvidám teremtés miért vonult vissza ennyire
               a világtól, amikor nem egy alkalom nyilt arra, hogy legalább időnként felcserélje
               falusi magányát hozzá illő, kedves uri emberek társaságával? Vagy valami szerelmi
               bánata volt tán?</p>
            <p>Ilyesmire gondolhatott Adrienne is, amikor, mintegy véletlenül kérdezte:</p>
            <p>- Igaz! László gróffal mi van? Már nem jár ide?</p>
            <p>Henriette kissé elpirult, azért nevetve felelte:</p>
            <p>- Még csak ott tartasz? Régi história! Azt se tudom, merre jár, mit csinál. Lehet,
               hogy azóta már meg is nősült.</p>
            <p>- Ezen sem csodálkoznék, - jegyezte meg, nem éppen kedvesen, Borrich. - Talán három
               hete, hogy egészen szerényen, szeretetreméltóan, hogy ne mondjam, alázatosan
               érdeklődött egy levelezőlapon, vajjon Velencéből jövet megállhatna egy-két napra
               Páltornyán, mire ez a leány azt felelte, ne jőjjön, mert megkezdődött a kaszálás és
               senkinek sincs ideje az egész házban, hogy vele foglalkozzék.</p>
            <p>- Micsoda? - kiáltotta elképedve Adrienne. - Csak nem ezt irtad neki?</p>
            <p>- Ezt, bizony, - felelte a leány helyett, szomoruan bólogatva a nagymama. - És
               elképzelni, hogy László grófnak 6000 holdja van Békésben...</p>
            <p>- Éppen ezért! - vágott a szavába élénken Henriette. - Csak nem képzeli nagymama,
               hogy a 6000 holdjával éppen én értem jőjjön el ide, éppen Páltornyára? Csak nem
               bolondult meg egészen?</p>
            <p>Mindenki csodálkozva nézte a fiatal leányt, Borrich keményen akart replikázni, de
               Henriette az ajtó felé indult, mintha ott akarná hagyni a társaságot. Erre azonban
               nem került sor, mert e pillanatban nagy zsivajjal rontottak be a gyermekek, Lincsi és
               Otti, valamint Anti, a Pavlovecen rekedt jó öreg Vasváry doktor tizéves unokája.</p>
            <p>- Mi az? Mi az? - szólt rájuk rendreutasitólag Kotta. De a gyerekek csak össze-vissza
               kiabáltak, izgatottan, fülsiketitően. Csak amikor, helyéből felkelve, maga Borrich
               szólitotta fel Antit, a legidősebbet, adná elő értelmesen, hogy mi a baj, némileg
               lecsöndesültek az apró kedélyek.</p>
            <p>- Nincsen semmi baj, méltóságos báró ur, - felelte Anti azzal a nagy tisztelettel,
               amelyet nagyatyja beléje oltott, - csak valami nagyon furcsa ember áll a kapuban!
               Valami hosszu, fekete kaftán van rajta, a fején fekete báránybőrsüveg, a melle pedig
               tele van aggatva patronokkal...</p>
            <p>Erre aztán a másik kettő, a Kotta-gyerekek is referáltak:</p>
            <p>- Az övébe meg hosszu tőr van dugva...</p>
            <p>- A csizmája hegye meg felkunkorodik, mint valami kampó...</p>
            <p>- És képzelje csak, nagyapa: a hátára egy óriási piros zsebkendő van varrva!</p>
            <p>Borrich a fejét rázta.</p>
            <p>- Nyilvánvalóan valami bolond, vagy komédiás, - jegyezte meg komolyan, amitől a
               gyermekek hangosan felkacagtak.</p>
            <p>- Nem bolond az, méltóságos báró ur, - vette itt ismét át a szót Anti. - Ez az ember
               egészen okosan beszélget és olyan szomoru-formának látszik.</p>
            <p>- Mondom, hogy bolond! Kivel beszélget?</p>
            <p>- Hát a Szergejjel.</p>
            <p>- Szergejjel? Hogy beszélnek? Oroszul, nemde?</p>
            <p>- Alighanem.</p>
            <p>- Most már értem, - szólt Borrich és visszafordult a többiekhez. - Ami jó, derék
               Szergejünknek minden nap akad valami ilyenfajta különös honfitársa. És az a
               nagyszerü, hogy valamennyit nálam akarja elhelyezni, amióta ugy van, hogy ő maga
               itthagy bennünket! Már három oroszom van a gazdaságban. Bizonyára ezt a kaftános
               frátert is a nyakamba akarja sózni, nem gondolod, Anti öcsém?</p>
            <p>- Én bizony nem tudom, méltóságos báró ur...</p>
            <p>Ez a Szergej csakugyan érdekes jelenség volt a maga nemében. Valamikor kapitány volt
               egy előkelő gárdaezredben, azután szerencsésen megmenekült a vörösek elől, majd a
               Wrangel-hadsereghez szegődött. De ennek feloszlatása után kénytelen volt munka után
               nézni és elfogadta az első munkaalkalmat, ami kinálkozott. Igy került Borrich
               gazdaságába. A szépnövésü, már nem egészen fiatal, de rongyos ruhájában is elegáns
               megjelenésü férfiu annyira elütött a többi munkástól, hogy mindenki nyomban ráismert
               benne az uriemberre, ami még nehezebbé tette amugy is fonák helyzetét. Ezenkivül, bár
               nagyon szorgalmas volt, meglátszott rajta, hogy nincsen hozzászokva a nehéz munkához.
               Egy alkalommal megszólitotta Borrichot.</p>
            <p>- Egy alázatos kérésem volna, báró ur, mondta tört németséggel, kopott sapkájával a
               kezében. - Kegyeskedjék engem bent foglalkoztatni, a házában. Szivesen lennék a báró
               urnak az inasa, komornyikja...</p>
            <p>Borrich nagyon meglepődött...</p>
            <p>- Hogyan? Volt császári gárdatiszt létére vállalkoznék ilyen alárendelt személyi
               szolgálatra is, Szergej?</p>
            <p>- Igenis, kérem, báró ur - felelte az orosz röstelkedve, - kényszerüségből. Nem
               vagyok képes megszokni a nehéz munkát, élni meg akarok, mert bizom benne, hogy a
               hazámnak még szüksége lesz rám. Néhány hónap mulva, ha kiverjük a vörös bitangokat!
               Éppen ezért gondoltam, hogy megkérem a báró urat, alkalmazna engem belső
               szolgálatra. Értek hozzá, hogy milyen rendet kell tartani a szobákban, hogy hogyan
               kell teriteni, hogy milyen fényesnek kell lenni az ezüstnek, cipőnek, kilincsnek!
               Hisz valamikor nekem volt öt inasom... Tessék megkisérleni, báró ur! Nem fogja
               megbánni...</p>
            <p>A földbirtokos nem soká gondolkozott és elfogadta Szergej ajánlatát. Nem bánta meg.
               Mert Szergej, nemcsak hogy uj minőségében is igen szorgalmas és ügyesnek bizonyult,
               hanem annyi tapintattal végezte a szolgálatát, hogy a háziak nem győztek efölött
               csodálkozni. Mert, amitől féltek, vagyis, hogy az orosznak már a multjánál fogva
               nehéz lesz betartania a mostani állása által megszabott határokat, egyáltalában nem
               következett be. Sőt: Szergej, minden előzékenysége, figyelme, szolgálatkészsége
               mellett is mindig csak inas maradt, aki egyetlenegyszer sem engedett meg magának
               semmiféle intimitást, szeszélyt, helyén nem való megjegyzést. Borrichék rendkivül
               meg is szerették az eredeti embert, de amikor már ugy voltak vele, hogy alig birták
               volna nélkülözni, Szergej egy szép napon azzal állitott be a báróhoz, hogy végtelenül
               sajnálja, de ő elmegy.</p>
            <p>- De miért, az Istenért? - kérdezte Borrich igen kellemetlenül érintve. - Mégis csak
               rájött arra, hogy voltaképpen derogál magának a cselédsor, mi?</p>
            <p>- Nem derogál nekem semmi, báró ur, könyörgöm alásan. Ez olyan fogalom, amelyről már
               régen letettem. De egy barátom, Szovaroff herceg, aki a szerb király személyes
               barátságát élvezi, beprotezsált az udvarhoz, soffőrnek. És mivel nagyon szeretek
               autót vezetni, hát elfogadtam az állást, amely közelebb is hoz azokhoz, akik velem
               együtt előkészitik az ellenforradalmat. Ne tessék rám haragudni, báró ur!</p>
            <p>- Dehogy haragszom, Szergej, lelkem, - felelte Borrich jóságosan. - Teljesen igaza
               van, ha igyekszik javitani a helyzetén, de sajnálni, bizony, nagyon sajnálom, hogy
               elmegy.</p>
            <p>Ezzel kezet fogott vele, ami köztük most történt meg először. De ezt olyasmi követte,
               amire Borrich éppenséggel nem volt elkészülve: az orosz megcsókolta a báró kezét, még
               mielőtt ez ebben megakadályozhatta volna. Azután könnyes szemmel, szégyenkezve
               elfordult és kisomfordált a szobából.</p>
            <p>Azóta eltelt vagy három hét és Szergej még mindig ott volt Páltornyán. És amikor
               Borrich érdeklődött nála, hogy mikor foglalja el az uj állását, azt felelte:</p>
            <p>- Előbb szerzek utódot a báró urnak. Ez a legkevesebb, amivel sok jóságáért
               tartozom...</p>
            <p>Borrich kissé furcsállotta, hogy Szergej külön megbizatás nélkül is szükségét érzi
               annak, hogy utódjáról gondoskodjék, de nem szólt semmit. És most, hogy a gyermekek
               jelentették az eredeti külsejü idegen érkezését, önkénytelenül eszébe jutott Szergej
               vállalkozása.</p>
            <p>A gyermekek türelmetlenül hivogatták a nagyokat, jöjjenek el és nézzék meg ők is azt
               a furcsa embert a kapuban, akinek piros zsebkendő van a hátán. De erre a nagyok nem
               igen akartak vállalkozni és Borrich kijelentette:</p>
            <p>- Csak menjetek egyedül és vigyázzatok jól, hogy el ne lopjon benneteket ez az orosz
               cigány!</p>
            <p>Harsány kacagás volt a válasz és a következő pillanatban már kint is volt a kis
               társaság.</p>
            <p>Vacsoránál - már a gyümölcsnél tartottak és Szergej éppen nem volt a szobában -
               Borrich mosolyogva jelentette:</p>
            <p>- Szergej már szerzett maga helyett utódot. Holnap beáll.</p>
            <p>Persze mindenki kiváncsiskodott és Kotta ezzel tolmácsolván a többiek gondolatát is,
               megjegyezte:</p>
            <p>- Csak nem a piros zsebkendős alak, aki ebéd után...?</p>
            <p>- De, az - vágott a szavába az apósa, nem minden elfogódottság nélkül. - Nem tudom,
               nem követtem-e el valami szamárságot ezzel, de Szergej addig rimánkodott, fogadnám
               fel a barátját, akiért, amint mondja, minden garanciát vállal, mig végre ráálltam az
               üzletre.</p>
            <p>- Miért mondod, hogy szamárság? - kérdezte a nagymama.</p>
            <p>- A jó Isten tudja. Azt is felelhetném erre, hogy azért, mert egyszer volt Budán
               kutyavásár. Vagyis: abból, hogy egy volt orosz gárdatiszt bevált inasnak, még nem
               következik, hogy beváljon inasnak egy cserkesz herceg is...</p>
            <p>- Micsoda?</p>
            <p>Az egész társaság, mintha villám csapott volna az asztal kellő közepébe, hátrahökkent
               és a gyermekek felugráltak a helyükről. De éppen ekkor lépett be ismét Szergej és a
               háziur szemhunyorgatással jelezte, hogy - pillanatnyilag legalább - nem kivánja
               folytatni. Csak amikor ismét maguk voltak, még pedig lent, a ház előtt, ahol a nagy
               diófák alatt szokták élvezni a gyönyörü holdsütéses éjszakák mesés hüvösségét,
               tálalta fel Borrich a várvavárt részleteket is:</p>
            <p>- Ugy van, amint mondtam. Cserkesz herceget fogadtam fel inasnak. Hivni pedig hivják
               Azaldár Temirga beynek és a Kalgida nemzetségből való. Nem mindennapi név, de meg
               kell szokni. Legutóbb hadnagy volt valamelyik lovasezrednél, a háboru előtt Berlinben
               érettségizett, az orosz összeomlás után két évig jogászkodott Bécsben, jobban és
               szebben beszél németül, mint valamennyiünk, a modora olyan, mint egy lordé, vallására
               nézve pedig mohamedán.</p>
            <p>- Jóságos Isten! - sóhajtott fel halkan özv. Borrichné és önkénytelenül is elháritó
               mozdulatot tett hófehér, csontos kezével.</p>
            <p>- Mi az, anyus? - kérdezte Borrich nevetve. - Csak nem attól ijedt meg ennyire, hogy
               hithü muzulmán kerül a házunkba?</p>
            <p>- Nem ijedtem meg, édes fiam - felelte az öreg dáma nyugodtan, - de nem vagyok
               barátja az extravaganciáknak. A többnejüség intézménye iránt pedig éppenséggel nem
               viseltetem rokonszenvvel...</p>
            <p>- E tekintetben teljesen megnyugtathatom édesanyámat, - szólt Borrich jókedvüen. -
               Azaldár bey özvegyember és azt hiszem, hogy a jelenlegi körülményei nem igen fogják
               csábitani a házasságra!</p>
            <p>- Jó, jó, - hagyta rá a nagymama, - de az elvek! Az elvek! Az erkölcsi felfogások!
               Egyébként magad mondtad az imént, hogy alighanem szamárság volt, amit miveltél,
               amikor felfogadtad ezt a szerencsétlent...</p>
            <p>- Nem egészen igy mondtam, de nem baj. Vállalom a felelősséget.</p>
            <p>- Akkor én nem szóltam semmit...</p>
            <p>Kis szünet után egyszerre csak megszólalt Henriette:</p>
            <p>- Azért mégis kár volt felfogadni azt a cserkeszt, édesapám.</p>
            <p>Borrich feltekintett.</p>
            <p>- Nézze meg az ember! - mondta meglepetve, de nem indulatosan. - Hát neked mi
               kifogásod Azaldár ellen? Hiszen még nem is ismered!</p>
            <p>- De ismerem. Sőt beszéltem is vele, - felelte Henriette határozottan.</p>
            <p>- Mikor? Hol?</p>
            <p>- Ma délután. Amikor visszajöttem a zöldségeskertből, Szergej éppen kijött a
               szobájából a cserkesszel. És bemutatta a barátját.</p>
            <p>- Bemutatta?</p>
            <p>- Annak rendje és módja szerint. Azután néhány szóval elmondotta barátja élete
               történetét. Rémes história!... A Cséka emberei halálra itélték, de mivel megszökött,
               hát megbosszulták magukat Azaldár feleségén és egyéves kis fián. Megölték mind a
               kettőt. Azaldár meg is mutatta nekem fényképüket. Az asszony rátámaszkodik kedvenc
               lova nyakára, a fiucska pedig a nyeregben ül. Ennél szebb asszonyt még nem láttam.
               Gyönyörü! A gyermek meg olyan, mint az álom...</p>
            <p>Henriette elhallgatott és elmerengve, maga elé nézett.</p>
            <p>- Amit eddig hallottunk, csak nem szól az ellen, hogy felfogadjam Azaldárt? - szólalt
               meg kis idő mulva Borrich.</p>
            <p>- Nem is, - felelte Henriette. - Azaz: ez is. Magam sem tudom... Az az érzésem, hogy
               ebben az emberben én legalább mindig csak urat fogok látni, szolgát soha. Ez pedig,
               hogy is mondjam? - egészségtelen valami.</p>
            <p>- Nevetséges, - mondta Borrich, szokott nyers modorában. - Szergejjel is igy voltunk
               eleinte valamennyien, azután megszoktuk. Minden csak képzelődés ezen a világon!
               Egyébként is egészen hasztalan ez a vitatkozás, mert már késő. Megigértem Szergejnek
               és nem szoktam változtatni elhatározásaimon. Ha Azaldár nem felel meg: én leszek az
               első, aki kiteszi a szürét.</p>
            <p>- Csak ne legyen késő akkor is, - gondolta magában a nagymama, de nem szólt semmit.
               És ezt annál kevésbé, mert Adrienne is, Rudi is, majdnem tüntetőleg helyeseltek
               Ádámnak. És ő volt az ur a háznál.</p>
           
         </div>
       <div type="chapter">
            <head>II.</head>
            <p>Azaldár is bevált. Még jobban, mint Szergej. Az utóbbit ugyan Páltornyán fennhangon
               senki sem merte hirdetni, mert kegyeletsértésnek tekintették volna Szergej emlékével
               szemben, de befelé mindenkinek az volt a meggyőződése, hogy Azaldárral megütötték a
               nagylutrit.</p>
            <p>Lényegesen intelligensebb volt, mint a barátja, sokkal ügyesebb és gyorsabb, azután
               meg csomó dologhoz értett a háznál, amihez eddig mindig el kellett hivatni valakit.
               Ha elromlott a villanycsengő, - Azaldár megjavitotta. Megragasztotta a rozoga
               széklábakat. Az öreg ingaórát az ebédlőben, amely emberemlékezet óta állt, egy napon
               széjjelszedte, megtisztitotta és most mindenki utána igazodott, mert az járt
               legpontosabban. Soha annyira nem ragyogtak a cipők, mint amióta Azaldár kezelte őket,
               Az ezüstre meg egyenesen élvezet volt ránézni. A parkettákat pedig oly simára
               vikszelte, hogy külön meg kellett tanulni a rajta való járást.</p>
            <p>Amig ily nélkülözhetetlenné tette magát a házban és még modor dolgában is felülmulta
               az elődjét, amennyiben valamiképpen még nagyobb volt a szolgálatkészsége, mint
               Szergejé, addig szabad óráiban, mindenféle aprósággal kivette a gyermekek szivét.
               Szép kis faházat épitett nekik a park sürüjében, berendezte helyes butorokkal,
               kardot, puskát faragott a fiuknak, Lincsinek pedig néhány tarka rongyból valódi
               cserkesz-babát készitett. Egyszer meg különböző bűvészmutatványokkal szórakoztatta a
               gyermekeket: szemük láttára lenyelt egy kis tőrt, amit elővett a ruhája alól, lángoló
               papircafatot dugott a szájába és ugy tett, mintha ez volna a kedvenc étele, majd
               tyuktojást nyomott Otti markába, s amikor a fiu, Azaldár utasitására, átadta a
               tojást Lincsinek, zöld béka volt a kislány kezében.</p>
            <p>Elképzelhető tehát, hogy amikor lejárt a vakáció és Kottáéknak vissza kellett menniök
               Bécsbe, nagy volt a gyermekek szomorusága és hogy legjobban sajnálták otthagyni
               Azaldárt, a jóbarátot.</p>
            <p>Ismét magukra maradtak tehát Borrich, az édesanyja és Henriette. A bucsuzás mindig
               fájdalmas valami, de azok, akik maradnak, talán jobban szenvednek tőle, mint azok,
               akik távoznak. Hogyan is mondja a francia? Partir c’est toujours un peu mourir...</p>
            <p>Azaldáron is, mintha meglátszott volna ez a hangulat. Még komolyabb, még csöndesebb
               volt a rendesnél, különösen azalatt, hogy felszolgált az asztalnál és beszédes kék
               szeme, amely oly valószinütlenül elütött barna arcbőrétől, leginkább árulta el belső
               bánatát. Ez még Borrichnak is fetünt, ugy, hogy szóvá is tette vacsora után, amikor
               ismét kint ültek a ház előtt, a diófák alatt.</p>
            <p>- Pompás fiu, - hagyta rá a nagymama, - most már magam is elismerem. Olyannyira
               kitünő, hogy ha közönséges cseléd volna, azt mondanám, hogy félek tőle. Mert az
               amolyan kiválóan jó cselédekkel, akikre szándékkal sem képes hibát ráfogni az ember,
               még mindig rosszul jártam. Emlékezzetek csak vissza a Malcsi szakácsnéra. Nyolc évig
               volt a háznál, soha panasz nem volt ellene, s a végén mégis csak ő engedte be a
               kastélyba azt a betörőt, aki elvitte az egész ezüstünket, a Nádas Jóskát...</p>
            <p>- Ugyan, ugyan! - méltatlankodott Borrich. - Csak nem akarja ezzel mondani, hogy
               Azaldárról is ki fog sülni a végén, hogy betörő?</p>
            <p>- Isten őrizz! Csak azt akartam mondani, adná az Ég, hogy ne legyen részünk semmiféle
               meglepetésben.</p>
            <p>Borrich elnevette magát.</p>
            <p>- Ez a fiu legfeljebb csak azzal fog bennünket meglepni, hogy épugy itthagy a
               faképnél, mint Szergej, - mondta, - vagy pedig csakugyan megbukik a kommunizmus
               Oroszországban és visszahivják Azaldárt hercegnek a hazájába!</p>
            <p>- Ez volna a legjobb, - jegyezte meg halkan Henriette.</p>
            <p>- Micsoda beszéd az már megint? - pattant fel Borrich bizalmatlanul.</p>
            <p>- Ugy mondom, amint van, papa, - felelte Henriette nyugodtan. - Azaldár hercegnek
               született és szivből kivánom neki, hogy mielőbb visszamehessen abba a légkörbe, ahová
               származásánál fogva való, összeszorul a szivem, ha abban a lealázó libériában látom,
               vagy a konyhában, fehér kötényben, amint burgonyát hámoz, - borzasztó!</p>
            <p>- Nem irigyletreméltó sors, az bizonyos, - hagyta rá néhány pillanat mulva Borrich,
               de nyomban rá hozzátette: - Azért mindenesetre jobb az éhenhalásnál. És legyetek
               nyugodtak: ha nem igy látná a helyzetét saját maga is, bezzeg nem maradna itt tovább
               egy pillanatig sem. Elvégre jól bánunk vele, soha nem éreztetjük vele alárendelt
               helyzetét, idegenek pedig nem fordulnak meg a házunknál, akik lenéznék és különben is
               egészen bizonyos vagyok benne, hogy a végén majd csak őt is elviszik a szerb
               udvarhoz. Szergej biztosan már ezen fáradozik. Talán megteszik királyi
               főkomornyiknak is, ki tudja?</p>
            <p>- Tessék, most még gunyolódik is, - jegyezte meg érzékenyen a fiatal leány.</p>
            <p>- Ejnye, ejnye, Henriette, - szólt Borrich mulattatva, - még elhiteted velünk, hogy
               Azaldár sorsa iránt melegebben érdeklődöl, mintsem kivánatos...</p>
            <p>Henriette felugrott.</p>
            <p>- No hallja?</p>
            <p>- Jól van, jól, - mondta nevetve Borrich és kedvesen megfogta a leány kezét. De
               Henriette indulatosan kiszabaditotta magát és beszaladt a házba.</p>
            <p>- Hát ehhez mit szól, édesanyám? - kérdezte az apa néhány pillanat mulva. - Ezek a
               hisztériás rohamok hova-tovább kezdenek bosszantani. Mi van ezzel a leánnyal?</p>
            <p>Az öreg asszony vállat vont.</p>
            <p>- Kár volt ilyeneket mondani - felelte. - Mert ha komolyan gondolod, akkor egy
               pillanatig sem volna szabad továbbra is itt tartani a mesebeli herceget. Ellenkező
               esetben nem való ilyesmivel még csak tréfálni sem...</p>
            <p>- Dehogy gondoltam komolyan. Még csak a kellene!</p>
            <p>- Azért mondom. Henriette nem mindennapi lény, nem lehet őt a többi fiatal leány
               módjára kezelni. Sok van benne megboldogult édesanyjából, az is hajlott a
               rendkivülire. Hátha éppen az imént elhangzott megjegyzésed üt szeget a fejébe! De még
               ha egyéb következménnyel sem járna, mint azzal, hogy ezentul rá sem mer nézni
               elfogulatlanul erre az emberre, akkor is jobb lett volna, ha nem szalasztasz ki a
               szádon egy megjegyzést, amely semmiképpen sem fakadhatott meggyőződésből...</p>
            <p>- Szóval, ismét rosszul cselekedtem, - mondta Borrich, nagyot sóhajtva és messzire
               eldobta magától szivarját. Majd hirtelen hozzátette: - Hátha mégis elküldeném ezt az
               Azaldárt? Mi az ördögnek fogadtam fel egyáltalában?</p>
            <p>- Erre ebben a pillanatban nincs szükség, felelte határozottan az öreg dáma. - Azért
               semmi esetre sem fog ártani, ha nyitva tartjuk a szemünket. Te is, meg én is...</p>
            <p>- Ez lesz a legokosabb, - hagyta rá Borrich, odahajolt az édesanyjához és megcsókolta
               ráncos kis kezét.</p>
            <p>Ezalatt Henriette felért az elsőemeleti szobájába, amelynek ablaka a másik oldalra, a
               gyümölcsösre nyilott. Felgyujtotta a villanyt, de nyomban ismét lecsavarta és az
               ágyra dobta magát, ahol halkan elkezdett zokogni.</p>
            <p>- Tehát máris észrevették, - szólt félhangon, majd, mintha félne, hogy még többet is
               árulhatna el abból, amiről eddig azt hitte, hogy csak ő tud róla, beleharapott a
               párnájába.</p>
            <p>Mert hát... Igen. Amire az atyja, bizonyára különösebb szándék nélkül célzott,
               bekövetkezett. Olyasmit érzett Azaldár iránt, ami messze tulment az általános
               érdeklődés és rokonszenv határán. Csakhogy ez volt a kisebbik baj. Mert ennél
               sokkalta komolyabb volt az, hogy Azaldár, talán félremagyarázva az iránta tanusitott
               melegséget és jóindulatot, bizonyos reményeket látszott szivében táplálni, aminek már
               többizben félrenemmagyarázhatóan jelét is adta.</p>
            <p>Ugy kezdődött, hogy Azaldár az étkezések alatt, felszolgálás közben, vagy mikor a
               tálaló mellett állt, mindgyakrabban rajta felejtette tekintetét. Henriette ezt
               észrevette ugyan, de nem tulajdonitott neki fontosságot. Csak egyszer, amikor erősen
               visszanézett, mert kellemetlenül érintette a dolog, látta, hogy Azaldár ennek dacára
               sem veszi le róla a tekintetét, sőt, mintha valami kérésféle volna a szemében.</p>
            <p>Ettől Henriette zavarba jött, de, hogy a többiek észre ne vegyék, ez alkalommal
               egyszerüen nem nézett többé a tálaló irányába. Igy tett néhány napon keresztül. Csak
               néha-néha, lopva figyelte Azaldárt és mivel azóta nem vett észre semmi különöset,
               kezdte magát beleélni abba a gondolatba, hogy tévedett.</p>
            <p>A fiatal leány fellélegzett. De az a kő, mely egy idő óta ránehezedett, mégsem esett
               le róla. Mert csak most, hogy látszólag legalább, elmult a veszély, volt bátorsága
               arra, hogy a saját szivébe tekintsen. És amit ott látott, megdöbbentette. Kénytelen
               volt megállapitani, hogy - ellentétben a kifelé tanusitott közönnyel - állandóan csak
               Azaldárral foglalkozik. Elvonultatta a lelki szemei előtt a cserkesz egész multját,
               elképzelte boldog életét annak a gyönyörü asszonynak az oldalán, akit a fényképről
               ismert, s akit lemészároltak a vörös fenevadak épugy, mint azt az édes drága kis
               fiut, akit bizonyára imádott, istenitett! Képzelőtehetsége élénken felidézte előtte a
               sok szenvedést, nyomort, nélkülözést, amelyeken Azaldárnak azóta át kellett esnie.
               Ilyenkor valami egészen szokatlan, meleg érzés keletkezett benne. Mintegy
               varázsütésre lehullottak a szép barna fiuról azok a csuf, megszégyenitő ruhadarabok,
               amelyekben nap-nap után látta és ehelyett egyszerre ott állt előtte festői
               viseletben, keletiesen pompázó szinekben, mint egy mesebeli herceg az
               Ezeregyéjszakából. És mindezt betetézte az a tény, hogy nem is volt mesebeli, hanem
               valódi herceg, talán ősrégi királyok sarja, aki most nyomorultan, rab módjára végzett
               bántóan lealázó szolgálatokat.</p>
            <p>Ettől a gondolattól fellázadt benne minden. Igazságérzetét, mintha megsebezné valami.
               De az emberi méltóságba vetett hite is szenvedett tőle. És ő - ő is csak türte ezt a
               rettenetes állapotot és nemcsak, hogy látszólagos közönnyel viseltetett Azaldárral
               szemben, hanem hideg tekintetével, parancsoló szavakkal még maga is hozzájárult
               szenvedéseihez akkor, amikor valódi érzelmei szerint az elsőnek kellett volna lennie,
               aki feloldja bilincseit, letépi róla a hozzá nem illő libériát, selyembe, bársonyba
               öltözteti, drágakövekkel kirakott föveget nyom a homlokára és térdre ereszkedve
               előtte, keresztbe teszi karjait és földreszegezett tekintettel rebegi: - uram,
               parancsolóm, ime, én vagyok a hűséges szolgálód, tégy velem akaratod szerint...!</p>
            <p>Vagy nem lett-e volna rendjén az, ha gőg helyett büszke öröm tölti el szivét annál a
               gondolatnál, hogy - amint képzelte - Azaldár ráemelte tekintetét? Nem kellett-e
               volna, hogy rideg visszautasitás helyett, inkább felhasználja az első alkalmat arra,
               hogy közölje vele igazi érzelmeit? Nem rejlett-e abban, hogy ez a szerencsétlen
               sorsüldözött, akit valamikor bizonyára körülrajongtak az asszonyok, leányok, most őt
               találta méltónak arra, hogy neki tessék, valami gyönyörü isteni kegy? Nem várt-e
               talán éppen ő rá nagy, hősi lélekhez illő feladat, amit egyenesen az Ég tartogatott
               számára, hogy ezzel kiemelje a szürke mindennapiságból, amelyben lefolytak a napjai?
               És ő - ő balgán, szivtelenül, csunyán vonakodott Isten parancsát teljesiteni?</p>
            <p>Ilyen és hasonló gondolatok gyötörték éjjelenként, amikor álmatlanul hánykolódott
               párnáin. De másnap ismét mindez olyannak tünt előtte, mintha nem is maga lett volna,
               aki ekként gondolkozott. A napfény elhessegette az Ezeregyéjszakát, minden
               misztikumával együtt és Henriette illedelmesen követte az apját a gazdaságba, ahol
               mindig akadt tömérdek dolga és szórakozása. Amikor pedig Azaldár közelében érezte
               magát, feltünés nélkül kerülte, ugy, mint eddig is, a tekintetét.</p>
            <p>Igy telt el nehány nap, mig egyszerre olyasmi történt, ami ujból, még pedig végleg,
               felbillentette lelki egyensulyát.</p>
            <p>Már régebben megigérte volt a Kotta-gyermekeknek, hogy valamelyik délután elmegy
               velük az erdőbe, Dombrovára, málnát szedni. Jó ideig nem válthatta be a szavát, mert
               vagy akadt valami sürgős elfoglaltsága, avagy délutánra zivatar kerekedett, amely
               elrontotta a kirándulást. Egyszer azonban mégis csak összevágott minden és igy,
               három óra tájban, az ő vezetése mellett, elindult a kis társaság. Persze, velük
               tartott Anti is, a Vasváry doktor unokája. Mindenkinek volt egy kisebb-nagyobb
               kosara, amelyet, hogy üresen ne cipeljék, meg hogy uzsonna nélkül ne maradjanak,
               teleraktak egy kis elemózsiával.</p>
            <p>Vasárnap volt és mivel előtte való esti égi háboru alaposan lehütötte a levegőt,
               remek idejük volt a kirándulóknak. Vigan danolva vonultak át a községen, majd, ezen
               túl, elhagyták az országutat és keskeny ösvényt követve, egyenesen a hegynek
               tartottak, elveszve az embermagasságu kukoricában.</p>
            <p>Egyórai járás után az erdőbe értek és alig tettek pár lépést, már kezdődött az
               emelkedés, sőt, némely helyen meredek is volt az ut, amely az esti zivatar folytán
               megdagadt patakocska folyását követve, rövidesen felvitt a hegy tetejére. Ez kopár
               volt, s néhány nagy szikla alpesi tájra emlékeztette a gyermekeket, akik ennek mód
               fölött megörültek, mert tavaly néhány napot töltöttek Stájerországban.</p>
            <p>Miután jóideig gyönyörködtek a kilátásban, - Magyarország határát, sajnos, nem
               lehetett látni, mert fölötte párás volt a levegő, - nekiláttak az uzsonnának, azután
               pedig Henriette elvezette a gyermekeket a tisztás déli lejtőjére, ahol a málna volt.
               Amikor a szép piros gyümölcstől boritott bokrokat megpillantották, harsány
               örömrivalgással estek neki valamennyien. Annyi volt a málna, mint még soha. Otti
               megállapitotta, hogy egyáltalában kár volt, uzsonnát felcipelni, hisz még akkor is,
               ha teletömik magukat málnával, mindig marad annyi, hogy bele se fér a négy
               kosárba.</p>
            <p>Ugy is volt és miután már roskadásig megteltek a kosarak és a fáradságért is
               megjutalmazták magukat azzal, hogy a bokrokról egyenesen a szájukba szedték az
               izletes bogyókat, nyilvánvalóvá vált, hogy még egyszer fel kell jönniök a
               Dombrovára, ha azt akarják, hogy teljes legyen a szüret.</p>
            <p>De most már a gyermekek is belefáradtak a mulatságba és leheveredtek a rétre,
               Henriette pedig elmondta nekik a szép Julka történetét, aki sok száz évvel ezelőtt a
               Dombrován legeltette a birkanyáját, mig egy szép napon meglátta őt egy fiatal gróf,
               aki arra vadászott. Az egyszerü parasztlány annyira megtetszett neki, hogy hivta,
               jöjjön vele a kastélyába, de Julkának volt már vőlegénye is, és vonakodott a grófot
               követni. De ez nem ismert tréfát, felkapta Julkát a lovára és elvitte magával,
               messzire, senkisem tudta, hogy hová. Bizonyára a kastélyába, amely néhány
               mérföldnyire volt a Dombrovától, a krajnai hegyekben. A birkák pedig okos állatok
               voltak és mivel nem volt, aki hazaterelje őket, maguktól állitottak be a gazdájukhoz,
               mielőtt rájuk szakadt az éjszaka.</p>
            <p>A gyermekek nagy csöndben figyeltek Julka történetére és azután még sokféle kérdést
               intéztek Henriettehez. A legkiváncsibb azonban Anti volt, aki igen találóan
               érdeklődött:</p>
            <p>- Honnét tudja, kérem, baronessz, hogy ki vitte el a szép Julkát, amikor senkisem
               látta, hogy hová lett, csak a birkák?</p>
            <p>Ezzel a kérdéssel meglehetősen zavarba hozta Henriettet, aki valóban nem igen tudta,
               hogy erre mit feleljen. A fiatal leány elmosolyodott és keresett valami magyarázatot,
               de ebben a pillanatban egészen különös hangok ütötték meg a fülét. De nemcsak ő
               hallotta, hanem a gyermekek is.</p>
            <p>Mindenki felfigyelt: ének volt és lant-félén kisérték az éneket. Valami bánatos,
               idegenszerü dallamot, amelynek szövegét nem lehetett megérteni.</p>
            <p>- Mi ez? - kérdezte Henriette önkénytelenül, de a gyermekeknek pillanatra
               elkomolyodott vonásai máris kiderültek.</p>
            <p>- Ez Azaldár... - jegyezte meg Otti és nyomban utána ismételték valamennyien:
               Azaldár! Azaldár!</p>
            <p>Erre Henriettenek borult el a tekintete. El is pirult.</p>
            <p>- Azaldár? - kérdezte vontatott hangon. - Hát az mit keres itt?</p>
            <p>De ekkor a gyermekek már talpon voltak és indultak a rejtelmes énekes felkutatására.
               A hang a hegycsucsról jött, a sziklák irányából. Lihegve futottak oda.</p>
            <p>- Otti! Lincsi! Anti! Hová rohantok? - kiáltotta, még mindig zavartan, Henriette. -
               Legalább fogja meg mindenki a kosarát...!</p>
            <p>De kár volt minden szóért, nem hallgatott rá senkisem. Kénytelenül, kelletlenül és
               lényegesen lassubb tempóban követte a gyermekeket.</p>
            <p>- Hogy került ide Azaldár? - gondolta magában. - Véletlenségből? Alig. Akkor tehát
               szándékkal...</p>
            <p>Ezalatt a gyermekek már felértek a hegytetőre, ahol meg is találták a cserkeszt.
               Hangos üdvözlésükből legalább erre lehetett következtetni. De ugyanakkor abbamaradt a
               zene is. És amikor Henriette utolérte védenceit, festői látvány tárult elébe: fent,
               az egyik szikla tetején ült Azaldár, hosszu fekete ruhájában, csizmában, meggyszinü
               nadrágban, prémkucsmájával a fején, a kezében pedig szokatlan alaku huroshangszer
               volt. Derüsen lemosolygott a gyermekekre és a fehér fogsora csak ugy ragyogott a
               napfényben. De amikor megpillantotta Henriettet, elkomolyodott, valami bocsánatkérés,
               félelemféle volt a tekintetében, amint ránézett a fiatal leányra. Azután fürgén
               felemelkedett, egyetlen ügyes ugrással lent termett a földön és kezefejével
               megérintette a kucsmáját, köszönt. Várta, hogy megszólitsák. Henriette egy-két
               másodpercig habozott.</p>
            <p>- Hát maga hogyan kerül ide, Azaldár? - kérdezte azután mégis. A hangja fátyolozott
               volt és ez bosszantotta.</p>
            <p>- Szabad délutánom van, baronessz, - felelte a cserkesz egyszerüen, bizonyos
               alázatossággal, amely mögött azonban határozottan ott volt az önérzet is. - Nincsen
               senkim ezen a környéken, akit felkereshetnék, csak a magányt.</p>
            <p>- Tehát nem is sejtette, hogy mi is kirándultunk a Dombrovára?</p>
            <p>- De. Tudtam. Ebédnél hallottam.</p>
            <p>Henriette arcán különös mosoly futott végig.</p>
            <p>- Szóval, ez alkalommal mégsem a magány vonzotta, - mondta, majd, hogy az élét
               elvegye a dolognak, nyomban hozzátette: - Már annyira összebarátkozott a
               gyermekekkel, hogy meg sem lehet nélkülük, mi?</p>
            <p>Azaldár szemében felcsillogott valami szomoru fény, azután ő is mosolygott.</p>
            <p>- Ugy van, - szólt meggyőződés nélkül. - Egyébként azt gondoltam, sohasem árt, ha
               férfi van a közelükben.</p>
            <p>- Miért? Nincsenek erre rablók, Azaldár!</p>
            <p>- Rablók talán nem, de farkasok vannak.</p>
            <p>- Micsoda? Farkasok?</p>
            <p>Henriette akarata ellenére is elnevette magát, de Azaldár komoly maradt.</p>
            <p>- Vannak farkasok, - ismételte, mintha nem venné észre Henriette hitetlenkedését. -
               Magam fojtottam meg egyet a télen, nem messze innét, amikor még Jankovicséknál kocsis
               voltam.</p>
            <p>- Jé, igazán? Megfojtottál egy farkast? Meséld el, Azaldár! - kiáltották a gyermekek,
               akik körülállták és ugy lesték minden szavát, mint a profétáét. De Azaldár gyöngéden,
               kedvesen elháritotta őket magától. Szeme csak Henriette ajkán csüngött.</p>
            <p>- Hja ugy, télen... - jegyezte meg Henriette, most már maga is egészen komolyan. - De
               nyáron? Sohasem hallottam nyáron farkasokról.</p>
            <p>- Lehet, hogy nyáron nincsenek is ezen a vidéken, - felelte a cserkesz őszinte
               egyszerüséggel. De otthon, minálunk, ott vannak. És ezért gondoltam, nem árt az
               óvatosság. Egyébként bocsánatot kérek, ha alkalmatlankodtam, baronessz. Ez
               semmiképpen sem volt célom...</p>
            <p>Ezzel ismét szalutált és szorosabban fogva a hangszerét, távozni készült. De a
               gyermekek valósággal rávetették magukat és elállták az utját, hangosan tiltakozva még
               a távozás gondolata ellen is.</p>
            <p>Henriettenek összeszorult a szive. Érezte, hogy megbántotta Azaldárt és mi sem állt
               távolabb tőle, ügyetlen, barátságtalan volt, semmi egyéb. Ezt valamiképpen jóvá
               kellett tennie.</p>
            <p>- Alkalmatlankodásról szó sincs, kedves Azaldár, - mondta élénken, - ez félreértés.
               Hálával vesszük a figyelmét és ha már összehozott a véletlen, remélem, hogy velünk
               marad és most már nyiltan részesit bennünket abban az élvezetben, amelyben eddig csak
               titokban volt részünk...</p>
            <p>- ...és segit nekünk a málnát hazacipelni, - tette hozzá Lincsi, szerelmesen
               belekarolva a cserkeszbe.</p>
            <p>Ez a nemvárt kijelentés hangos ellentmondást váltott ki a fiuk oldaláról, de
               egyébként Henriettenek is nagyon kapóra jött, mert ugy érezte, hogy amikor az eddig
               csak titokban nyujtott élvezetről beszélt, ismét valami nem nagyon kedveset mondott
               Azaldárnak. Ezért maga is rászólt Lincsire:</p>
            <p>- Csunya te! Csak cipeld magad a kosaradat, ha már ennyi málnát zabáltál! -
               Azaldárhoz fordulva pedig igy szólt: - Lesz szives bennünket lekisérni a
               málnabokrokhoz? Kell, hogy maga is megizlelje, azután ott is hagytunk mindent és még
               csakugyan eljön a farkas és helyettünk szüretel!</p>
            <p>Ezzel nevetve lefelé indult, a gyermekek pedig a kezénél fogva magukkal ráncigálták
               Azaldárt, aki láthatólag felvidult.</p>
            <p>Az elhagyott málnakosarakhoz érve, a gyermekek is, Henriette is, megkinálták
               Azaldárt, aki szerényen és hálásan elfogadott néhány szemet, majd megismételték az
               előbbi kérést, amire Azaldár a rétre ült, és mialatt a többiek félkörben letelepedtek
               előtte, megütött néhány akkordot és elkezdett énekelni. Ama mélabus, félig szláv,
               félig keleti dalok egyikét, amelyeknek hazája a Kaukazus, a világnak ez a
               vadregényes tája, amely évszázadok óta szinhelye a fajok és vallások véres harcainak,
               a nőrablásnak, a vérbosszunak, a romantikus szerelemnek. Azaldárnak nem volt nagy a
               hangja, de annál melegebb, épugy, mint az előadása érdekes és megkapó, annak dacára,
               hogy sem Henriette, sem a gyermekek egyetlenegy szót sem értettek a szövegből.</p>
            <p>Ezt a dalt - a hallgatóság lelkes buzditására követte egy másik, amely teljesen
               elütött az előbbitől. Valami harci ének lehetett, élénk, nyugtalan ütemü, itt-ott
               feljajduló. A fémhúrok hihetetlen erővel összecsendültek és Azaldár szeme ugy forgott
               az üregében, hogy a gyermekek félelmükben közelebb bujtak egymáshoz. De alig
               hangzott el az utolsó vibráló akkordus, a cserkesz vonásai ismét kiderültek, a szeme
               szeliden mosolygott, maga pedig szerény fejbólintással megköszönte a tapsot.</p>
            <p>- Be kár, hogy nem értjük a szavakat is, - jegyezte meg Henriette elgondolkozva.
               Azaldár éneke mély benyomást tett rá és, anélkül, hogy észrevette volna, hasonló
               érzelmek vettek rajta erőt, mint nemrégen álmatlan éjszakáiban. És mivel nem tudott
               róluk, nem is védekezett ellenük. Vagy talán ugy volt, hogy egyenesen a hatalmába
               került Azaldár különös, igéző tekintetének?</p>
            <p>A cserkesz elmosolyodott.</p>
            <p>- Ezt én sajnálom legjobban, - szólt, Henriette előbbi megjegyzésére válaszolva. -
               Tudok ugyan néhány orosz dalt is - mondta -, de attól félek, hogy azokkal sem járnék
               jobban.</p>
            <p>- Én is azt hiszem, - felelte a fiatal leány, majd rövid gondolkozás után, nem minden
               habozás nélkül, hozzátette: - De hiszen oly kitünően, minden hiba nélkül beszél
               németül... Nem tud németül énekelni is?</p>
            <p>Azaldár szemében felcsillogott valami, de ez a fény nyomban ismét elaludt.</p>
            <p>- De tudok, - felelte. - Tudok egy dalt...</p>
            <p>- Jaj, kérlek, énekeld! - könyörögtek a gyermekek. A cserkesz azonban más oldalról
               várta a biztatást. Halkan, játszva, pengette a lantját és maga elé nézett. Csak
               amikor a gyermekek ujból ostromolták, Henriettehez fordult:</p>
            <p>- Parancsolja, baronessz?</p>
            <p>- Mit? - kérdezte Henriette szórakozottan.</p>
            <p>- Azt a német dalt, az egyetlent, amit tudok...?</p>
            <p>- Hogyne, hogyne, sőt!</p>
            <p>Azaldár ismét meghajtotta magát, azután preludált a hangszeren, majd énekelt:</p>
            <p>Du mein Gedanke, du mein Sein und Werden,</p>
            <p> Du meines Herzens erste Seligkeit!</p>
            <p> Ich liebe dich, wie nichts auf dieser Erden,</p>
            <p> Ich liebe dich in Zeit und Ewigkeit...!</p>
            <p>Griegnek ez az ismert, érzelmi dala volt és már az első hangoknál ugy érezte
               Henriette, hogy elönti orcáját a vér. A szive verése pillanatra mintha elállt volna,
               de azután annál erősebben dobogott. De senkisem vette észre a zavarát, mert a
               gyermekek csak Azaldárra figyeltek, az utóbbi pedig, láthatólag szándékkal, kerülte a
               tekintetét és messzire elnézett a sikság felé. Csak egyetlenegyszer, mielőtt
               befejezte a dalt, találkozott a tekintetük, de ez is olyan volt, hogy mindketten
               rögtön ismét lesütötték a szemüket. Elhangzottak a befejező akkordok, halkan,
               elhalóan. Azaldár lehajtotta a fejét és igy maradt egy-két másodpercig,
               mozdulatlanul.</p>
            <p>Igy tett a hallgatósága is, de azután felugráltak a gyermekek és megölelték exotikus
               barátjukat, kérve, ismételje meg a dalt. Henriette is felkelt és lassan, gépiesen
               lépett elébe.</p>
            <p>- Köszönöm, Azaldár - szólt remegő hangon -, nagyon, nagyon szép volt...</p>
            <p>Kezet nyujtott neki, Azaldár pedig ugy kapott a kéz után, mintha azt egyenesen az
               Égből nyujtanák neki és megcsókolta. Henriette ijedten huzta vissza a kezét.</p>
            <p>- Bocsánat, - hebegte boldogan Azaldár, de egyszersmind félve is attól, hogy magára
               vonta a fiatal leány haragját. - Baronessz nem is tudja, hogy milyen nagy jót tett én
               velem...</p>
            <p>- Azzal, hogy megszoritottam a kezét?</p>
            <p>- Azzal, baronessz. Én már egészen leszoktam az ilyesmiről...</p>
            <p>- Szegény Azaldár...</p>
            <p>Henriette önkénytelenül rajtafelejtette a tekintetét. A szeme, mintha könnyezett
               volna. De azután, mintegy kiszabaditva magát, egészen megváltozott hangon,
               kiáltotta:</p>
            <p>- Istenem! Haza is kell ám mennünk, gyerekek! Egészen megfeledkezünk róla. Egy-kettő!
               Fogja mindenki a kosarát és menjünk!</p>
            <p>A kicsinyek szabadkoztak, de Henriette hajthatatlan maradt. Azaldár viszont, mintegy
               varázsütésre ismét visszazökkent a „rabsorba” és mig a gyermekek csak immel-ámmal
               készültek neki az indulásnak, addig ő a hátára akasztotta a hangszerét és felkapta az
               összes kosarakat, majd szeliden, alázatosan leste gazdája leányának parancsait.</p>
            <p>Hazamenet, tisztességtudóan, bizonyos távolságban akarta követni a kis társaságot, de
               egyszerre csak azon vette magát észre Henriette, akit ez egyébkent is feszélyezett,
               hogy egymaga jár elől, mert a gyermekek egymásután elmaradoztak mellőle és Azaldárba
               kapaszkodtak. Megállt tehát és nevetve kérdezte:</p>
            <p>- Hát énvelem nem jön senki?</p>
            <p>Ennek a panasznak egyáltalában nem volt semmiféle hatása és a gyermekek, röstelkedve
               és mosolyogva még jobban odabujtak Azaldárhoz. Végül csak Anti tett némi
               előkészületet arra, hogy Henriettehez szegődjék. Azaldár persze - -</p>
            <p>De a fiatal leány nem vette tragikusan az esetet és bevárta, mig Azaldár is, a
               gyermekek is, egészen utolérték.</p>
            <p>- Mivel a hegy nem jön Mahomethez, Mahomet megy a hegyhez, - jegyezte meg jókedvüen
               és Azaldárra nézett, aki hálás szempillantással, szerényen megjegyezte:</p>
            <p>- Már pedig ez esetben mégis csak a hegy jött el Mahomethez...</p>
            <p>Ha csak ketten lettek volna, bizonyára vagy be is fejeződik ezzel a társalgás, vagy
               pedig olyan mederbe terelődik, amelynek a végét és következményeit sem Henriette, sem
               Azaldár nem tudták volna belátni. De igy a gyermekek gondoskodtak róla, hogy meg ne
               akadjon a beszélgetés. Mint más alkalmakkal is, most is állandóan mindenféle
               kérdésekkel ostromolták a „pajtásukat”, Azaldár viszont vigyázott arra, hogy a
               legártatlanabbnak látszó válaszaiban mindig akadjon olyasmi is, ami kizárólag
               Henriettenek szólt. És a fiatal leány, aki éppenséggel nem volt együgyü, meg is
               értette a célzásokat, és, bár be nem vallott, de annál őszintébb csodálattal adózott
               Azaldár leleményességének, nagyvilági rutinjának.</p>
            <p>Ettől a naptól kezdve létezett köztük egy közelebbről bajosan meghatározható lelki
               kapocs, egy láthatatlan aranyhid, amelyen mindenféle gondolatok, érzések közlekedtek,
               az a bizonyos fluidum, amelyet a megcsontosodott tudósok emlegetnek, ha méltóságukon
               alulinak tartják, hogy egyszerüen kimondják, hogy - szerelem.</p>
            <p>Ebédnél, vacsoránál egy-egy szempillantás, amely többet mondott, mint ezer szó, de
               különben, napközben is, egy-egy rövid kérdés meg válasz, a folyosón, az udvaron,
               képezte most már a legnagyobb boldogságát két embernek, akik közül az egyik egyelőre
               nem is kivánt foglalkozni azzal a kérdéssel, hogy mindez hová vezessen, mig a másik,
               bármennyire is kapaszkodott egy csodába illő megoldás gondolatába, ha magára maradt,
               mégis csak kellett, hogy azt mondja magának: - reménytelen...!</p>
            <p>És most, édesatyja megjegyzése, még akkor is, ha egészen ártatlan volt, jelezte a
               közelgő veszedelmet. Mert hogy igy nem maradhatott tovább, azt Henriette
               ösztönszerüleg érezte. De arról, hogy mi fog történni, sejtelme sem volt. Ezért
               zokogott is és a párnáiba temette szép fekete fejét.</p>
           
         </div>
       <div type="chapter">
            <head>III.</head>
            <p>A nagymama és Borrich Ádám, amint megbeszélték, egy-két napig csakugyan „nyitva
               tartották a szemüket”, de mivel nem észleltek semmit sem, amit bármiképpen is
               gyanusnak lehetett volna minősiteni, az éberségük magától elaludt ismét. De nem is
               beszéltek többé az egészről. Ehhez hozzájárult, hogy nemsokára másvalami kötötte le
               Borrich figyelmét, sőt idejét is: pesti rokonai révén, egy már régebben betegeskedő
               közeli atyai rokon állapota sulyos fordulatáról értesült, amely őt anyagilag is
               érinti, lévén az öreg Borrich Boldizsár báró sok száz hold tulajdonosa Vasmegyében,
               amelyekre, legalább részben, Ádám báró épannyira igényt tarthatott, mint a családnak
               egy másik, de nálánál sokkal szemfülesebb ága. Azon mult, végrendelkezett-e az öreg
               ur, vagy sem? Mert ha igen, akkor félős volt, hogy a „szemfülesek” még utolsó
               pillanatban is a maguk javára aknázzák ki a helyzetet.</p>
            <p>Sokat töprengtek édesanyjával együtt, hogy mitevők legyenek. Borrich a maga részéről
               eleinte azon az állásponton volt, hogy nem avatkozik a dologba és történjék minden
               Isten akarata szerint. De az anyjának azután mégis sikerült őt meggyőznie arról, hogy
               itt nem annyira Isten akaratáról, mint inkább a másik ág mesterkedéseiről volt szó,
               valamint, hogy éppen a fennforgó állapotoknál fogva, a szerencsétlen békekötés
               folytán idegenbeszakadt magyar urra nézve nem lehetett közömbös annak a lehetősége,
               hogy Csonka-Magyarországon is földhöz jusson.</p>
            <p>Ennek azután az lett a vége, hogy Borrich a leányára bizta a gazdaságot és, miután
               nem csekély utánjárással megszerezte a szükséges uti okmányokat, felutazott
               Budapestre, hogy az ottani rokonokkal is megtanácskozza a dolgot. De alighogy néhány
               napot töltött Pesten, máris bekövetkezett a nagybátyja halála, le kellett utaznia a
               temetésre Vasba, ott viszont, éppen az örökség körül, olyan bonyodalmak keletkeztek,
               hogy ujabb tárgyalások váltak szükségessé, még pedig ügyvéd bevonásával, a magyar
               fővárosban.</p>
            <p>Igy telt el hét hét után és Borrich még mindig csak Pesten tárgyalt, mig Henriette,
               büszkén a reá bizott hatáskörre, Páltornyán intézte a dolgokat, még pedig kitünően.
               Ezt elismerte, nagy megnyugvással, minden levélben Borrich is, akinek Henriette
               majdnem naponta részletesen beszámolt az eseményekről. Pontosan referált a kicsépelt
               gabona mennyiségéről, a vaj- és sajtgyártásról, épugy, mint a baromfiudvarban
               észlelhető dolgokról, amelyek fölött csakis vérbeli gazdasszony képes izgulni.</p>
            <p>Ez a nagy és felelőségteljes hivatás teljes mértékben lefoglalta Henriette minden
               idejét, ha nem is minden gondolatát. Mert hát ott volt a közelében legtitkosabb
               érdeklődésének tárgya, Azaldár. Mint hű kutya a gazdáját, ugy követte a cserkész
               Henriettet, bárhová ment, bárhová lépett. De mindig feltünés nélkül tette ezt és
               nesztelenül és többnyire ugy is tünt el ismét, amint megjelent, váratlanul. Ha
               Henriette hajnalkor utánanézett a fejésnek, egyszerre csak Azaldár is, mintegy
               véletlenül, megfordult a tehénistállóban. Vagy a tejet kérte a kastély számára, vagy
               meghozta a botosispánnak a bicskáját, amelynek a kifenésére előtte való nap
               vállalkozott. És amikor Henriette kint volt a cséplőgépnél, többször is talált
               ürügyet arra, hogy maga is megfordulhasson ott. Kivitte a postát, vagy utasitást jött
               kérni valamire, üzenetet közvetitett az öreg méltósága részéről, vagy jelentette,
               hogy valamelyik hatósági közegnél mit végzett. Mert a hatóságokkal rengeteg baja volt
               állandóan az embernek.</p>
            <p>Henriettet mélyen meghatotta ez a ragaszkodás, annál is inkább, mert már régen tul
               volt azon, hogy abban ne lásson mást, mint szolgai hűséget. Mellette csodálta Azaldár
               önfegyelmezettségét, tapintatát. Egyetlenegyszer sem lépte át a helyzet által
               szabott határokat, még akkor sem, ha négyszem között beszéltek egymással. Eleinte ez
               a magatartás nagyon megnyerte Henriette tetszését, mert ennek köszönhette
               elfogulatlanságát a környezetével szemben, biztos fellépését. De azután jött idő,
               amikor kételyei támadtak aziránt, nem él-e tévedésben Azaldár érzelmeit illetőleg,
               nem képzelődés-e csupán az egész titkos boldogsága?</p>
            <p>És most, hogy ilyen gondolatai is keletkeztek, látta csak, milyen mértékben került
               már ennek az érzelemnek a hatalmába, amelyet még nem is olyan régen ártatlan játéknak
               volt hajlandó minősiteni. Gyötrő fájdalmat érzett, ha átengedte magát legujabb
               gyanujának és azt képzelte, hogy a világon ő a legszerencsétlenebb teremtés. Hiába
               igyekezett Azaldárnak egy-egy szempillantásából reményt meriteni, de hiába
               próbálkozott szembe nézni azzal az eshetőséggel is, hogy Azaldár csakugyan nem érez
               iránta többet, mint amennyit alárendelt viszonyánál fogva szabad volt éreznie: nem
               találta meg többé az utat, amely visszavitte volna abba az izgalomnélküli, de biztos
               nyugalomba, amelyben azelőtt folyt le egész élete.</p>
            <p>Ez nem is maradhatott igy, itt történni kellett valaminek, vagy az egyik, vagy a
               másik irányban. Igy legalább érezte Henriette és, mivel ez volt a meggyőződése,
               talán feltett szándék nélkül, de mégis maga tett róla, hogy valami történjék.</p>
            <p>Egy éjszaka - csodásan szép augusztusi nap után - ismét álmatlanul feküdt az ágyán és
               tépelődött. A gyümölcsösre nyiló ablaka nyitva volt és a kastély mögül világitó hold
               ezüstös fényében ragyogott előtte az egész táj. Semmi sem zavarta meg a fenséges
               csöndet, csak itt-ott egy kutyaugatás, egyéb semmi.</p>
            <p>De mégis. Mintha valahonnan, igen messziről alig hallhatóan, valamiképen zene
               vegyülne a csöndbe. Henriette felült és figyelt. Csakugyan: egészen tisztán hallotta
               most, sőt azt képzelte, hogy nem ismeretlen előtte, amit ott, valahol, messze a
               gyümölcsön tul játszik valaki. Hogyne: hisz ez a Grieg-dal volt, amelyet akkoriban,
               a Dombrován, Azaldár énekelt német nyelven...</p>
            <p>Henriettenek oly erősen kezdett dobogni a szive, hogy azt hitte, minden pillanatban
               kettéreped. De azután kiugrott az ágyból, az ablakhoz rohant és visszafojtott
               lélegzettel figyelt, nem ismeri-e meg Azaldár hangját is?</p>
            <p>De nem énekelt senki, csak húros hangszert pengetett valaki és ez Azaldár lantja volt
               és az, aki pengette, csakis maga volt, Azaldár!...</p>
            <p>Nem hiszem, hogy akadt volna fiatal leány, aki hasonló helyzetben, ennek minden
               kétséget kizáró módon való megállapitása után, szépen visszafekszik az ágyacskájába
               és a Grieg-dal izzó dallamával álomba ringattatja magát. Azt viszont, amit Henriette
               tett, nem merném feltételezni minden századiktól sem.</p>
            <p>Henriette ugyanis nem soká gondolkozott, hanem magára kapta könnyü, rózsaszinü
               pongyoláját és ugy, mint volt, bontott hajjal, mezitláb kiosont a szobából, azután
               le a lépcsőn - (a hold, tudjuk, kedvez az ilyen meggondolatlanságoknak) - majd,
               miután óvatosan kinyitotta a meglehetősen nehéz kaput, vigyázva, hogy ne recsegjen a
               régi zár, kilopódzott a gyümölcsösbe és egy almafa alá menekült, ahol egy percre
               megállt. Két dologra figyelt: nem hallatszik-e valami gyanus nesz a ház vagy a major
               felől, meg hogy szól-e még Azaldár lantja. Minden ugy volt, amint remélte. A
               kastélyban nem ébredt fel senki, s a zenét is tisztán hallotta. Még pedig nem is
               valami nagy távolságból, amint még az imént gondolta, hanem legfeljebb a kert
               végéből, ahol szőlőlugasban egy kis fehér pad állott.</p>
            <p>Szaladt tehát előre. Egyik fa árnyékából a másikba, meg-megállva, hogy ujból
               figyeljen a kastély felé, nem vette-e észre mégis valaki a szökését? De ettől nyugodt
               lehetett. Mert a kastélyban mélyen aludt mindenki, sőt még a kövér szakácsné
               horkolása is hallatszott, aki asztmája miatt télen-nyáron nyitott ablak mellett
               szokott aludni.</p>
            <p>Még egy ugrás és ott állt előtte a szőlőlugas. Nem tévedett: ott pengették a furcsa
               kis lantot. Most már oly erősen dobogott a szive, hogy a dobogása belevegyült abba a
               halk, mélabus dalba, amelynek hallatára hangosan fel tudott volna zokogni. Még egy
               lépést tett előre, de itt egyszerre elhagyta a bátorsága. Hátha mégsem Azaldár volt,
               hanem egyike azoknak az oroszoknak, akik a gazdaságban voltak alkalmazva? De még
               akkor is, ha maga Azaldár volt, - nem volt-e hihetetlenül vakmerő és illetlen valami,
               amit müvelt?</p>
            <p>Ettől a gondolattól annyira megijedt, hogy önkénytelenül hátralépett, még pedig egy
               félig elrohadt deszkára, mint amilyenekkel a melegágyakat szokták betakarni. A
               deszka kettétörött és e pillanatban elhallgatott a zene is a lugasban. A következő
               másodpercben pedig már meg is jelent a lugas nyilásában egy tetőtől talpig fehérbe
               burkolt férfiu, kezében a lant, fején fekete prémkucsma - Azaldár.</p>
            <p>Még egy másodperc és a sasszemü cserkesz tisztában volt vele, hogy mi és ki zavarja
               meg visszavonultságában.</p>
            <p>- Henriette!</p>
            <p>- Azaldár!</p>
            <p>A harmadik másodpercben egymás karjaiba repült két titokzatos alak. A hold ekkor egy
               kis felhő mögé bujt, de még ugy vélte látni, hogy ott lent, a lugas előtt, egyetlen
               nagy csókban összeforrt két száj.</p>
           
         </div>
       <div type="chapter">
            <head>IV.</head>
            <p>Páltornya, 19.., augusztus 10.</p>
            <p>Édes fiam!</p>
            <p>Már régebben érzem szükségét annak, hogy egyszer már magam is adjak Neked felőlünk
               hirt és igy ma én irok Neked, Henriette helyett, aki ismét egész napra kiment a
               csépléshez, Bélapusztára, ahol még ma akarják befejezni a munkát. A leányodtól tudod,
               hogy a gazdaságot illetőleg minden a legnagyobb rendben folyik a megszokott
               mederben. Most látszik csak, hogy mily előrelátó voltál, amikor gondod volt rá, hogy
               a kislányod mindenbe beletanuljon!</p>
            <p>A Bimbó tegnap reggelre üszőborjat ellett, délután pedig a traktorral volt valami
               baj, de Azaldár rövidesen ismét rendbehozta a gépet. Az egyik szelep el volt dugulva
               attól a rossz benzintől, amit legutóbb szállitottak. Azaldár különben vesz
               itatatóspapirt és maga fogja desztillálni a szeszt...! Amint látod, ez a fiu mindenre
               tud orvosságot és ma már oly nélkülözhetetlen Páltornyán, hogy el sem tudom képzelni,
               hogy mit kezdünk majd, ha ma-holnap mégis csak meg kell tőle válnunk.</p>
            <p>Ez pedig, édes fiam, olyan eshetőség, amellyel, sajnos, számolnod kell, mert Azaldár
               - felmondott! Képzelem, mennyire meglep majd Téged ez a hir, de a fennforgó
               körülmények között magam is belátom, hogy Azaldár nem maradhat többé Páltornyán.</p>
            <p>Az történt, hogy Azaldár ma reggel beállitott hozzám és szokott komolysággal, kissé
               szertartásosan megkért, hallgatnám meg mondanivalóját. Azt gondoltam, hogy valami
               jelentéktelenebb dologról van szó, amelynek, mint rendesen, érdemenfelüli fontosságot
               tulajdonit, de azután feltünt, hogy abban a bizonyos fekete ünneplőruhában van,
               amelyet az utóbbi időben csak kimenőjekor szokott magára ölteni. Kezdtem sejteni,
               hogy valami baj van és hellyel kináltam meg, de ő meghajtotta magát és állva
               maradt.</p>
            <p>- No, hát akkor csak beszéljen, kedvesem, - mondtam kiváncsian - mit tehetek
               magáért?</p>
            <p>- Sokat, méltóságos báróné, - felelte ő szeliden. - Ha azt mondanám, hogy az életem
               boldogságáról van szó, - folytatta, - ezzel igazat mondanék ugyan, de még ez sem
               volna jogcim arra, hogy a méltóságos báróné kegyes jóindulatához folyamodjam. De még
               egy másik lény boldogsága is forog kockán, még pedig olyasvalakié, aki legközelebb
               áll a báróné és a báró ur szivéhez. Henriette baronesszt értem. Mi szeretjük egymást
               és egymáséi akarunk lenni...</p>
            <p>Szószerint irom le ezeket, nehogy félreértés legyen és nehogy azt hidd, hogy talán
               Minkáról van szó, akiről az utóbbi időben azt képzeltem, hogy Azaldárra kacsintgat.
               Ha nincs szék a hátam mögött, hát hanyattvágódom. Azt hittem, hogy vagy nem hallok
               jól, vagy hogy Azaldár, sorsa fölötti bánatában, hirtelenül meghibbant. Már körül is
               tekintettem, hogy s miként tudnék baj nélkül kijutni a szobámból, amikor besurrant
               Henriette is, és se szó, se beszéd, a nyakamba borul és rettenetesen elkezd zokogni.
               De aztán ő is elkezdi:</p>
            <p>- Édes jó nagymama, minden ugy van, amint Azaldár, ez a drága, egyetlen, mondja!
               Könyörüljön meg rajtunk és segitsen meg bennünket! Mert mi nem tudunk egymás nélkül
               élni!</p>
            <p>Leültem, mert a térdeim elkezdtek remegni és szédültem. Eszembe jutott, hogy milyen
               könnyelmüen siklottunk át ezek fölött, amikor saját magunktól máris egyszer
               gondoltunk erre a lehetőségre! És ime, amitől féltünk, vagy jobban mondva amitől nem
               féltünk, máról-holnapra bekövetkezett. Hogy ez miként történhetett? Ennek csak az
               Uristen a megmondhatója!</p>
            <p>Én csak néztem és néztem és hallgattam őket, amint egymásba karolva, ott álltak
               előttem és kapacitálni igyekeztek engem. Hiába erőltettem meg a szegény eszemet,
               képtelen vagyok visszaidézni azokat az érveket, amelyeket felhoztak a maguk igaza
               mellett. Csak egyre emlékszem: állandóan hangsulyozták, hogy lehetetlen, hogy
               Azaldár továbbra is megmaradjon a házunknál az eddigi minőségben, valamint hogy ő
               azon lesz, hogy mielőbb olyan álláshoz jusson, amely lehetővé teszi, hogy
               szégyenkezés nélkül megkérhesse tőled Henriette kezét. Abban reménykedik, hogy
               Szergej utján talán ő is, rangjának és születésének megfelelőbb pozicióhoz jut az
               itteni udvarnál, de megpróbálja azt is, nem tud-e, régebbi összeköttetéseinél fogva,
               valamiképpen elhelyezkedni Uj-Törökországban, ahol rokonai is vannak. Ha jól
               értettem, egy ideig tolmácsi vagy efféle minőségben működött is már a bécsi török
               követségen, mielőtt erre a vidékre került. Ezek persze mind lehetetlen ideák és
               megrémülök még az arra való gondolattól is, hogy a mi szegény kis Henriettünk ilyen
               vad népek közé kerülhetne, hárembe, tudom is én, vagy még tiz más fehércseléddel
               együtt!</p>
            <p>Ki sem mondhatom, mennyire fáj a szivem, hogy kénytelen vagyok Téged, egyéb gondjaid
               közepette, ezzel a dologgal is zaklatni. De nem hallgathattam el előtted, ugyebár és
               Henriette is, Azaldár is külön megkértek, tudatnám Veled óhajukat már előre és
               támogatnám Nálad szivbeli ügyüket.</p>
            <p>Nem akarok elébe vágni elhatározásodnak és a magam részéről másképpen képzeltem
               Henriette férjhezmenetelét, de bizonyos, hogy ha eltekintünk a szokatlan
               körülményektől és ha elfelejtjük, hogy mily idegen és távoleső számunkra Azaldár
               származása, hazája, multja, családja, ő mégis annyi tanujelét adta már eddig is
               életrevalóságának, tisztességének, ragaszkodásának, hogy nem szabad őt egyszerüen
               elutasitani kérelmével. Henriette sem könnyü jellem ám és bizonyos, hogy ha már maga
               is tultette magát azokon a nehézségeken, amelyek egy ilyen házasság ellen szólnak,
               nem fog egykönnyen lemondani az akaratáról. Itt kell valami megoldást találni.</p>
            <p>Rajtam kivül még senkisem tud a dologról és minden feltünést elkerülendő, Azaldár
               csak a napokban hagyja el a házunkat és utazik Belgrádba. Maga is, amint már meg is
               irtam különben, lehetetlennek tartja, hogy - még ha el is lehetne titkolni az egészet
               a cselédség előtt - mindazok után, amik történtek, továbbra is egy fedél alatt
               maradjon, mostani minőségében, Henriettel.</p>
            <p>Még csak egyre kérlek: ne haragudj a kislányodra! Szemrehányásokkal illetem
               önmagamat, hogy talán nem voltam eléggé körültekintő, de semmit sem láttam és a
               fiatalok arról biztositanak, hogy már igen régi dolog, ami már jóval előbb vette
               kezdetét, minthogy elutaztál.</p>
            <p>Türelmetlenül várom a válaszodat és kérem az Egek Urát, segitene meg eltalálni a
               leghelyesebb megoldást!</p>
            <p>Teli gonddal, de változatlan nagy szeretettel csókol</p>
            <p>anyád.</p>
            <p>Budapest, 19.. augusztus 13.</p>
            <p>Édes jó Anyám,</p>
            <p>igaza van: kedves levelének tartalma nagyon meglepett, hogy ne mondjam:
               megsemmisitett. Nyomban vasutra akartam ülni, de vasárnap lévén, nem tudok
               lejelentkezni a rendőrségen, ezenkivül éppen holnap fontos tárgyalásom van az örökség
               miatt, szóval, el sem mozdulhatok innét. De ez talán szerencse is. Mert ha otthon
               vagyok, nem tudom, nem ragad-e el hirtelen természetem és nem teremtek-e olyan
               helyzetet, amelyet jóvátenni többé nem lehet.</p>
            <p>Azt irja édesanyám, ne haragudjak Henriettre! Nem csekélység, amit tőlem kiván, de
               igyekszem tárgyilagosan megitélni gyermekem viselkedését. De akárhogyan is nézem a
               dolgot, bizonyos, hogy jó adag könnyelmüség kellett hozzá Henriette részéről, hogy a
               nála, nyilván már az első perctől kezdve meglévő vonzalom, fait accompli-vé
               fejlődhessen. Ez mutatja egyébként azt is, hogy nem volt semmi bizalma sem magához,
               sem énhozzám, mert ha idejében szól, akkor minden komolyabb nehézség nélkül
               megakadályozhattuk volna a bonyodalmakat. Azaldárt illetőleg pedig az a véleményem,
               hogy igen rutul és alattomosan élt vissza a helyzettel. De most már hiába minden
               rekriminálás és csak azt sajnálom, hogy valaha is megkönyörültem ezen az egész
               földönfutó népségen, amidőn befogadtam a házamba!</p>
            <p>Henriette tehát nem tud többé élni Azaldár nélkül! Nem akarom megvizsgálni, hogy
               mennyire komoly vagy megfontolt ez a kijelentés. Ha a leányom feleslegesnek tartotta,
               hogy tőlem tanácsot kérjen, még mielőtt maga határozott a sorsa fölött, akkor azt sem
               kivánhatja, hogy meggondolatlan lépése után a magam részéről mást is tartsak szem
               előtt, mint kizárólag a nevem, a családom becsületét. Ez a szempont pedig
               kötelességemmé teszi, hogy mindenekelőtt tudakozódjam Azaldár voltaképeni
               kilétéről, viselt dolgairól, körülményeiről, amit eddig elmulasztottam, mert nem
               számolhattam komolyan azzal a lehetőséggel, hogy az inasom a - leányom kezére is
               pályázhatna.</p>
            <p>Információimtól teszem függővé elhatározásomat. Hogy miként szerzem be őket, e
               pillanatban még nem tudom, de bizonyos, hogy nem lesz könnyü feladat. Addig is
               azonban magam is ragaszkodom hozzá, hogy Azaldár mielőbb hagyja el Páltornyát,
               Henriettetől pedig elvárom, hogy elhatározásomig megfékezi érzelmeit és legalább
               kifelé óvja meg a decorumot.</p>
            <p>Azaldár most már ne nyuljon hozzá se a benzinhez, se máshoz, hanem csak utazzék el
               Isten hirével Belgrádba vagy máshová. Legjobb szeretném, ha egyenesen a Kaukázusba
               váltaná meg a vasuti jegyét. Terveit illetőleg azonban nagyon téved, ha azt hiszi,
               hogy - udvari soffőrhöz is adnám a leányomat. Talán akad számára más foglalkozás is,
               ha az Égben csakugyan ugy határoztak volna, hogy báró Borrich Ádám veje lesz
               belőle!</p>
            <p>Remélem, nem engedtétek meg a Bimbónak, hogy nyaldossa a borját, mert különben baj
               lesz a tejjel. Ha legközelebb irtok, tudassátok a bélapusztai cséplés kilónkénti
               eredményét.</p>
            <p>Maradtam kézcsókolással, hálás fia</p>
            <p>Ádám.</p>
            <p>U. i. Ne mutassa meg kérem Henriettenek ezt a levelet. Amint utólag látom,
               keményebben irtam, mint ahogyan akartam. Mondja meg neki, hogy nagyon haragszom rá,
               de idővel talán meg tudok neki bocsátani, meg, hogy ne veszitse el a fejét, mert,
               amennyire tudok, akarok rajta segiteni.</p>
            <p>Fenti.</p>
            <p>Azalatt, hogy ez a levélváltás történt, Henriette és - látszólag Azaldár is - valami
               keveset törődött azzal, hogy mekkora hullámokat vert fel az ő ügyük két más embernek
               a lelkében és különösen a fiatal leány meg sem birta volna érteni, hogy a nagyanyja
               és az apja nem osztoznának a boldogságában. Hisz mindig annyira szerették,
               kényeztették, mindig csak ő állt az érdeklődésük központjában, ugy hogy néha az volt
               az érzése, hogy ez talán még nénje, Adrienne rovására is megy!</p>
            <p>Ha vigyáztak is arra, hogy kifelé megtartsák az eddigi határokat - (Azaldár azalatt a
               néhány nap alatt, amit még Páltornyán töltött, épugy végezte a szolgálatot, mint
               eddig) -, mégis egészen más volt a helyzet közöttük, mint azelőtt és még a jó
               nagymamának most már hatványozott ellenőrzését is könnyü szerrel sikerült
               kijátszaniok, hisz özv. Borrichné öreg volt, nem lehetett állandóan a nyomukban.
               Annyi elrejtett szoba, folyosó, zug volt a kastélyban, annyi pompás, csendes helye a
               parknak, hogy egész sereg kémre lett volna szükség Henriette őrzésére. De a gazdaság
               sem maradhatott - gazda nélkül, s igy minden óvatossági rendszabály illuzorissá vált.
               A szerelmesek alaposan ki is használtak minden lehetőséget, csak a holdvilágos
               éjszakákról kellett lemondaniok, mert abból aztán a nagymama már nem engedett, hogy
               Henriette nála ne aludjék, lent, az első emeleten.</p>
            <p>De ezek a szép napok is elteltek és megérkezett a bucsu pillanata. Borrich üzenete,
               amelyen az öreg dáma még enyhitett is kicsit, megkönnyitette Henriette fájdalmát és
               tele a legszebb reményekkel, bizalommal nézett a jövőbe. Hiszen talán nemsokára
               látják viszont egymást és akkor talán el sem kell menniök Páltornyáról!</p>
            <p>Azaldár nagyon komoly volt és még szertartásosabb, mint rendesen. Már a cselédekre
               való tekintettel, akik testületileg kiálltak a kapu elé, hogy ők is bucsuztassák a
               derék cserkeszt, a szegény herceget, aki nem szégyelte az ő kenyerüket, s akit
               mindannyian nagyon megszerettek. És ez a nagy nyilvánosság fájt talán legjobban a
               bucsu pillanatában Henriettenek, mert nem borulhatott a nyakába a szerelmesének, mint
               ahogyan szive szerint kivánta.</p>
            <p>Megküzdve a könnyek áradatával, visszafordult tehát és fellopódzott a toronyszobába,
               ahonnan nemcsak sóvárgó tekintetével, hanem érzelmeinek egész hevével is követte a
               poros országuton Azaldárnak mindjobban eltávolodó alakját. És amikor már nem látta,
               térdre borult és imádkozott.</p>
           
         </div>
       <div type="chapter">
            <head>V.</head>
            <p>Borrich hiába törte az eszét, miként szerezhetné meg azokat az adatokat, amelyek arra
               kellettek neki, hogy nyugodt lelkiismerettel hozzáadhassa a leányát Azaldárhoz, aki,
               ha egyébként nagyon mégis kedvelte, mégis csak vadidegen ember volt. Megnehezitette a
               feladatát az is, hogy senkit sem akart beavatni Henriette regényébe. Ő legalább igy
               tartotta és már előre is röstelkedett, ha arra gondolt, hogy - amennyiben csakugyan
               lenne ebből a házasságból valami, - kénytelen lesz tudatni a barátaival, rokonaival,
               hogy az ő, Borrich Ádám leánya férjhez megy valami exotikus herceghez!</p>
            <p>Hosszu töprengés után eszébe jutott, hogy egyik atyjafiának, Berzenkey Lászlónak a
               veje a külügyminisztériumban szolgál. Valószinünek látszott, hogy odafenn a Várban
               talán mégis csak utbaigazithatnák abban a tekintetben, hogy kihez kellene
               információért fordulnia? Át is rándult Budára, ahol fiatal rokonának előadta a
               dolgot, természetesen óvatosan kerülve mindent, amiből a másik még csak sejthette
               volna is, hogy miért van szüksége ezekre az adatokra.</p>
            <p>A miniszteri titkár szeretetreméltóan fogadta, de bizony nem igen tudott
               tanácsot.</p>
            <p>- Ezek az oroszok elárasztották a világot, nekünk is elég bajunk van velök, - mondta,
               kicsit fontoskodva, ami egyébként hozzátartozik ahhoz, hogy valakiből idővel
               hasznavehető diplomata legyen. Budapest is tele van orosszal és ezek közül is minden
               második hercegnek mondja magát. De cserkesz? Tudtommal egy sincs közöttük. Azonban
               feltétlenül fogok érdeklődni a dolog iránt. Van itt az ugynevezett cári kormánynak
               egy hivatalos képviselője, - hátha ő tud tanácsot?</p>
            <p>Meg kell hagyni, hogy ez a fiatalember vagy még nem volt vérbeli bürokrata, vagy
               pedig, amikor erre a pályára lépett, fogadalmat tett, hogy szakit a régi
               hagyományokkal, mert már másnap arról értesitette Borrichot, hogy a cári
               ügyvivőségen, ahol személyesen eljárt, nem tartják kizártnak, hogy egy Azaldár
               Temirga bey nevü egyén annak idején tényleg szolgált a császári orosz hadseregben,
               ellenben semmiféle jegyzékük, névtáruk nincsen, amelyből ezt meg is lehetne
               állapitani. A név, szerintük feltétlenül cserkesz nemzetiségre vall és jóhangzásu, a
               hercegi cimet viszont sok cserkesz tiszt használta, ami ellen a császári udvarnagyi
               hivatal ugyan nem emelt kifogást, de elvileg függőben tartotta az erre való
               jogosultság kérdését.</p>
            <p>Ez az információ, amelynek az volt az egyetlen értéke, hogy nem váratott magára
               sokáig, tehát érdemben semmivel sem vitte előbbre a dolgot és Borrichnak más irányban
               kellett keresnie a maga elé tüzött feladat megoldását.</p>
            <p>Mégegyszer elővette édesanyja levelét és csak most akadt meg a szeme azon, hogy
               Azaldár valamikor tolmácsi vagy hasonló minőségben működött a bécsi török követségen
               is. Hogy ez eddigelé egészen elkerülte a figyelmét! Nem habozott sokáig és mivel
               egyéb ügyei nem tették szükségessé a Pesten való maradását, legalább a legközelebbi
               napokban nem, megszerezte az osztrák vizumot és Bécsbe utazott, ahol első utja nem is
               a férjnél lévő leányához, hanem egyenesen a török követségre vitte.</p>
            <p>Itt nagy előzékenységgel fogadták és Mehemed ben Omár effendi követségi tanácsos sok
               figyelemmel hallgatta végig a kérelmét.</p>
            <p>- Nagyon megszerettük ezt a fiut, - igy fejezte be Borrich meglehetősen körülményes
               előadását, és ha tudnék róla jó információkat szerezni, hát bizony szivesen
               foglalkoztatnám más, a születésének, műveltségének jobban megfelelő hatáskörben
               is...</p>
            <p>A tanácsos állandóan bólogatott és emellett szabályos időközökben ajkaihoz emelte a
               cigarettáját. És amikor Borrich kimeritette a tárgyat, a legnagyobb nyugalommal
               kijelentette:</p>
            <p>- Jól ismerjük Azaldár Temirgát. Ő ugyan Temirga beynek tituláltatja magát, de nem
               tudom, milyen alapon. Rendkivül ügyes, hasznavehető ember, ehhez nem fér kétség.
               Igaz, hogy néhány hónapon keresztül összeköttetésben is állottunk vele, de nem
               tolmácsi minőségben vettük igénybe a szolgálatait. Egyébként pedig - s itt Mehemed
               effendi kis szünetet tartott - a legnagyobb óvatosságot ajánlom Temirgával
               szemben.</p>
            <p>- Óvatosságot? - kérdezte Borrich, aki érezte, amint a vér lassan elhagyja az
               agyvelejét. Szegény Henriette! Azaz, dehogy. A liba! - Milyen tekintetben? -
               folytatta és mivel a másik habozott, hozzátette: - Nagyon kérem, tanácsos ur, ne
               hallgasson el előttem semmit sem. Rendkivül fontos reám nézve, hogy teljesen tisztán
               lássam a helyzetet!</p>
            <p>Mehemed effendi még mindig gondolkozott. Fürkésző tekintete majd hogy átjárta a
               látogatóját. De azután mégis megszólalt:</p>
            <p>- Mindegy. Hisz uriemberrel van dolgom. Becsületszavát adja, hogy soha, semmiféle
               körülmények között nem tesz emlitést Temirga előtt erről a mi beszélgetésünkről?</p>
            <p>- Természetesen.</p>
            <p>Kezet fogtak.</p>
            <p>- Köszönöm. Tehát számitok az ön titoktartására. A helyzet röviden ez: Azaldár
               Temirgát két és fél évvel ezelőtt azért bocsátottuk el a követség szolgálatából, mert
               megdönthetetlen bizonyitékok alapján meg kellett győződnünk arról, hogy ő ugyanabban
               az időben az orosz szovjetkormány propaganda-osztályának a szolgálatában is állott,
               sőt, hogy reánk nézve eléggé fontos iratokat juttatott el Moszkvába.</p>
            <p>- Lehetetlen! Azaldár?</p>
            <p>- Az bizony. Mi is nagyon csalódtunk benne, még pedig igen kellemetlenül.</p>
            <p>Borrich fájdalmasan rázta a fejét, majd az öklével rácsapott a karosszék
               támlájára.</p>
            <p>- Nem értem! Nem értem!</p>
            <p>- Teljesen átérzem a keserüségét, - folytatta, igen komolyan, a török diplomata,
               mialatt cigarettával kinálta meg a vendégét és maga is ismét rágyujtott. - Temirga
               esete magában véve éppenséggel nem tartozik a ritkaságok közé. Az a leirhatatlan
               nyomor és szegénység, amelybe a bolsevikiek az országukat és kivált az uri osztályt
               döntötték, ezt az utóbbit annyira depraválta, hogy - kevés kivétellel - pénzért
               mindenre kapható. Még arra is, hogy éppen azokat szolgálja, akik a pusztulását
               okozták. És mivel Moszkva, céljai érdekében, nem sajnálja a pénzt, világos, hogy
               mindig akadnak gyönge jellemek...</p>
            <p>- Nem birok magamhoz térni a meglepetéstől! Tessék elhinni, ezért az emberért például
               tüzbe tettem volna a kezemet. Olyan nézeteket vallott, de olyanokat, - hisz gyakran
               egészen bizalmasan is beszéltem vele hazájának sorsáról, - annyi gyülölettel
               emlékezett meg Oroszország megrontóiról, állandóan emlegette, hogy ma-holnap szükség
               lesz rá, ha a császáriak ismét bevonulnak, hogy... hogy...</p>
            <p>- Ugy van. Itt is igy beszélt. Ugy, mint a többi mind.</p>
            <p>- Borzasztó. És azt méltóztatik gondolni, hogy meggyőződéses kommunista, tanácsos
               ur?</p>
            <p>Mehemed effendi elmosolyodott.</p>
            <p>- Ki tudná ezt megmondani? - felelte vállatvonva. - Az igazat megvallva, nem hiszem.
               Amint képtelen vagyok bárkiről is feltenni, hogy meggyőződésből kommunista legyen. De
               hiszen, ez teljesen egyéni felfogás és mitsem változtat a tényeken...</p>
            <p>- Sőt! Annál rosszabb!</p>
            <p>- Ami ezt illeti, nekem is ez a véleményem...</p>
            <p>Borrich eleget tudott. Felkelt - kissé nehezére esett - megköszönte a bizalmas
               felvilágositást és miután ujból biztositotta a tanácsost teljes diszkréciójáról,
               távozott.</p>
            <p>Az utcára érve, levegő után kapkodott. Forgott vele a világ. Nem tudta hamarjában,
               hogy mit tegyen. De azután urrá lett izgatottságán és világosan látta maga előtt az
               utat, amelyen haladnia kellett. És ez az ut egyenesen hazavezetett. Ott ő rá most
               égetően szükség volt.</p>
            <p>Beült tehát egy arra haladó autótaxiba és a szállóba hajtatott. De itt megtudta, hogy
               csak este utazhat. Kétségbe volt esve. Első pillanatra repülőgépre gondolt, de ismét
               lemondott róla. Kényszerleszállás esetén még le is csukják és éppenséggel nem ér
               célt. Be kellett várni az estét.</p>
            <p>Látogassa meg Kottáékat? Nem birta magát rászánni. Gondtalanságot, jókedvet szinlelni
               nem tudott, viszont elmondani azt, ami a lelkét nyomta: képtelenség volt. Elég volt,
               hogy egymaga tudott ezekről a dolgokról. Szégyen, gyalázat!...</p>
            <p>Még nem ebédelt. De olyannyira nem volt étvágya, hogy vendéglőbe se tért, hanem
               céltalanul a nyakába vette a várost és elkezdett barangolni Bécs utcáin. A déli
               órákban akkora volt a forgalom, hogy alig birt előrejutni. De ő nem nézett senkire,
               még a kirakatok sem érdekelték. Csak ment, ment, szeretett volna sietni, de az
               emberek nem engedték.</p>
            <p>- És egy ilyen fráterbe szeretett az én lányom! - méltatlankodott magában. - A
               hercegbe, persze! - De a következő pillanatban már megmódositotta a véleményét. -
               Hisz nem tudta, nem sejtette! Hisz magam sem hinném, ha nem hallottam volna a saját
               fülemmel!</p>
            <p>Már vagy két óra hosszat vándorolt igy, cél nélkül, amikor nagyobb térségre ért, ahol
               az élénkebb kocsiforgalom miatt pillanatra meg kellett állnia. A szemközti járdáról
               néhányan átszaladtak, éppen még mielőtt a rendőr továbbengedte volna a hosszu sorban
               várakozó jármüveket. E siető emberek közül az egyik, nyilvánvalóan
               szórakozottságból, egyenesen nekiugrott és meglökte.</p>
            <p>Borrich, érthető rossz hangulatában, ráförmedt:</p>
            <p>- Nem tud vigyázni?</p>
            <p>- Pardon, - mondta a másik, mintha álomból ébresztenék és illedelmesen megemelte a
               kalapját. De alig hogy ezt megtette, elkapta a fejét és rohant tovább.</p>
            <p>Csakhogy Borrich is szaladt utána. Erre pedig igen alapos oka volt. Mert az, aki az
               imént beléje ütközött, nem volt más, mint Azaldár.</p>
            <p>Utól is érte a legközelebbi sarkon és ha nem éri utól maga, hát megállitja az a sok
               ember, aki tanuja volt az előbbi jelenetnek. Az ilyesmire a bécsi mindig kapható:</p>
            <p>- Esz iz á hecc und koszt net fil...</p>
            <p>Borrich erélyesen belekarolt Azaldárba és vagy ötven lépés után belekényszeritette
               egy ott veszteglő bérautóba.</p>
            <p>- Vigyen el a Ringre, valami kávéházba, - adta meg a kocsisnak az utasitást. Ezt
               megelőzőleg pedig és bent a kocsiban a következő párbeszéd folyt le közte és Azaldár
               között, akin meglehetősen kopott, de rendes polgári ruha volt:</p>
            <p>- Miért szökött meg előlem? Rossz a lelkiismerete, mi?</p>
            <p>- A látszat ellenem szól, báró ur, elismerem. De mivel nem sejtheti ittlétem okát és
               ezt a körülményt könnyen félremagyarázhatná, hát továbbsiettem, mert reméltem, hogy
               nem fog megismerni.</p>
            <p>- Amint látja, megismertem. Mit csinál itt Bécsben? Azt gondoltam, hogy Belgrádban
               van?</p>
            <p>Azaldár habozott a válasszal.</p>
            <p>- Hisz báró ur mindenről tájékozva van, ugyebár? - kérdezte azután.</p>
            <p>- Mindenről, biztosithatom! - felelte Borrich félre nem érthető hangsulyozással. De a
               másik ezt nem vette észre, vagy nem akarta megérteni, mert igy szólt:</p>
            <p>- Szerencsétlenségnek kell tekintenem, hogy itt Bécsben is ilyen kellemetlen külső
               körülmények között kellett találkoznom a báró urral, amikor az illendőség
               legelemibb szabályai azt parancsolták volna, hogy azok után, amik Páltornyán
               történtek, egyenesen felkeressem a báró urat és tisztázzam magamat egy vád alul,
               amellyel bizonyára, még pedig természetszerüleg kellett, hogy illessen engem...</p>
            <p>- Miről beszél? Ebből egy szót sem értek.</p>
            <p>- Arról, hogy az a látszat ellenem, hogy visszaéltem a helyzettel, báró ur bizalmával
               és jóindulatával.</p>
            <p>- Ugy van. És a látszat fedi a valóságot. De ez az egész ügy amugy is tárgytalan.
               Érti? Tárgytalan.</p>
            <p>Azaldár elsápadt, azért mégis mosolygott.</p>
            <p>- Bocsánat, de ezt már én nem birom megérteni, - szólt igen szeliden. - Hisz még a
               méltóságos bárónéhoz intézett levelében...</p>
            <p>- Ne folytassa. Tudom, hogy mit akar mondani. De a helyzet azóta teljesen
               megváltozott. Szó sem lehet róla, hogy ön feleségül vegye a leányomat. Ezt akartam
               önnek megmondani, s ellentétben önnel, én a legnagyobb szerencsének tartom, hogy
               találkoztunk. Legalább tulestem rajta.</p>
            <p>- De mi történt, báró ur?</p>
            <p>- Ne kérdezze és nyugodjék bele az elhatározásomba, amely megmásithatatlan. A
               leghatározottabban megtiltom önnek, hogy akár levélileg, akár személyesen továbbra
               is alkalmatlankodjék a leányomnak!</p>
            <p>- Ezt nem méltóztatott jól meggondolni, báró ur...</p>
            <p>- No hallja?</p>
            <p>- Ez az elhatározása nem fakadt jobbik meggyőződéséből. Itt közbejött valami,
               ami...</p>
            <p>- Minden bizonnyal!</p>
            <p>- Nem mondaná meg báró ur, mi változtatta meg az irántam való hangulatát?</p>
            <p>- Már az imént mondtam, hogy nem.</p>
            <p>- Akkor megmondom én. Ön az egyik itteni külföldi követségen járt, hogy felőlem
               tudakozódjék és ott olyan információkat kapott a politikai magatartásomról, amelyek
               megdöbbentették...</p>
            <p>- Ön téved.</p>
            <p>- Nem tévedek, de belátom, hogy nem akar nyilatkozni. Bizonyára nem is tud. A szavát
               vették... Nos hát: félrevezették önt! Azok az urak éppen annak a hatalomnak a
               szolgálatában állanak, amellyel való összeköttetéssel engem vádoltak be ön előtt.</p>
            <p>- Nevetséges!</p>
            <p>Azaldár röviden felkacagott.</p>
            <p>- Lássa báró ur? Igazam volt. Óh, én jól ismerem az embereket, különösen a Cséka
               embereit és minden eszközüket. Nagyon jól tudják, hogy azzal tehetnek engem leginkább
               lehetetlenné, ha rámfogják, hogy bolsevista vagyok. Én, Azaldár Temirga, akinek ők
               kinozták agyon a feleségét, akinek megölték a gyermekét, akitől elraboltak mindent,
               mindent a világon!</p>
            <p>És ujból nevetett, most már félelmetesen.</p>
            <p>Az autó megállt egy kávéház előtt. Nem messze az Operaháztól. A kávéház üres volt.
               Annál többen ültek előtte. Borrich habozott. Nem volt sok értelme, hogy beüljenek.
               Hisz amugy is csak hazugság volt, amit a másik beszélt.</p>
            <p>De Azaldár nem soká gondolkozott, elővette a pénztárcáját, amely csak ugy dagadt a
               sok bankótól és kifizette a soffőrt. Még busás borravalót is adott neki. Azután
               udvarias kézmozdulattal felszólitotta Borrichot, menjen előre, ő majd követi.</p>
            <p>Borrich, meglehetősen meggyőződése ellenére, eleget tett a felszólitásnak. Ennek
               részben az volt az oka, hogy a kávéház vendégei kiváncsian szemlélték az érkezőket,
               akik közül az egyik, polgári ruhája dacára, elárulta exotikus voltát. Borrich viszont
               semmitől sem irtózott jobban, mint a feltünéstől. Bement tehát az üres terembe és a
               legközelebbi asztal mellé telepedett. Igy tett Azaldár is, aki az eléjük siető
               pincérnél, a legtermészetesebb modorban, két feketét rendelt. Azután szokott
               megnyerő, szerény, kedves modorában igy szólt Borrichhoz:</p>
            <p>- Látom, báró ur nem ad hitelt a szavamnak. Pedig ezzel a legnagyobb
               igazságtalanságot követi el velem szemben. Befolyásoltatja magát azok által a
               bitangok által! Talán nem csoda. Hisz nincs betekintése ennek a borzalmas pokolgépnek
               a szerkezetébe. És mégis: milyen világos és átlátszó a mesterkedésük! Éppen azért,
               mert oly végtelenül primitiv, annyira hatásos...</p>
            <p>- Nem tudom, hogy miről és kicsodákról beszél - szólt közbe kitérőleg Borrich, - ez
               engem nem is érdekel. Nem voltam semmiféle követségen, nem tudok semmiről.</p>
            <p>- Báró urból most is csak az a korrekt uriember szólal meg, akinek mindig ismertem, -
               felelte Azaldár meggyőzően. - Belátom, hogy nem tehet másként. Énnekem viszont jogom
               van ahhoz, hogy védjem az igazamat. Vagy türjem, szenvedjem el azzal az ugynevezett
               keresztény megadással, amit önöktől az ön vallása követel, hogy aljas gazemberek
               büntetlenül, védekezés nélkül a becsületemben gázoljanak? Én mohamedán vagyok, uram,
               és - tisztelet, becsület az ön vallásának - a magam vallását követem. Én nem törődöm
               bele abba, hogy ennyi szerencsétlenség, ennyi szenvedés és üldözés után, amikor
               váratlanul felcsillogott előttem egy uj boldogság, egy uj élet lehetősége, éppen azok
               akarjanak kivégezni, akikkel én még egyszer le fogok számolni Isten előtt! Ön
               igazságos ember, báró ur, hiába akarja nekem ennek ellenkezőjét bebizonyitani!
               Engemet, azt hiszem, megismert. De azokat nem ismeri. És adjon hálát a Mindenhatónak,
               hogy nem ismeri őket! Hallgasson énreám, ha szereti a leányát és az életét!</p>
            <p>Azaldár csillogó szemekkel nézett Borrichra. De csak egy pillanatig. Mert nyomban rá
               ismét az a bizonyos szelid, szolgálatkész ember ült ott, aki mindig volt.</p>
            <p>Borrich feltekintett.</p>
            <p>- Mit akar ezzel mondani? - kérdezte keményen. - Azt mondja: ha szeretem a leányomat
               és az életemet! Ennek zsarolás-ize van.</p>
            <p>- Dehogy van, báró ur, - felelte Azaldár alázatosan. - Csak jóakaratu, ha szabad ezt
               a kifejezést használnom: baráti figyelmeztetés akart lenni. Mert azok az ördögök
               mindenre képesek. Mindenre!</p>
            <p>- Nevetséges beszéd. Kinek mi érdeke, a leányom életére törni, ha nem valami
               elkeseredett bolondnak, mint...</p>
            <p>- Mint én vagyok, értem.</p>
            <p>Azaldár fájdalmasan elmosolyodott, majd lehorgasztotta a fejét.</p>
            <p>- Ezt nem mondtam.</p>
            <p>- De gondolatnak is elég. Tehát ennyi mérget csöpögtettek már az ön jóságos szivébe!
               Hihetetlen...</p>
            <p>Elhallgatott és maga elé bámult.</p>
            <p>Borrichban, jobbik belátása ellenére, ádáz harcra keltek az érzelmek az ésszel. Hátha
               mégis csak rágalom volt, amit erre a szerencsétlenre ráfogtak? De másrészt: el
               lehetett-e képzelni józan ésszel, hogy a török követségnek egyik tagja, hozzá még
               olyan előkelő pozicióban lévő, mint Mehemed effendi, maga legyen a szovjet bérence és
               a legnagyobb lelkinyugalommal ráfogja egy fehér oroszra ugyanazt, azért, mert tudja,
               hogy ezzel legjobban tud neki ártani? Képtelenség.</p>
            <p>- Mondok én önnek valamit, Azaldár, - szólt kis idő mulva, de most már
               barátságosabban. - ön meg van győződve a maga igazáról és én nem akarok a szavában
               kételkedni. Ezt kiérdemelte egész viselkedésével, egészen addig, mig... de ne
               beszéljünk róla. Énnekem viszont csak egy feladatom lehet, s ez: megóvni a
               gyermekemet minden kalandtól, minden szerencsétlenségtől. Ez az én kötelességem, már
               pedig - s ezt ön sem tagadhatja - mindazok után, amiket az imént elmondott, egy élet
               az ön oldalán nem volna egyéb a kalandoknak, a veszedelmeknek egész sorozatánál.
               Lehet és én szivem mélyéből kivánom, hogy az ön szerencsétlen hazája mielőbb ismét
               talpra álljon és hogy ezáltal az ön személyes viszonyai is megjavuljanak. De hogy a
               leányomat ilyen körülmények között önnel világgá bocsássam: ezt, uram, ne várja
               tőlem, mert ezt nem tehetem. Tegyen le erről a gondolatról, bizonyára akad más nő,
               aki elfelejteti önnel ezt a kis flörtöt. Hisz nem lehetett egyéb ennél...</p>
            <p>Azaldár lehajtott fővel, mozdulatlanul hallgatta ezeket a szavakat. De egyszerre,
               mintha valami nagy elhatározásra jutott volna, hirtelenül feltekintett és az
               eddigitől egészen eltérő hangon, majdnem kihivóan, kérdezte:</p>
            <p>- Ez az utolsó szava, báró ur?</p>
            <p>- Ez. Azt hiszem egyébként, hogy ezzel ki is meritettük beszélgetésünk tárgyát...</p>
            <p>Borrich fel akart kelni, de ekkor halk hörgést hallott és látta, amint Azaldárnak
               eltorzulnak a vonásai, egyik kezével a gallérjába kap s azt egyetlenegy mozdulattal
               letépi a nyakáról, majd lefordul a székről.</p>
            <p>Borrich ijedten felugrott, hogy segitségére siessen a földön fetrengő Azaldárnak,
               abban a hiedelemben, hogy ez szivgörcsöt kapott, letérdelt mellé és ráhajolt.</p>
            <p>De amint hozzányult, Azaldár ijesztően feljajdult és elkiáltotta magát:</p>
            <p>- Segitség! Segitség! Megszurtak! Megölnek!...</p>
            <p>És Borrich, aki megdöbbenve hátrazökkent, ámulattal látta, hogy csakugyan vér boritja
               a cserkesz ingét, meg hogy markolatig tőr van beledöfve a mellébe.</p>
            <p>Mindez alig egy másodperc műve volt. Mi történt itt? Boszorkányság? Valami
               láthatatlan merénylő követte el ezt a gaztettet? Hisz nem volt a közelükben egy lélek
               sem!...</p>
            <p>A kávéházi alkalmazottak megrémülten odafutottak, de a kint ülő vendégek között is
               vad riadalom támadt. Részben betódultak ők is, részben pedig elmenekültek, s
               egy-kettőre akkora csődület volt az utcán, hogy megakadt a forgalom.</p>
            <p>Ezalatt bent a pincérek és konyhaleányok körülállották a sebesültet, aki a kérdések
               ostromára, hogy ki bántotta, némán, mereven kinyujtott kézzel Borrichra mutatott,
               majd elvesztette az eszméletét.</p>
            <p>Borrich hiába tiltakozott, hiába igyekezett megmagyarázni az eseményeket az őt
               körülvevő, pillanatról-pillanatra jobban megnövekvő tömegnek, hiába hivatkozott a
               társadalmi állására, rangjára, nevére: az emberek oly fenyegető magatartást
               tanusitottak, hogy megváltás számba ment előtte, amikor megérkeztek a rendőrök, akik
               őrizetbe vették és a kávéháznak egy hátsó kijáratán át elvezették a legközelebbi
               őrszobába, ahonnan, rövid kihallgatás után, kocsin átkisérték a rendőrfőnökségre.</p>
            <p>Az elalélt Azaldárért nemsokára rá eljöttek a mentők és elszállitották a sebészeti
               klinikák egyikére.</p>
            <p>A tömeg pedig lassan széjjeloszlott, de az emberek még otthon is élénken tárgyalták
               az izgalmas esetet.</p>
           
         </div>
       <div type="chapter">
            <head>VI.</head>
            <p>Borrich nyugodtan, rezignáltan viselte a sorsát.</p>
            <p>A kihallgatásával megbizott magasabbrangu rendőrtisztviselőnek elmondott mindent, ami
               a különös eset előzményeit képezte, személyazonosságának igazolására felmutatta
               utlevelét, megnevezte a Bécsben élő leányát, vejét és végül - ami a fennforgó
               rendkivüli körülmények között csak természetes volt, - hivatkozott arra a török
               követségi tanácsosra is, akinél délelőtt tett látogatást. Hisz a titoktartást e
               tekintetben éppen csak Azaldárral szemben vállalta.</p>
            <p>- Magát az esetet csak ugy vagyok képes magamnak megmagyarázni, - fejtegette végül, -
               hogy ez a végsőkig elkeseredett ember, aki, ugylátszik, már régebben leszámolt az
               élettel, öngyilkos lett és ezt azzal akarta egybekötni, hogy egyszersmind rajtam
               megbosszulja magát azért, hogy vonakodtam beleegyezésemet adni a leányommal való
               házasságához. Hogy az öngyilkosságra felhasznált kést, illetve tőrt mikor, mely
               pillanatban döfte a mellébe: ezt nem tudom megmondani, mert, akárhogyan is igyekszem
               rekonstruálni az egész jelenet lefolyását, - nem birok visszaemlékezni arra, hogy
               láttam volna. Én már csak azt láttam, hogy s mint bugyog a sebből a vér és
               természetesen láttam a markolatig testébe szurt fegyvert is.</p>
            <p>A rendőrtisztviselő komor ábrázattal rázta a fejét.</p>
            <p>- El kell ismernie, hogy mindez nagyon valószinütlennek hangzik, - szólt hangosan, de
               nem éppen barátságtalanul, - és éppen ezért meglehetősen nehéz lesz a helyzete az ön
               védelmének. De ezenkivül van rá tanu, az egyik pincér, aki éppen abban a pillanatban
               jött be a konyhából, amikor ön ráhajolt a földön fetrengő áldozatára...</p>
            <p>- Áldozatomra? - szisszent fel Borrich.</p>
            <p>- Igenis, áldozatára, mert annak kell tekintenem, amig az ellenkezőjét be nem tudja
               bizonyitani, szóval, akkor lépett a terembe a pincér, amikor ön ráhajolt és csak
               akkor kiáltott fel Temirga, hogy: - segitség! Megölnek! mire ön hátrahökkent. Ez igen
               sulyos körülmény.</p>
            <p>- Nem tagadom, hogy az, de ez a körülmény nem mond ellent az én magyarázatomnak sem.
               A pincér onnét, ahol ő akkor állt, nem is tudta megitélni, hogy voltaképpen mi
               történt.</p>
            <p>- Ön tehát látta, hogy a pincér abban a pillanatban hol állt? - kérdezte a
               rendőrtanácsos és a tekintete megélénkült.</p>
            <p>- Nem láttam, mert nem is láthattam, de mivel akkor még nem volt a közelünkben
               senkisem és mivel a pincér maga is mondja, hogy éppen abban a pillanatban jött be a
               kávéházba, hát nem láthatta, hogy én szurtam volna a kést Azaldár testébe.</p>
            <p>- Nem is ezt állitja a pincér. De hiszen ezek már olyan részletek, amelyek tisztázása
               más fórum elé tartozik.</p>
            <p>- Az Isten áldja meg, tanácsos ur, - fakadt ki erre, kissé türelmetlenül Borrich, -
               ne beszéljen velem olyan hangon, mintha hinne az én bünösségemben! Eléggé sulyos és
               kellemetlen a helyzetem már enélkül is. Hát látta azt a tőrt? Hiszen a markolata
               egyike azoknak a jellegzetes, finom ötvösmunkáknak, amelyeket csakis a Kaukázusban
               készitenek. Már hogyan jutottam volna én egy ilyen fegyverhez? És hogyan képzeli
               tanácsos ur, hogy én ilyesmivel járkálnék? Nem sokkal valószinübb, hogy a magamfajta
               embernél lőfegyver van, s adott esetben ehhez folyamodik? Vagy még azt is felteszi
               rólam, hogy előre megfontolt szándékkal törtem az „áldozatomra”?</p>
            <p>A tisztviselő vállat vont.</p>
            <p>- Sajnos, kell, hogy még ezt sem tartsam kizártnak, - felelte, - és éppen a fegyver
               különleges volta az, ami ebben az esetben terhelő körülmény is lehet akkor, amikor
               Temirga hosszabb időt töltött az ön házánál és ön, saját bemondása szerint, elég
               jóban volt vele. Könnyen elképzelhető, hogy a tőrt magától Temirgától kapta
               ajándékba.</p>
            <p>- Akkor nincs tovább, - sóhajtott fel Borich. Hirtelenül elhagyta minden remény.
               Lehorgasztotta a fejét. A tisztviselő pedig szorgalmasan jegyezgetett. Kinos percek
               voltak ezek, amelyek alatt a toll percegése hallatszott, amint tovasietett a
               papiron.</p>
            <p>Kinyilt az ajtó. Már vagy ötödször azalatt, hogy a kihallgatás tartott. Mert
               állandóan jöttek-mentek, jelentéseket hoztak. Borrich fel sem tekintett többé. Tompa
               fájdalmában már csak arra a rettenetes hatásra gondolt, amit letartóztatásának hire
               okoz majd Kottáéknál, de odahaza is.</p>
            <p>Szegény jó édesanyám! Szegény kis Henriette...!</p>
            <p>Aki belépett, az iróasztal fölé hajolt és halkan szólt a tanácsoshoz. Izgatottan,
               lihegve beszélt. A másik felfigyelt, letette a tollat, majd felkelt.</p>
            <p>Egyszerre Borrich csak hallotta, amint nevénél szólitják. Feltekintett. A
               rendőrtanácsos állt előtte.</p>
            <p>- Meglepő, de egyuttal kellemes fordulatot közölhetek önnel, báró ur, - mondta
               teljesen megváltoztatott hangon. - Kiderült az ön ártatlansága és parancsom van, önt
               azonnal szabadlábra helyezni.</p>
            <p>Borrich azt gondolta, hogy álmodik.</p>
            <p>- Ezt nem értem, - szólt vontatottan. A rendőrtanácsos elmosolyodott.</p>
            <p>- Remélem, nem vonja vissza az előbbeni vallomását és nem ismeri el utólag a terhére
               rótt büncselekményt, - jegyezte meg tréfásan, de azután, ismét egészen komolyan
               hozzátette: - Én is rejtély előtt állok és mivel csak igen hézagosan tudnám
               megismételni azt, amit e percben Burgstaller tanácsos kollégámtól hallottam, hát
               megkérem, mondaná el ő mégegyszer ezt a fantasztikus dolgot!</p>
            <p>Burgstaller tanácsos annak rendje s módja szerint bemutatkozott Borrichnak, ez meg
               őneki, mire kezet fogtak.</p>
            <p>- Csakugyan fantasztikus dolog, - mondta Burgstaller. - Huszonhétéves praxisom alatt
               még nem volt hasonló esetem. Ott kell kezdenem, hogy mintegy két órával ezelőtt
               megbiztak azzal, hajtassak azonnal a IX. kerületi klinikára és amennyiben állapota
               ezt megengedné, hallgassam ki Temirgát. Három perc alatt ott voltam, berohantam az
               inspekciós orvoshoz, elmondtam neki, mi járatban vagyok, mire a doktor ur
               titokzatosan elmosolyodott és nem csekély meglepetésemre kijelentette, hogy az
               állitólagos sebesültnek semmi baja a világon nincsen, és, egy kisebbfoku
               neuraszténiától eltekintve, makkegészséges. Nem akartam hinni a saját fülemnek, de az
               orvos ekkor már bekopogtatott a szomszédszobába és a következő másodpercben a vezető
               kórházi főorvossal, Haslinger tanárral álltam szemben. A tanár már nevetve fogadott.
               - Ez egyszer alaposan megkönnyitettük a rendőrségnek a munkáját! - kiáltotta, majd
               látva, hogy az egészből egy szót sem értek, folytatta: - Ebben a cserkeszben egy
               minden hájjal megkent fakir veszett el és akármibe fogadok, hogy meg is tanulta ezt a
               mesterséget! Látva a nagy kavarodást, amit okozott, vagy más, előttem ismeretlen
               okoknál fogva, hirtelenül taktikát változtatott és az én, valamint két segédem
               szemeláttára, sajátkezüleg húzta ki a tőrt a testéből, végighuzta a kezét ugy a
               seben, mint a ruháján, mire mindnyájunk ámulatára többé sem sebet, sem vérnyomot nem
               voltunk képesek felfedezni. Sohse fogom elfelejteni azt a fölényes mosolyt, amellyel
               ez a csibész, látva bizonyára nem tulságosan okos ábrázatunkat, csak ugy, félvállról
               dobta oda nekünk azt az egy szót: - tömegszuggeszció!... - És valóban ez volt,
               tömegszuggeszció, - folytatta a tanár, majd hozzátette: - Én már láttam két ilyen
               esetet, korvettorvos koromban. Egyszer Bombayban, ahol egy fakir az ágyunaszádunk
               fedélzetén végzett egészen hasonló produkciót. A második esetnek Shanghajban voltam
               tanuja, ahol egy kinai bűvész egy néhány méter hosszu hajókötelet addig forgatott a
               feje fölött, mig majdnem függőlegesen állt a levegőben. Erre egy mintegy tizéves fiu
               mászott fel a kötélen, akárcsak kemény rúd lett volna. Ez többszáz ember láttára
               történt. Mindkét esetben fényképeket készitettem, de éppen azoknak a jelenségeknek,
               amelyeket meg akartam rögziteni, a lemezeken nyoma sem volt. Tömegszuggeszció volt az
               egész. De térjünk vissza a jelenbe, - folytatta a tanár. - Arra a kérdésemre, hogy
               mirevaló ez az egész komédia, amely ártatlan embert még a börtönbe is juttathatott
               volna, a cserkesz cinikusan azt felelte, hogy elvégre élni is kell és egy kis reklám
               nélkül ma nehezen lehet boldogulni!... No, de hiszen ezzel a dolog még nincsen
               elintézve és a kis bűvésznek még lesz alkalma rá, hogy feleljen tettéért! - Nagyon
               helyes, - feleltem én, - és államrendészeti szempontból nagy sulyt helyezek rá, hogy
               azonnal kihallgathassam. - Ehhez a tanár természetesen hozzájárult és nyomban
               felmentünk a második emeletre. A tanár, az inspekciós orvos, meg én. De itt ujabb
               meglepetés ért bennünket. Amikor ugyanis beléptünk abba a különszobába, amelyben
               Temirgát internálták, az ágy üres volt. De a szobában sem volt senki. Lármát
               csaptunk, összesereglett az ápolószemélyzet, a napos madám is előkerült, aki
               megesküdött, hogy éppen az imént volt bent a betegnél, aki mélyen aludt. Általános
               konsternáció, sürgés, forgás, fejetlenség. Én az ablakhoz léptem: csak be volt
               támasztva. Kinyitottam, lenéztem: emeletnyi magasságban alattam tetőt pillantottam
               meg, amelyen végigkuszva egészen kényelmesen el lehet jutni egy hatalmas
               vadgesztenyefához, amelynek néhány vastag ága ránehezedik az épületre.</p>
            <p>- Megszökött! - kiáltottam bosszusan és ujabb felfordulás közepette rohantam a
               telefonhoz, hogy bejelentsem az esetet a központnak. Közben meghagytam, állapitsák
               meg, megvan-e még Temirga ruhája?</p>
            <p>- Nincsen, - igy szólt a válasz, a nagysietségben ottfelejtették a betegszobában.
               Persze, hogy magával vitte a ruháját is. De megtörtént minden intézkedés a központ
               részéről és nyugodtan alhatunk valamennyien. Holnap reggelre meglesz a jómadár.
               Egyébként most jövök a rendőrfőnöktől, aki elrendelte az ön azonnali
               szabadlábrahelyezését, báró ur. Külön megbizott, fejezném ki nevében őszinte
               sajnálatát a kellemetlen kaland fölött, hangsulyozva azonban, hogy a rendőrség csakis
               a kötelességét teljesitette...</p>
            <p>- Ez kétségen felül áll, - szólt Borrich, aki, miután magához tért az első
               meglepetéstől, a jó hir hatása alatt vissza is nyerte a nyugalmát. És mégis bántotta
               valami: - A lapok természetesen tele lesznek ezzel a históriával.</p>
            <p>- Ez részben bizony elkerülhetetlen, - jegyezte meg az a rendőrtanácsos, aki
               kihallgatta. - Azt azonban megtehetjük, hogy a hivatalos kommünikéből kihagyjuk az ön
               nevét. És mivel az ujságiróknak még egyáltalában nem nyilatkoztunk, azt hiszem, ezzel
               elejét vettük annak, hogy az ön neve egyáltalában belekerüljön a lapokba.</p>
            <p>- Nagyon hálás volnék ezért, - felelte Borrich megkönnyebbülve, Burgstaller tanácsos
               pedig, sokatmondó szempillantással az ajtó felé, hozzátette:</p>
            <p>- A folyosó tele van riporterekkel!...</p>
           
         </div>
       <div type="chapter">
            <head>VII.</head>
            <p>Borrich Ádám, amikor hátsó ajtón elhagyta a rendőrfőnökséget, kiérve az utcára, jó
               ideig nem tudott megszabadulni attól a gondolattól, hogy mindaz, ami vele az utolsó
               órák alatt történt, nem volt egyéb rossz álomnál. De hogy most már ébren volt, ahhoz
               nem fért kétség. E mellett szólt mindenekelőtt, hogy lelki és testi gyötrelmeinek, a
               még mindig igen érzékenyen mutatkozó hatásánál is, nyomatékosabban követelte a
               jussát a gyomra. Fél hat óra volt és reggel óta nem evett semmit. Ezért betért az
               első jobbfajta vendéglőbe, amely utjába akadt és mint falusi ember, aki már rendes
               körülmények között is jó étvággyal rendelkezik, akkora ebédet evett végig, hogy
               közfeltünést keltett a pincérek között. Maga a vendéglő még kongott az ürességtől.
               De nem vonta meg magától a szeszes italok élvezetét sem, ami lényegesen hozzájárult
               ahhoz, hogy a hangulata megjavuljon. És amikor végül valami finomabb szivarra
               gyujtott, egy csésze fekete kávé mellett megállapitotta, hogy elég volt a történtek
               fölötti töprengésből és hogy itt az ideje, hogy ismét cselekedjék is, értve cselekvés
               alatt azt, hogy vagy még este vonatra ül és hazautazik, vagy megvárja a reggeli
               lapokat, nem történt e mégis indiszkréció, mely elővigyázatosságot már Kottáékra való
               tekintettel szem előtt kellett tartania, hogy azután Adriennet és Rudit személyesen
               megnyugtathassa sorsa felől.</p>
            <p>Rövid gondolkozás után ugy döntött, hogy feltétlenül még huszonnégy órát tölt
               Becsben. Először is bántotta az a gondolat, hogy a gyermekeket meg se látogassa. Ezt
               meg kellett tennie, egészen függetlenül attól, hogy a lapok foglalkoznak-e majd vele,
               vagy sem. Hiszen még nem is látta őket uj otthonukban, amelybe csak nemrégen
               költöztek egy kényelmetlen kényszerlakásból. Másodszor pedig nem adta volna sokért,
               ha saját szemével elolvashatja az ujságokban, hogy Burgstaller rendőrtanácsos
               helyesen jósolt, amikor biztosra vette, hogy az a gazember Azaldár tényleg
               kézrekerül.</p>
            <p>Ez az elhatározás szintén nagyot lenditett a lelki állapotán, ugy hogy mindjobban
               szükségét érezte annak, hogy megértő, hozzá közelálló emberek előtt kiöntse a szivét.
               És mivel az egész császárvárosban nem tudott más valakit, mint a leányát és a vejét,
               hát fizetett és egyenesen elment Kottáékhoz.</p>
            <p>Az emberek általában a fölött szoktak sóhajtozni, hogy nem tudják, mit hoz a jövő.
               Ennek köszönheti a létét a rengeteg jós és jósnő, aki a világ minden részében, a
               legkülönbözőbb alakokban, könnyü szerrel magához csőditi a hiszékenyeket. És mégis,
               mennyivel jobb ránk nézve, ha nem ismerjük, hogy mit rejteget a sors a számunkra!
               Hová lenne az emberiség, ha elhagyná a remény, a hit! De azt is mily bölcsen és
               jóságosan rendezte Isten, hogy még arról is csak utólag szerezhetünk tudomást, ami
               messzi távolban megy végbe azokkal, akiket szeretünk. Tüz, vasuti szerencsétlenség,
               betegség, egy véletlenül elsült fegyver, a magasból lezuhanó felvonó, meg mindaz a
               tömérdek egyéb borzalmas helyzet, amelybe valamennyien kerülhetünk, anélkül, hogy
               katasztrófa is érjen bennünket: mily egészen másként, mennyivel könnyebben fogadják a
               hirét azok, akikhez közel állunk, mintha némán és tehetetlenül kénytelenek volnának a
               távolban velünk átélni az izgalmak minden pillanatát!</p>
            <p>Mily szerencse volt például özvegy Borrich Dánielnére, valamint Henriettere is, hogy
               csöndes, nyugodalmas falusi életük közepette, ahol egy rakás kis csibe létrejötte
               eseményszámba megy, a leghalványabb sejtelmük sem volt arról, hogy az egyetlen fiu és
               az imádott apa egy személyben mi mindenen ment keresztül Bécsben, amikor azt hitték,
               hogy Budapesten és teljes biztonságban van...!</p>
            <p>Azokban a napokban, igaz, Henriette még többet foglalkozott Azaldárral... Azok után,
               ami köztük történt, s amit a fiatal leány a jövőtől várt, ez nem is volt meglepő.</p>
            <p>Bár régen tul volt a bakfis koron, mégis csak most ismerte meg a szerelmet, minden
               édességével, minden gondjával együtt. Az a kevés férfiu, aki már addig is megfordult
               Páltornyán, vajmi kevés nyomot hagyott a szivében. Erre talán, a legtöbb esetben
               legalább, idő sem igen volt. De ennek oka elsősorban saját természetében rejlett.
               Mert valahányszor összekerült férfiakkal, már jóval előbb ejtettek el előtte bizonyos
               megjegyzéseket, amelyekből könnyü volt arra következtetni, hogy az illetőnek a
               látogatása vagy kicsinált dolog, vagy legalább az volt, amire azt szokás mondani:
               sohse lehessen tudni!... Már pedig az ilyesminek még csak a gondolata is bántotta az
               önérzetét, vélt ellenségévé tette a vendéget, még mielőtt tárgyilagos itéletet
               alkothatott volna magának az illető egyéniségéről, s igy egy sem lehetett közülök
               egyéb az ő életében, mint üstökös az égboltozaton, amelynek távozását nagyobb örömmel
               szokás üdvözölni, mint a közeledtét.</p>
            <p>Annak viszont, hogy odaajándékozza a szivét Azaldárnak ez a nem mindennapi leány,
               megvoltak az összes feltételei. A váratlanul feltünt idegen megnyerő külseje, vonzó
               lénye, a személyét körülvevő romantika, magasrangu származása, szenvedései,
               szánalomraméltó helyzete, a, ha ki nem mondott, de magától értendő tilalom, amely
               utját állta annak, hogy éppen ebből szerelmi történet fejlődjék, az állandó közelség,
               s a legszebb szerelmi vallomásoknál is ezerszerte hatékonyabb, titkos szemjáték:
               mindennek kellett, hogy elemi erővel és győzedelmesen Azaldár karjaiba hajtsa a
               fiatal leányt.</p>
            <p>Azzal váltak el egymástól, hogy Azaldár irni fog, mihelyest Belgrádba érkezik. De
               multak a napok és az igért levél csak nem jött meg. Henriette eléggé nehezen birta
               nyugtalanságát a környezete előtt titkolni. Hogy türelmetlenségét legalább részben
               megfékezze, hatványozott mértékben szentelte magát a gazdaságnak. Csak este, amikor
               magára maradt, engedte át magát érzelmeinek és ilyenkor még a könnyeiben is élvezte
               szerelmének nagy boldogságát. Egészen ugy, mintha valami mysztikus istentiszteletre
               készülne, a szobájában, ahová ismét felköltözött Azaldár eltávozása után, letérdelt a
               gyümölcsösre nyiló ablaka előtt és kifigyelt a sötét éjszakába. Mert nem volt többé
               holdvilág, amely ezüstös fénnyel, mint annak idején, bevonta volna az előtte elterülő
               tájat.</p>
            <p>De a szeme megszokta a sötétséget is és néha ugy vélte, hogy a fák titokzatos,
               mozdulatlan árnyékain keresztül is látja, ha csak nagyon homályosan is, de mégis, a
               kis szőlőlugast és képzelőtehetsége néha még odavarázsolt a lugas nyilásába egy
               egészen fehérbe öltözött alakot is. Néha meg teljes erővel, tágranyilt szemekkel
               bámult a sötétségbe, várva valami csodálatos megnyilatkozást. De nem látott, nem
               hallott semmitsem és csak ijedten csapta be az ablakát, ha megütötte a fülét egy
               távoli bagoly rémes kuvikolása. Egy este azonban, amikor ismét kifigyelt az
               éjszakába, most is lesve a várva-várt szenzációt, amelyért Istenhez fohászkodott és
               amelyet boldog hálával fogadott volna még abban a biztos tudatban is, hogy nem egyéb
               éjfélkori délibábnál, olyasféle neszt vélt hallani, mintha emberi léptektől eredne.
               Hideg futott végig a hátán, olyan izgatottság vett rajta erőt és visszafojtott
               lélekzettel hallgatódzott.</p>
            <p>Csakugyan. Nem volt tévedés. Határozottan járkált valaki a gyümölcsösben. Néha-néha
               megállt, azután pedig ugyanazon lassu, halk léptekkel folytatta a sétáját.
               Henriettenek egy pillanatig sem jutott volna eszébe, hogy ez a valaki betörő is
               lehetne, vagy legalább is, hogy nem az ő kedvéért járkál a kertben. Számára
               egyes-egyedül és kizárólag csak az lehetett, a kire a szive egész hevével oly régen
               várt s akit állandóan hivogatott: Azaldár...! Nem lehetett más, csak ő.</p>
            <p>Ebben a pillanatban, gondolkozás nélkül, remegő hangon kilehelte az éjszakába az ő
               nevét.</p>
            <p>- Azaldár...!</p>
            <p>Mély csönd. Minden nesz elhallgatott. De a következő pillanatban kigyuladt egy kis
               fény és kisértetiesen, vörösen megvilágitott egy emberi fejet: Azaldár volt.</p>
            <p>A gyufa elaludt, Henriette hátratántorodott. Majd reszkető térddel ujból földre
               rogyott.</p>
            <p>- Köszönöm, köszönöm, Istenem, teremtőm!</p>
            <p>Összeszedve minden erejét, felugrott. Azután, mint már egyszer, most is mezitláb,
               lengén öltözve, kisurrant a szobájából, le a lépcsőn, ki a gyümölcsösbe. És ez
               alkalommal meg sem állt, hogy megfigyelje, észrevette-e valaki a szökését.
               Ellenállhatlanul vonzotta valami. És még akkor is engedett volna ennek az érzésnek,
               ha egy másik visszatartja. De nem tartotta vissza semmisem. Rohant abba az irányba,
               ahol az imént meglátta a fényt.</p>
            <p>Koromsötét volt. Borus az ég. Fülledt a levegő. Három lépésnyire sem lehetett
               látni.</p>
            <p>Henriette megállott. Hiszen már ott kellett lennie, ahol sejtette a szerelmesét. Vagy
               elment volna azóta? Avagy fantazmagória volt ez az egész csupán?</p>
            <p>Ettől a gondolattól, mintha egy pillanatra megállt volna a szive lüktetése.
               Irtózatosan félt.</p>
            <p>- Azaldár...! - suttogta önkénytelenül.</p>
            <p>De ekkor már egy erőteljes kar fonódott a teste köré és forró ajkak tapadtak a
               szájához.</p>
            <p>- Imádott, egyetlen kis Henriettem!</p>
            <p>A férfi izgatottan elharapta a szót és csak csókolta, csókolta tovább a tulboldog,
               remegő leányt. De azután, mintegy erőt véve önmagán, elszakitotta magát tőle.</p>
            <p>- Nem is kérded, kedvesem, hogyan kerülök ide, - szólt. A hangja egészen különös
               volt.</p>
            <p>- Nem kérdem, egyetlenem, csakhogy itt vagy! - felelte Henriette és ismét odahajolt a
               szerelmeséhez. Ez szorosabban magához vonta.</p>
            <p>- Pedig sorsdöntő pillanat ez mindkettőnkre nézve, édes Henriette, - mondta ijesztő
               komolyan.</p>
            <p>- Sorsdöntő? Istenem, félek - -</p>
            <p>- Ha van bátorságod, akkor nincs okod rá, hogy félj. Szeretsz még?</p>
            <p>Henriette nem felelt, hanem szenvedélyesen Azaldár nyakába fonta a karjait.</p>
            <p>- Igazán szeretsz, Henriette? Nem csak játék vagyok számodra? Játék, szeszély?</p>
            <p>- Azaldár! Kételkedsz? Mivel érdemeltem ezt?</p>
            <p>- Nem kételkedem benned, - felelte a cserkesz és homlokon csókolta a leányt. - Ezt
               vártam is tőled, Henriette. Te nem vagy gyáva, megalkuvó teremtés. Te olyan vagy,
               mint azok a nők, arrafelé, az én hazámban. Csak sokkal kedvesebb, kivánatosabb! De
               nincs vesztegetni való időnk. Ha csakugyan szeretsz, amint te mondod, s amint én
               hiszem: akkor velem jössz, Henriette.</p>
            <p>A fiatal leány összerezzent.</p>
            <p>- Hogyan?</p>
            <p>- Kell, Henriette. Baj van. Ellenségeim, a Cséka emberei a nyomomban vannak. Ha
               egyedül találnak, megölnek. Otthon pedig még szükség lesz rám. Egyedül te menthetsz
               meg engem. Ha velem jössz, meg vagyunk mentve mind a ketten. De ha magamra hagysz
               -</p>
            <p>- Ne mondj ilyen borzalmas dolgokat, Azaldár!</p>
            <p>- Nem tehetek róla. Ilyen az én sorsom és aki hozzáköti a magáét, annak velem kell
               jönnie árkon, bokron, tüzön, vizen keresztül. Gyere!</p>
            <p>- Képtelenség ez, Azaldár. Itt hagyjam a jó öreg nagymamát, szegény apámat? Talán
               örökre?</p>
            <p>- Talán örökre. De hiszen szeretsz! Mondtad!</p>
            <p>- Szeretlek, imádlak, de ezt ne követeld tőlem, ezt ne! Mindent, mindent megteszek
               érted, de ezt nem!</p>
            <p>Azaldár rideg mozdulattal elengedte a fiatal leányt.</p>
            <p>- Tehát ez az egész szerelmed?</p>
            <p>- Nem hagyhatom itt őket. Megátkozna, kitagadna az apám. Nem tehetem...</p>
            <p>Henriettet egyszerre egészen különös érzés fogta el. Valami rettenetes ürt érzett
               maga körül, majd mintha hirtelenül jéghideg kéz nyulna a szíve után, hogy fojtogassa.
               Elviselhetetlen gondolat volt, amit róla feltételezett Azaldár.</p>
            <p>Szótlanul álltak egymással szemben.</p>
            <p>- Ha igy áll a dolog, akkor már végeztünk is, szólalt meg Azaldár. - Tulbecsültelek,
               Henriette. Téged is, szerelmedet is. Most vége mindennek. Te voltál az utolsó
               reményem. Most te is elhagysz.</p>
            <p>- Azaldár! Ez nem igaz! Gyere velem a kastélyba. Elrejtelek holnapig. Azután
               beavatjuk a nagymamát. Hisz ő oly jó hozzánk! Ő biztosan segit rajtunk!</p>
            <p>- Nem lehet. Jössz, vagy nem jössz?</p>
            <p>- Nem.</p>
            <p>- Akkor menj fel a szobádba, hogy észre ne vegyen senki és fogd be jól a két szép
               füledet, öt percig.</p>
            <p>- Nem értelek. Fogjam be a füleimet? Miért?</p>
            <p>- Mellékes. Tedd meg okvetlenül. Hálás leszel nekem érte. Megigéred?</p>
            <p>- Ha minden áron kivánod - felelte Henriette értelmetlenül, de azután felsikoltott.
               Azaldár indulatosan magához vonta és befogta a száját.</p>
            <p>- Hallgass, az Istenért!</p>
            <p>De Henriette a nyakába borult.</p>
            <p>- Mit akarsz tenni, szerencsétlen! - suttogta, a legnagyobb mértékben izgatottan és
               egész testében remegve.</p>
            <p>- Én? Semmit.</p>
            <p>- De! Tudom, érzem, hogy valami rettenetesre készülsz!</p>
            <p>- Tévedsz, édesem...</p>
            <p>- Hát akkor mi az, mi az, az Istenért?</p>
            <p>- Semmi. Nem szeretném, ha hallanád távozó lépteimet. Hátha megsajnálnál mégis...</p>
            <p>Azaldár halkan, majdnem gunyosan nevetett. De Henriette még közelebb bujt hozzá.</p>
            <p>- Ne kinozz, kérlek! - suttogta. - Hisz ugy szeretlek!...</p>
            <p>Remegő, hideg kezével megsimogatta a férfi arcát.</p>
            <p>- Hát jössz? - kérdezte mégegyszer Azaldár és keményen megfogta a leány
               csuklóját.</p>
            <p>- Nem... Nem tehetem!</p>
            <p>Azaldár elengedte a leány kezét. És amikor Henriette a nyakába akart borulni, ellökte
               magától.</p>
            <p>- Menj, menj! Siess! - szólt rá indulatosan, már menő félben maga is.</p>
            <p>Henriette ijedten állt. Követni akarta, de a sötétség elállta az utját.</p>
            <p>- Azaldár! - kiáltotta halkan, hivogató, könyörgő hangon. De válasz nem jött. Csak
               hallotta a mindjobban eltávolodó lépteket.</p>
            <p>Hirtelenül nappali fényben uszott pillanatra az egész gyümölcsös és nyomban rá
               irtózatos csattanás következett, utána szünni nem akaró dörgés. És megeredt az
               eső.</p>
            <p>- Azaldár!</p>
            <p>Semmi válasz. Csak néhány másodperc mulva ujabb villámlás, talán még rettenetesebb
               mint az előbbi. Mindsürübben hullottak alá a nehéz csöppek.</p>
            <p>Henriette támolyogva, halálos seb érzésével a szivében, visszavánszorgott a
               kastélyba. Felvonszolta magát a szobájába. Alig birták a lábai.</p>
            <p>Felérve, erőtlenül rádült az ablakpárkányra. Most már zuhogott odakünn az eső. Egyik
               villám a másikat érte. Fel-felvillant nappali fényben ilyenkor az egész táj. Még a
               Dombrova-erdő is látszott. Henriette görcsösen átkutatott a tekintetével minden
               bokrot, minden utat - hátha megláthatja még valahol szerencsétlen szerelmesét, akit,
               ugy érezte, elveszitett örökre...</p>
            <p>De nem akadt rá sehol. És csak akkor, amikor a villám közvetlenül a kastély mellett
               csapott le az egyik magas fába, csukta be az ablakot és keresztet vetett magára.
               Azután leverten, lesujtva bebujt az ágyába. Már nem birt gondolkozni sem. Majd
               gépiesen elkezdett imádkozni. Maga sem tudta, hogy mit is kérjen az Istentől...</p>
            <p>Másnap hajnalban hazaérkezett Borrich. Váratlanul. Gyalog jött ki a vasutról.</p>
            <p>A kastélyban még mindenki aludt és Borrich feltette magában, hogy nem ébreszt fel
               senkit sem, hanem észrevétlenül megy be a szobájába, ahol bevárja a reggelt. Fáradt
               volt. Hátha még el is alszik?</p>
            <p>De éppen, amint a kapu előtt állt és azon tanakodott, hogy miként juthatna be a
               házba, miután nem volt kulcsa, ugy hogy mégis csak kénytelen lesz bekopogtatni, a
               kastély mögül feltünt az öreg János bácsi alakja, aki sietve igyekezett a major
               felé.</p>
            <p>Borrich a nevén szólitotta és az öreg megállt. Nem ismerte fel azonnal a gazdáját, de
               azután, megemelvén zsiros pörge kalapját, feléje jött.</p>
            <p>- No, mi ujság, János bácsi? - üdvözölte őt barátságosan Borrich.</p>
            <p>- Kezét csókolom, méltóságos báró ur - felelte zavart mosollyal az öreg, - hála
               Istennek, megvolnánk. Csak...</p>
            <p>Itt megakadt és hátranézett.</p>
            <p>- Nos? Csak nincs baj?</p>
            <p>- Nincs, nincs, azaz van, de ne tessék megijedni, a méltóságos báró urnak...</p>
            <p>- Mi az? Mi az?</p>
            <p>- Hát Azaldár, az a volt inas, tetszik tudni...</p>
            <p>Borrichban elhült a vér.</p>
            <p>- Mi van vele? Beszéljen már, no!</p>
            <p>- Hát a Gyuri gyerek, könyörgöm, amint most hajnalban utánanézett a gyümölcsösben,
               hogy nem verte-e le a vihar az összes almát, mert nagy vihar volt az éjjel, valóságos
               itéletidő, igen...</p>
            <p>- Azaldárról beszéljen, János!</p>
            <p>- Hisz vele esett meg a baj, méltóságos báró ur. Mert a szőllőlugas előtt, tetszik
               tudni, a Gyuri gyerek holton találta a földön. Átázva, csuromvizesen, nagy
               vértócsában, kezében a pisztoly, átlőtt halántékkal. Haj, de nagyon szerethette a
               méltóságos urékat, hogy idejött meghalni, szegény!...</p>
            <p>Borrich megilletődve a földre szegezte a tekintetét és igy állt néhány másodpercig
               mozdulatlanul. Azután megszólalt:</p>
            <p>- Szerencsétlen ember... Bizonyos benne, János bácsi, hogy meghalt?</p>
            <p>Az öreg fájdalmasan elmosolyodott és rázta a fejét.</p>
            <p>- Ugy éljek magam, mint ahogy meghalt Azaldár, méltóságos báró ur! Ha már egyszer a
               varjak is megkörnyékezik az embert?... Seregestül körülülték. Csak ugy hessegette el
               őket a Gyuri gyerek. Azaldár meghalt, kiszenvedett!...</p>
            <p>Borrich lehajtotta a fejét. Még akart valamit mondani az öregnek, de azután magába
               fojtotta. Eszébe jutott, hogy a nyitott sir előtt egyenlők vagyunk valamennyien.</p>
           
            <p>Vége.</p>
           
         </div>
      </body>
	</text>
</TEI>