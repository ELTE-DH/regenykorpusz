<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU08273" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Esze Tamás, a mezítlábasok ezredese</title>
				<author ref="viaf:58665425">Komáromi János (1890-1937)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">49424</measure>
				<measure unit="pages">100</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Esze Tamás, a mezítlábasok ezredese</title>
					<date>2010-06-07</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/08200/08273"/>
					<respStmt>
						<resp>Original Electronic Edition</resp>
						<name>Garami Anett</name>
						<name>Sápi Sándor</name>
						<name>Kiss András</name>
					</respStmt>
				</bibl>
				<bibl type="printSource">
					<title>Esze Tamás, a mezítlábasok ezredese</title>
					<author>Komáromi János</author>
					<pubPlace>Budapest</pubPlace>
					<publisher>Genius</publisher>
					<date>1930</date>
					<ref target="https://mek.oszk.hu/08200/08273"/>
				</bibl>
				<bibl type="firstEdition">
					<title>Esze Tamás, a mezítlábasok ezredese</title>
					<author>Komáromi János</author>
					<date>1923</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-30"/>
		</revisionDesc>
	</teiHeader>
	<text>
		<body>
			<div type="chapter">
				<head>ELŐSZÓ AZ ELSŐ KIADÁSHOZ.</head>
				<p>A nagyerejü és kegyetlen Esze Tamás alakja velem járt mindég. Ugyszólván azóta,
                    ameddig csak vissza tudok menni az emlékeimben.</p>
				<p>Legelső ilyen emlékem az egyik anyai dédapám volt.</p>
				<p>Hat-nyolc éveske ha lehettem akkor: dédapám tul járt a kilencvenen. Termetre
                    öles, fehér haja csaknem a vállát érte. Téli napokon, mialatt odakint beszkidi
                    szél zugott az Ondava lapályán, az öreg a kemencepadkánál melengette a hátát,
                    nyárban meg, amikor mély csöndben hallgatott az erdő, a nyárfák alatt üldögélt
                    egy lócán s ő maga is hallgatott. Csaknem mindig hallgatott.</p>
				<p>Kevésszavu, vallásos ember volt ez a dédapám. De csak hétköznapokon. Mert
                    vasárnapi délutánok alkalmával két-három meszely italt volt szokása áthozatni a
                    kocsmából és ha iszogatni kezdett csöndeskén, mérhetetlen düh fogta el s ugy
                    csapkodta a térdeit, hogy az egész ház keresztet hajigált magára. Ilyenkor volt
                    elemében a dédapám. És ha egyszer kitört vén dühe, alig birt magával. Ilyen
                    veszett pillanataiban mindig Esze Tamást, a kegyetlen és nagyerejü öreget
                    emlegette, a szegény emberek egyetlen oltalmazóját, akinek olyan erő volt a
                    karjaiban, hogy szálfákat tépdesett ki a lazonyi erdőkben. Persze félkézzel. A
                    bajusza meg olyan volt, hogyha jókedve akadt, hát a két fülére csavarhatta
                    volna. Ám ritkán volt jókedve Esze Tamásnak, mert Esze Tamás többnyire dühös
                    volt, minélfogva szakadatlanul káromkodott.</p>
				<p>Igy hallottam ezt husz-huszonöt esztendővel ezelőtt a dédapámtól. Neki pedig
                    tudnia kellett, mert ő szintén a dédapjától hallotta ezt ugyanigy, aki viszont
                    alighanem saját szemeivel láthatta még az Esze Tamás legényeinek menekülő
                    foszlányait.</p>
				<p>Esze Tamásról dédapám volt az első élő hagyomány. De ilyen emlékek és hagyományok
                    vettek körül egész gyermekkoromban.</p>
				<p>Minálunk: a Tiszaháton, a Nagyerdő zeg-zugosain, a Latorca partjain, az ungi
                    berkek udvarházaiban, a magyar, tót és rusnyák tájak nyomorult
                    zsellérviskóiban, ezen a szerencsétlen és halhatatlan Felföldön ma is élnek és
                    bujtogatnak a kurucok. Nem a párducbőrös, lódingos, zöldcsizmás vezérek persze,
                    hanem a méregtől-fuvó, véznanyaku, széltől és kutyáktól hajtott reménytelen
                    talpasok. Porrá-vált testeik ismeretlenül fekszenek a bokrok és az erdők alatt,
                    de a lelkeik visszajárnak. E szanaszét züllött kurucok emlékeivel vannak tele
                    öreg kuriák, őszi esték a fonóban, urasági majorok és szegény zsellérek
                    kalyibái.</p>
				<p>Apró legényke voltam még, amikor késő éjfeleken tul fülelgettem ki az ágyból az
                    öregek meséire. A nagyerejü és kegyetlen Esze Tamást és keserü katonáit ezek az
                    öregek azóta nagyrészt összevétették egyéb, ugyancsak nagyhirü erdei
                    zsiványokkal: körülbelül egyre-megy. Mind a kettőt a német szorongatta s kurucok
                    és egyéb zsiványok egyenlő jószivvel hajoltak le mindenkor a szegénységhez.
                    Német elnyomás, önkény, adók, zaklatások ellen ez az istenadta nép mindig a
                    lődörgő kurucokban s a panduroktól hajszolt betyárokban érezte egyedüli
                    pártfogóit.</p>
				<p>Odafent élnek még a kurucok. Nem eszményitve, nem hamisitva; meztelen
                    valóságukban. Mert rég elhanyatlott életüket is többnyire félig meztelenül
                    nyomorogták át ezek az örök és egyetlen magyarok. A Vihorlát-Gutin alatt vén
                    kanászoktól én láttam még a kanásztáncot. Csak töredéke volt már az egykorinak.
                    De ahogy járták! Kiforditott gubában, zsiros hajjal, rengő fütykösökkel és
                    dobogó bocskorban: a puszta emlékétől összeremeg a szivem. Olyan vad és olyan
                    lázadó volt. Egy tavaszi éjszakán, mikor messzi keletről, valahol Ung földjén
                    kigyult egy falu s vörös csik tünt föl a láthatáron, hallottam még, amint egy
                    ráskai magyar kiállt a házeresze végére és mialatt előrehajolva figyelgetett
                    bele a tüzektől megriasztott sötétségbe, halkan imádkozni kezdett:</p>
				<p>- Gyönnek már a kurucok...</p>
				<p>Ám széles vállaival, bus szemöldökeivel, lobogó szemeivel,
                    varjuszárny-bajuszával, harsogó keselyü-orrával, hihetetlen erejével s rettentő
                    csizmáival már gyermekkoromban messzire kiemelkedett valamennyi kuruc fölé a
                    nagyerejü és kegyetlen Esze Tamás riasztó alakja.</p>
				<p>Körülbelül igy irtam meg ma is. Esze Tamás ezredes szakadatlanul bujtogat
                    mindenki ellen, aki a magyarságnak vesztére jött közénk, olyan
                    engesztelhetetlenül, hogy megretten tőle a mai ember. Ő az örökmagyar. S vad
                    indulataitól hajszolva végül magyarokkal kerül szembe. Azokat is rakásra
                    gyilkolja, még hihetetlenebb gyülölködéssel. Ő az örök-lázadó.</p>
				<p>Idén van kétszáz és huszonöt esztendeje az Esze Tamás szörnyü csatáinak.</p>
				<p> Budapest, 1922 május 29-én.</p>
				<p>Komáromi János</p>
			</div>
			<div type="chapter">
				<head>ELSŐ ÉNEK ESZE TAMÁS JELT ÁD.</head>
				<p> Ezerhétszáz alatt harmadik esztendő: </p>
				<p> Vitézek csillaga, hadakozó idő... </p>
				<p> - Or-go-vá-nyi-i-i!</p>
				<p>Panaszosan, szokatlanul panaszosan nyult el a kiáltás az ingoványok fölött s
                    rémült hallgatás következett rá az éjszakában. Egész közelről, a nádas szélén,
                    két lovas közeledett óvatosan s lovaik térden felül csobogtak a vizben. Az első
                    lovas hirtelen visszafogta a kantárt, megállt, előrehajlott lovának nyaka fölött
                    és mig a ló nyugtalankodni próbált, ő maga hosszan figyelt előre, a hegyek felé,
                    melyek lába alól a pataki országut fehérlett idáig. És akkor, époly elnyujtva és
                    panaszosan, valahonnét Karcsa felől vagy Czigánd felől, csak mint valami
                    elszüremlő sóhajtás, mégegyszer átremegett a nádas fölött:</p>
				<p>- Or-go-vá-nyi-i-i!</p>
				<p>Az első lovas hátrafordult:</p>
				<p>- Magát hivogatja valaki, Andris bácsi.</p>
				<p>- A sógorom lesz, a nagyerdei kanászoktul, kivel az este tanálkoztam a lukai
                    dombon - mondta csöndeskén Orgoványi András. - Nálam maradt a pipája, azért
                    nyugtalankodik, Miklós urfi.</p>
				<p>Erre aztán époly szótlanul és óvatosan megindultak a titokzatos utvesztők között.
                    Az ezerhatszázkilencvenhetedik esztendő junius harmincadikának éjszakája volt
                    ez az éjszaka. Az itt-ott megszakadt felhők mögött dél felé uszott a telihold,
                    sebesen, nagyon sebesen és ha itt-ott kidugta az arcát, széles, bánatos
                    mosolygásra ferdült el a szája. Dél felé uszott a telihold, a felhők észak felé
                    mentek, a magasban szél járhatott tehát, idelent azonban teljes volt a csend.
                    Kevés idő mulva megint felütötte fejét az első ló s felhorkant. Lovasa
                    előrefeszült s néhány pillanatig gyanakodva szimatolt előre. Később hátrafordult
                    és annyit szólt susogva:</p>
				<p>- Halott fekszik az ut szélén, Andris bácsi.</p>
				<p>Azon a részen, ahová most értek föl, szárazba fordult a gázló s e tenyérnyi
                    földdarabka szélén, lábbal a sás közé temetkezve, véres katona terült el
                    hanyatt. Orgoványi András lecsuszott a lóról s a halott vitéz fölé hajolt. A
                    hold is előbujt, ránézett a katonára s a katona félig-lehunyt szemmel,
                    félig-nyitott szájjal meredt vissza a holdfénybe.</p>
				<p>- A mienkből való? - kérdezte az urfi.</p>
				<p>- A fenét! Német az ebadta - s arculköpte a halott katonát. - Legalább jól
                    fülöncsapták a rihest - s visszaerőlködött a lovára. - Megdöglött, nem kár
                    érte.</p>
				<p>S szótlanul huzódtak tovább a sástengerek, nádibuzogányok, kákaerdők, tocsogók
                    között, kerülve az uszólápokat és zöldszigeteket, ahová ha egyet találna lépni
                    az ember, ló és lovas fölött összecsapna a viz s ló és lovas egy jajkiáltás
                    nélkül veszne el a hinárosban. Szótlanul mentek. Elől a fiatal lovas, sötét
                    leffentyüs sapkában, sötét ujjasban, vékonyhasu fekete lovon. Olyan volt, mint
                    egy hazafelé igyekvő bánkódó kisértet. S csupasz kardját ahogy
                    keresztülfektette a nyereg előtt, még az a kard is feketének látszott. Csak a
                    lovak csobogtak. Odafönt szünetlen bujócskát játszott a hold, idelent olyan
                    szokatlan szinben tünt fel körülkörül minden, hogy akaratlanul is megborzongott
                    az ember s keresztet vetett magára. Már közel voltak a Sátorhegyek s lilaszinü
                    tetejük éles vonalban feküdt az ég oldalán. Délről és messziről szakadatlan
                    fénypontok ugráltak és rakták lidérctáncukat az utvesztők hátán. S Orgoványi
                    András csak lehajtotta a fejét és felsóhajtott:</p>
				<p>- Istenem, de szép is a világ, csak az emberek rosszak benne! Most éjszaka van és
                    mindenki alszik, de mire a második éjszaka gyönne, hányan fognak holtan feküdni
                    az utak szélén, az erdők alatt és nem lesz senki, aki megsirassa őket. Istenem,
                    vedd a tenyeredbe bünös lelkeinket, de a németet köpjed szembe te is...
                    Haj-haj!</p>
				<p>De ahogy ideért, hirtelen megriadt, mert dörgő kiáltás hallatszott a lovaik orra
                    előtt, a füzes alól:</p>
				<p>- Mi a jelszó?</p>
				<p>Az urfi fojtott hangon felelt vissza:</p>
				<p>- Esze Tamás...</p>
				<p>- Kik vagytok és hová mentek?</p>
				<p>- Thuróczy Miklós a szolgájával...</p>
				<p>De nem fejezhette be Thuróczy Miklós urfi, mert két gubás alak ugrott ki a
                    füzesből, lekapták a báránysapkát s térdreestek a lova előtt:</p>
				<p>- Az Isten védelmezze, urfi, amikor egyet lép!</p>
				<p>- Köszönöm - biccentett Thuróczy Miklós. - Nyuzó Mihályhoz tartoztok, ugy-é?</p>
				<p>- Igenis, urfi, mink vagyunk a bemurcolt-pofások, a Nyuzó hadnagy ur
                    angyalai.</p>
				<p>- Hát csak legyetek vigyázással. Holnapra talán ránkgondol az Isten...</p>
				<p>S észak felé fordultak a füzestől. A felhők összegyültek ezalatt s elboritották a
                    holdat. Alig látszott valami. Már elhagyták a Bodrogköz hináros tóvilágát, már
                    átmentek a szomotori országuton. Sehol egy fénypont, sehol egy kiáltás az
                    éjszakában. Erdők és dombok közeledtek feléjük a homályban s a sötétség egyre
                    dagadt. S Thuróczy Miklós leengedte a fejét, mert először Esze Tamásra, azután
                    az édesanyjára gondolt. Jaj, mi lesz holnap az ő édesanyjával? Most éjfél lehet
                    s holnap éjfélre már holtak, teméntelen holtak fognak uszni hanyatt, le a
                    Ronyván meg a Bodrog fekete vizében...</p>
				<p>A toronyi erdő táján lehettek, amikor fölfigyelt Orgoványi András:</p>
				<p>- Miklós urfi, danolnak valahol...</p>
				<p>Thuróczy is megállt s hallgatódzni kezdett. És az éjszakában most, valahonnét a
                    Feketehegy felől, darabos, nyers hangok vánszorogtak a füléig. Mintha egy
                    nyolcvanéves öreg, aki látta még a legelső Rákóczi hadizászlait Kassa alatt, aki
                    együtt menekült a reménytelenségnek Szuhay Mátyással s elsiratván Thököli
                    szerencsétlenségét, Petneházy alatt már az Esze Tamás bitangjainak sorában
                    rohant Buda falai ellen - mintha egy ilyen nyolcvanéves ember panaszkodott volna
                    valahol az erdőknek. Reszketve, töredezve hallatszott idáig valahonnét, de
                    mindig csak ez a két sor:</p>
				<p>Egy szegénylegény az Esze Tamás,</p>
				<p> Magát megvonó Bonohó András...</p>
				<p>A magyar nép sir a rengetegben - gondolta Thuróczy és csak fölsóhajtott magában.
                    Esze Tamás itt volt még, de ki lehetett az a Bonohó András? Talán valamelyik
                    keserüszáju alhadnagy a Petrőczy vagy az Ubrisi menekülő legényei közül,
                    miközben Moldova csillagai felé vették gazdátlan utjukat. S hány esztendeje
                    annak? Talán tiz, talán tizenöt is. Annyi fénye sincs már azóta Thököli
                    szerencséjének, mint egy búspislogásu lámpásnak s Bonohó András csontjai talán
                    ott fehérlenek azóta a Verhovina oldalában, vagy a havasalföldi égerfák alatt...
                    De a vontatott, nehéz és szomoru nótának folytatása is lett. Lázadó és hetyke
                    folytatás és itt már három-négy idegen hang is beleszólt a vén bujdosó reszkető
                    énekébe. Nagyon furcsa és nagyon szomoru volt. Thuróczy visszafojtva figyelt s
                    könnyek jöttek a szeméből:</p>
				<p>Uruk mellett voltak ketten</p>
				<p> Mintegy lelki-más,</p>
				<p> Jánki Péter,</p>
				<p> Zöld Demeter</p>
				<p> Voltak, mint darázs...</p>
				<p>Ki az a Jánki Péter s ki lehet Zöld Demeter? Senki. Egyvalaki a reménytelen
                    magyar népből, talán egy kóbor talpas, egy éheshasu szegénylegény: maga a magyar
                    nép. Aki föld alá menekül, ha harangszót hall a negyedik határból s esze nélkül
                    rohan az erdőknek, ha közeledő németeket lát a délibáb tükrében... Ej, hagyjuk
                    ezt későbbre! Thuróczy Miklós először odahallgatott a keserü énekre, aztán
                    leesett a lovára s még-aztán sirni kezdett s könnyei végigfolytak a lova fején.
                    Orgoványi András szepegve huzódott össze az urfi mögött s már-már azon volt,
                    hogy maga is el talál keseredni, mert sejtette az urfi szivebánatát, de akkor
                    fölhajolt az urfi:</p>
				<p>- Gyerünk, Andriskám, mert ittkaphat a virradat!</p>
				<p>S mély gondok közt kocogtak a sötét uton. Mert ekkor már sürü lett az éjszaka,
                    mint a dehec s a fák mögül itt-ott csak sejteni lehetett, hogy jobbkézről lehet
                    valahol a legenyei Sutadomb s az alatt a Kutas György tanyája. Ott, a tanya
                    szélén, kell strázsálni reájuk Nagylábu Dávid szökött pataki pékmesternek, az
                    istentelen latornak. Csend volt, kisértetriasztó csend, minden tölgyfa maga egy
                    neszelgő kisértet s Orgoványi András éppen mondani akarta, hogy: urfi, ugy
                    vélem, balról van a legenyei domb, mikor egy ilyen tölgykisértet mögül egy másik
                    rengőtorku kisértet orditott rá a lovasokra:</p>
				<p>- Kik vagytok?</p>
				<p>Az urfi visszafogta lovát, a kardját meg leeresztette. Tudta, hogy ma éjjel
                    minden bokor és minden fatörzs mögül egy-egy dühös kuruc leskelődik az utolsó
                    virradatra, tehát nyugodtan annyit mondott:</p>
				<p>- Thuróczy Miklós vagyok. És ott, nemde, az én Majos Ferenc bátyám, aki két nap
                    óta türelmetlenül várja jöttünket?</p>
				<p>- Ugy van, kedves-egy öcsém - s a fák mögül kilépett egy sebhelyektől megszántott
                    arcu Góliát. - Ugy van, kedves-egy öcsém, csakugyan én lestelek itt, az a hamis,
                    istentelen, ördögi praktikáju, eretnek, országpusztitó, tökéletlen, bitang Majos
                    Ferenc, rebellis latroknak szegény rezesorru gyalogsági kapitánya, aki
                    huszonhét esztendő óta vártam a holnapi virradatot. Vivát Esze Tamás! - s hangja
                    átdörgött az erdőn. És a rengetegből száz meg száz reménytelen lappangó orditott
                    és zengett vissza bokrok mögül, fák alól, sziklák mögül: - Vivát Esze Tamás!</p>
				<p>Thuróczy lehajolt s kezet nyujtott a rezesorru kapitánynak:</p>
				<p>- De honnét akasztotta magára Majos bátyám azt a nyolcrendbeli cifra
                    titulust?</p>
				<p>- Aztat, öcsém? - s kezefejét végighuzta a bajuszán. - Aztat, öcsém, éppen ma
                    husz esztendeje Kobb Farkas kassai generális ur akasztotta rám, mikor a szalánci
                    meg a kozmai hegyek között keresett, mint a kutyát s pátenseket küldözött
                    ellenem, hogy döglene meg, ha még meg nem döglött! De igyunk, kedves-egy
                    öcsém!</p>
				<p>Kulacsot huzott ki a kurta ködmöne belsejéből s egyet huzott belőle. Aztán
                    Thuróczynak nyujtotta át a bujdosók harcieszközét s leeresztvén hangját,
                    közömbösen érdeklődött:</p>
				<p>- Mit izent Tamás?</p>
				<p>- Hogy holnap délben... - mondta halkan Thuróczy. - Az a parancsom, hogy holnap
                    délben...</p>
				<p>- Helyes, nagyon helyes - bólogatott rezesorru Majos Ferenc, rebellis latroknak
                    huszonhét esztendő óta bujdosott szegény gyalogsági kapitánya. - De most
                    siessünk, mert Tokajiék este óta lesnek ránk a Kutas György tanyáján.</p>
				<p>S rezesorru Majos Ferenc maga is lóra ült s most már vágtatást fordultak ki az
                    országutra. Balról megkerülték a Sutadombot s a kemény uton csattogva repültek
                    Terebes felé. Félóra mulva megálltak:</p>
				<p>- Itt vagyunk, kedves-egy öcsém. Én most visszamegyek s mire mégegyszer feljönne
                    a csillag, Majos Ferenc a pataki Gomboskertben fog megbujni s vele lesznek az
                    összes latrok. Most kortyintok még egyet a Tamás egészségire, te pedig siess,
                    mert mindjárt virradni fog. Éppen itt jön Tokaji Ferkó druszám.</p>
				<p>Szájához emelte a kulacsot, aztán megfordult s elszáguldott. A Kutas György
                    tanyájának egy üres és elhagyott magtárcsüréből gyenge fény vágódott ki a
                    sötétségbe s e fény közepén, a magtár félig-nyitott kapujában ott állt Tokaji
                    Ferenc.</p>
				<p>De nem egyedül állt ott.</p>
				<p>Thuróczy hátraszólt az öregnek:</p>
				<p>- Andris bácsi, a két lóval sétáljon föl a faluba. Készitse ki a kardokat, tegye
                    ki a vasingemet s nyergelje föl a másik lovamat. De lábujjhegyen nyisson be az
                    udvarba, hogy meg ne riadjon az édesanyám.</p>
				<p>S beugrott a magtárba. Süvegét odavágta az egyetlen asztalra, lengő haját
                    hátrakapta a tenyerével s egy nagyot fujt:</p>
				<p>- Jó éjszakát, legények!</p>
				<p>- Jó éjszakát, Thuróczy! - feleltek azok karban.</p>
				<p>Lámpás füstölt az asztal fején, kormos világa árnyékokat mozgatott a falon s
                    külön árnyék volt minden szegénylegény. S a panaszkodó mécsvilágnál csak most
                    vehették szemügyre a fiatal Thuróczyt. Sáros volt a csizmája, sár feküdt az
                    ujjasa hátán, de még a kis bajusza és a szemöldöke is sáros volt. Hanem a szeme
                    az nevetett:</p>
				<p>- Két napig ültem lovon, legények. No, csakhogy itt vagyok. Utolsó parancsát
                    hozom az édes nagyapátoknak, Beregből...</p>
				<p>Visszafojtott karban feleltek rá:</p>
				<p>- Vivát Esze Tamás!</p>
				<p>- Bizony, vivát, legények! - és leült egy kiütött hordóra. - Mert holnap, azaz
                    még ma meg fogtok indulni...</p>
				<p>- Meg fogunk indulni! - igazitotta ki szinte nyersen egy kerekszemü, ziláltüstökü
                    s külsőre betegesnek látszó fiatalember. Olyan fiatal volt még, hogy holmi
                    diáklegénykének tetszett csak. Sápadt bőre megfeszült a szélescsontu arcán s
                    ahogy most összefont karral odaállt Thuróczy elé, indulat lobogott a szemében.
                    Thuróczy ránézett, de nyugodtan folytatta:</p>
				<p>- Ne szólj bele, Tokaji Ferkó pajtás, mert én parancsolok itten, amig meg nem jön
                    az öreg. S bizony mondom tenéked, hogy akinek most sincs kedvére valami, könnyen
                    az ágra kerülhet föl. Elég nagy a velejtei erdő.</p>
				<p>Tokaji nagyot nézett, leengedte a karját, hátrált néhány lépést s nem szólt
                    semmit. Thuróczy körülpillantott:</p>
				<p>- Itt van Szalontay?</p>
				<p>A háttérből előlépett egy bozontos paraszt, a végardói biró.</p>
				<p>- Gyuri bátyám, maga holnap, azaz a hétfői éjszakán a Cinegedomb felől Patak alá
                    ereszkedik. Majos bátyánk és Nyuzó Mihály ugyanott lesznek, idejében. Urat és
                    papot senki meg ne bántson!</p>
				<p>Szalontay intett, hogy megértette s döngő lábbal eltünt az éjszakában.</p>
				<p>- Buga Jakab!</p>
				<p>S előbotorkált Buga Jakab. Egyik lába bocskorban volt, másik lába mezitláb volt.
                    Arcának szine, mint a kordován, félbajuszkája csára csüngött, a másik fele
                    leégett valahol. Lába, mint a gólya lába, a nyakával meg előrehajolt, mintha a
                    földön keresgélt volna valamit. Minden fegyvere egy kurtanyelü kisbalta volt.
                    Megállt Thuróczy előtt s csak leengedte a koponyáját, mint egy beteg ló.</p>
				<p>- No, Jakab testvér, eleget bujkáltál már a kukoricásban, hát most meg kell
                    mutatni, milyen legény vagy! A bojnyikokkal ott légy ebédidőre a bányácskai erdő
                    alatt. De jól megjegyezd te is, hogy urhoz, paphoz nem szabad nyulni, csak ha
                    parókában, német süvegben, vagy plundrában találjátok. Mert édes hazánk
                    szabaditására indulunk meg mostan. De a németet vághatjátok, mint a tököt. Ebéd
                    előtt magam is ott leszek. A viszontlátásra. Jakab testvér! Tyukodi pajtás, itt
                    vagy?</p>
				<p>S jelentkezett Tyukodi pajtás, mialatt Buga Jakab kenyeres nesztelenül tünt el a
                    kapun. Zömök dugóember volt Tyukodi pajtás, de olyan lábbal, mint egy cölöp.
                    Tüsző volt a hasán, csupasz dákos amögé dugva, a homlokán meg véres kötés, hogy
                    alig látszott ki alóla a félszeme.</p>
				<p>- Hát veled mi történt?</p>
				<p>- Instálom, urfi - szerénykedett Tyukodi pajtás -, tegnap egynihány lomposokkal
                    tanálkoztunk a záhonyi révnél, de mink négyen valánk csupán, ők pedig
                    tizenhaton...</p>
				<p>- Hát neked Rakamaz körül lesz dolgod - mosolygott föl Thuróczy. - Hiszen érted,
                    miről van szó!</p>
				<p>- Értem, kapitány ur.</p>
				<p>Aztán jöttek a többiek, névszerint Fábián István meg Vajda Gergely Garanyból,
                    ugyszint a köhögős és keszeg Soltész Pál Legenyéről, valamint a ritkán-józan
                    Pikor János ugyanonnét. Aztán Ruszka Mihály és Tuba István, kik a kanászokat
                    terelték össze a Nagyerdőből, majd a nyakiglábu, savószemü, csüngőhaju,
                    télben-is-mezitláb Zöld Demeter, ugyanaz, kit a nóta is kiemelt, hogy Jánki
                    Péterrel együtt olyan serény, mint a darázs és aki furkósbottal vitte a hátán az
                    abauji mezitlábasokat. Azalatt pedig ment az éjszaka és ők egymásután vesztek el
                    a sötétben. A mécses imbolyogva sirdogált s már csak Jesztreb András volt hátra,
                    aki esztendők óta a Dargóban bujkáló tótokat biztatgatta, hogy csak a tavaszig,
                    csak a karácsonyig, de most igazán csak Péter-Pál napjáig még és akkor mézes
                    bobálykát fog früstökölni minden tót, uzsonnára meg annyi lekvárt pofázhatnak,
                    hogy kétfelé fog állni tőle a fülük s henteregni fognak a szalmában. Most végül
                    csakugyan itt volt a Péter-Pál.</p>
				<p>Jelentkezett hát a vizesszemü Jesztreb is. Bunkóra dülve állt meg Thuróczy
                    előtt:</p>
				<p>- Itt vagyok, urficska.</p>
				<p>- No, Jesztreb apám, magának nagy dolga lesz. Holnap estére ki kell állni a
                    tolcsvai országutra s aki arrafelé talál futni Patak felől, azt meg kell fogni.
                    Bizik az emberekben?</p>
				<p>Jesztreb legyintett:</p>
				<p>- Urficska, a tótocskák annyit éheztek már, hogy Szent Pétert is végighuzigálnák
                    az árokba, ha megkaphatnák a lábát. Sietek is, urficska, Isten simogassa meg a
                    jóságos arcát!</p>
				<p>Most aztán ketten maradtak. Thuróczy fölállt s körülnézett. Üres volt már a csür,
                    csak a lámpás imbolygott s beteg fénye kisérteteket riasztgatott a falon. Tokaji
                    Ferenc még mindig ugy állt ott, összecsukott karral s valami furcsa és
                    sajátszerü tüzben lángolt a szeme.</p>
				<p>- Mehetünk, Ferkó?</p>
				<p>Tokaji Ferkó annyit szólt:</p>
				<p>- Jó.</p>
				<p>Thuróczy eloltotta a mécsest s kibotorkáltak az éjszakába. Azután megindultak
                    ketten, a Sutadombnak, a temető felé. Itt-ott megint megszakadtak a felhők s
                    aranyos-lilás szélük felé sietett a holdvilág, de már hajlatnak fordulva, a
                    radványi hegyek fejének. Idelent valami sajátszerü kékes-szinben derengett
                    minden s olyan ijesztő volt a csend, hogy az ember hallotta a szive zakatolását.
                    Ők pedig mentek ketten, szótlanul, majdnem szomoruan. Már a Mária-kutjánál
                    voltak, a temető alatt s furcsán eldült árnyékot vetettek a fák. Tokaji hirtelen
                    megállt s szembefordult Thuróczyval:</p>
				<p>- Tehát kimélni kell az urakat... Mi?</p>
				<p>- Ugy van, Ferkó pajtás - fordult szembe Thuróczy is. - Ez parancsa Esze
                    Tamásnak...</p>
				<p>- Parancsa! Parancsa! - s kardját indulattal vágta oda a földhöz.</p>
				<p>- Hallgass már! - kiáltott rá Thuróczy. - Hallgass, te esztelen ember! Nem az
                    urak ellen, hanem kinzóink ellen indulunk meg. Mert ha az urak is ellenünk
                    fordulnak, akkor végünk van. Senkinek hitét mi nem bántjuk...</p>
				<p>- Tehát a jezsuitákat se? Hejj! - s hörgött és a hajába markolt. - Hát nem
                    hallottad még, te ember, hogy harminc esztendeje bujdosik miattuk a pataki
                    kollégium!</p>
				<p>Ujra megindultak s lépést mentek a temetőnek. A hold előbujt s világát
                    szétteritette a kihalt tájék fölött. Megint Thuróczy beszélt, halkan,
                    meggondolva a szót, de látszott azért, hogy belül meg-megremeg:</p>
				<p>- Majd visszajön a kollégium. Most arra kell vigyázni, hogy Rákóczit is
                    kézrekapjuk. Vigyázni, az Istenért, vigyázni! Kabay Márton tiszteletes ur
                    késziti már a kiáltványt s az Isten ha besegit benneteket Tokajba, nyomban küld
                    a nyargalókat Ónod felé meg Szendrő felé, hogy kitört a szabadság. De vigyázni,
                    az Istenért, vigyázni! Mert ha hire szalad, hogy csak a parasztok fogtak
                    fegyvert az urakra, akkor lóra ülnek az urak, magyar fogja ölni a magyart és az
                    iszonyatos lenne. Hallgass rám, Ferkó és türtőztesd magad, mert a fejeddel
                    felelsz minden papért...</p>
				<p>- És minden grófért! Mi? - s guny égett a hangjában. - Beszélhetsz te nekem,
                    Thuróczy, ur vagy te magad is...</p>
				<p>De itt már kitört Thuróczy Miklós:</p>
				<p>- Hallod-é, Tokaji Ferkó! Azt mondom én neked, nagyon vigyázz te magadra! Ha én
                    állok a parasztok elé, nagyobb áldozat az, mintha Tokaji Ferenc vezeti őket.
                    Dehát Tokaji ezt a szememre hányja nekem...</p>
				<p>Már a dombon álltak, a temető fejfái között. A domb oldalában lapult meg a
                    fatemplom s toronycsillaga tompán villogott az alvó házak fölött. Tokaji Ferkó
                    megállt a sirok között, szokása szerint keresztbefonta karját s széles arcát a
                    hold arcának forditotta. Egész csöndes volt már:</p>
				<p>- No, hiszen jól van, Thuróczy pajtás. Jól van és ne haragudj, ha igazságtalan
                    lettem volna. De lásd, öt esztendő óta fogyaszt a düh és a tehetetlen kin. A mai
                    éjszakán azonban felejtsünk el mindent. Elbucsuztál már az édesanyádtól?</p>
				<p>- Most indulok hozzá.</p>
				<p>- Ugy. Hát csak bucsuzz el tőle. Nekem nincs bucsuznom senkitől, mert nekem
                    senkim sincs már. Fölteszem azonban, hogy kemény maradsz az anyád előtt is.
                    Ugy-e, rokonod az alispán?</p>
				<p>- Miért kérdezed?</p>
				<p>- Csak - és vállat vont. - Csak azért, mert még tegnapelőtt elhagyta Ujhelyt s
                    Miskolc felé szökött el. Most üres a Szentiványi-ház. Ugy-e, rokonod az az Annus
                    nevü kisasszony?</p>
				<p>- Melyik?</p>
				<p>- Az, aki tegnap érkezett meg Nógrádból. Horváth Annus, no! Ne félj, nincsen még
                    nálatok. A Szentiványi-házba szorult s tegnap óta ijedten várja, hogyan juthatna
                    ki az édesanyádhoz.</p>
				<p>Thuróczy elámult:</p>
				<p>- Honnan tudod mindezt?</p>
				<p>- Mit nem tud Tokaji! - nevetett fel Tokaji. - Látom, megzavarodtál. Hallod-é,
                    pajtás! Adok én egy jó tanácsot. Az anyádat inditsd el még virradatkor
                    Ujhelynek, szálljon meg ott Szentiványiéknál, teneked pedig azt mondom, kerüld
                    még a tájékát is annak a háznak, amig vissza nem megy onnét az a leány...</p>
				<p>Thuróczy kezet adott neki:</p>
				<p>- Köszönöm, pajtás. Siessünk, mert virradni fog.</p>
				<p>- Igen, siessünk - és megemelte a kardját Tokaji Ferkó. - Azonban várj csak, még
                    valamit. Ne hidd, hogy irigykedem rád. Csak szeretlek és féltelek. De mondhatom
                    neked, hogyha el tudnál hagyni bennünket egyszer, ezzel a kardommal foglak
                    megölni, Thuróczy pajtás. Itt, a temetőben esküszöm neked az Istenre, hogy meg
                    foglak ölni. Ha pedig én hagynálak el valamikor, te fogsz megölni engemet,
                    pajtás!</p>
				<p>- Én foglak megölni, pajtás... - mondta halkan Thuróczy és kezet adott Tokaji
                    Ferkónak.</p>
				<p>(Hej, ha a jövőbe látott volna ekkor Tokaji Ferkó, látta volna magát lakattal a
                    kezén, láncokkal a lábán egy bécsi börtönben s aztán látta volna magát
                    szemétben, piszokban, egy gödörbe hányva, kinoktól haldokolva!)</p>
				<p>A temetődombon tehát, az öreg fejfák közt, ott maradt egymagában Thuróczy Miklós
                    és most már ő fonta össze a két karját, ahogy elnézett a hold ezüstjében uszó,
                    szomorubáju, lakatlan tájék fölött. Ott állt, az anyjára gondolt s lebocsátotta
                    a fejét. Hát az alispán is kereket oldott már? Nem tetszett neki. S mit keres
                    most Ujhelyben Horváth Annus? Ez ujság volt s igen megzavarta. De aztán az
                    eszébe jutott Tamás bácsi, a nagyerejü és kegyetlen Esze Tamás és Thuróczy
                    Miklós fölvágta a fejét:</p>
				<p>- Ej, gyerekség! Egyszer ugyis meg kell halni!</p>
				<p>Hátranézett: Tokajinak hire sem volt már. A toronyi erdő fölött mintha virradni
                    akart volna. Fölvágta a fejét s megindult a falunak. Csönd volt, ijesztő csönd s
                    ahogy végigsurrant a holdfényben, ugy tetszett neki magának is, mintha a
                    temetőből egy magános kisértet huzódnék el a falu felé. Hiszen temető volt a
                    falu is. Sehol egy lélek, puszta volt minden második ház s kutyaugatás nem verte
                    fel az éjszakát, mert esztendők óta minden kutya éhenveszett vagy elmenekült e
                    haldokló vidékről. Olyan világ volt ez, amelyről azt olvassuk a krónikákban,
                    hogy a császári-biztosok nem találtak egyetlen vágómarhát az egész
                    Felső-Magyarországon.</p>
				<p>Ahogy a kertjük hátába ért, egy szökéssel átugrott a garádon s bent volt a fák
                    alatt. Elhagyott, gondozatlan terület volt ez a kert, de kinek is gondozták
                    volna?! Óvatosan megindult a régi ház felé, melyből tizenegy esztendeje nem
                    szállt ki egy kurjantás, mióta Buda bástyái alatt halott szemmel hentergett le
                    az édesapja. Mélabáju fényben fürdött a kert egy-egy tisztása, de fekete
                    árnyékok hallgatództak a fák és a bokrok között. Már a ház mögött állt Thuróczy
                    Miklós, már csak lábujjhegyen ment. Először az istálló felé vágott el: Orgoványi
                    András készen várta a két lóval.</p>
				<p>- Mindjárt jövök, Andris bácsi - s a ház irányába tekintett, honnét, az utolsó
                    két kis ablakból erőtlen világ erőlködött ki a holdfénybe. - Mi az, hát az
                    édesanyám még most se alszik?</p>
				<p>- Nem ám - kezdte Orgoványi András -, mivelhogy az urfit várja a nemzetes
                    asszony. Már ki is sirdogálta magát nekem, szegény.</p>
				<p>Thuróczy idegesen nézett a szolgára:</p>
				<p>- A teremtésit magának, öreg! Hát nem megparancsoltam...</p>
				<p>- Hagyjuk csak - legyintett az öreg. - Én annyit mondtam csupán, minekutána igen
                    megfaggattak, hogy holnapra fülig fogunk járni a vérbe. Egyebet nem
                    szóltam.</p>
				<p>De Thuróczy Miklós ezt alig hallotta már, mert indulatosan rohant a följárónak.
                    Fölszaladt a három kőlépcsőn s berontott a szobájába. Lámpás égett az ágya
                    fejénél.</p>
				<p>Lehányta magáról a sáros ruhát s öltözni kezdett. Térdigérő csizmát kapott a
                    lábára, vasinget csatolt a mellére, vékony, gyász-szinü süveget tett a fejére.
                    Fekete haja kiesett alóla s leért a válláig. Aztán kardot kötött a derekára,
                    tenyérnyi széles fringiát, aminővel a kassai meg lőcsei hóhér nyakazta le nemrég
                    a fölzendült lutheránusokat Eperjesen. Nem is fringia volt az, hóhérok bárdja
                    volt az, melynek egy suhintására derékban repül két darabba az ellenséges lovas.
                    Aztán körülnézett Thuróczy Miklós, keresett még valamit. Ám ugyanakkor halkan
                    megnyilt az ajtó s Thuróczy Miklós anélkül, hogy hátranézett volna, odaszólt
                    sebtiben:</p>
				<p>- A csákányomat, Andriskám!</p>
				<p>De mert senki se felelt, megfordult. Hát nem Orgoványi András nyitott be hozzá,
                    hanem az édesanyja állt előtte. Ott állt előtte az édesanyja, sötét ruhában
                    talpig. Megállt előtte fehérlő hajával s mig az urfi meglepődve fordult vissza,
                    a nemzetes asszony összetette a kezét:</p>
				<p>- Fiam, édes fiam!</p>
				<p>Thuróczy Miklós hangtalanul állt az anyja előtt.</p>
				<p>- Fiam, egyetlen fiam, az Istenre, mit akarsz?</p>
				<p>- Anyám, - kezdte kapkodva a fiu -, csak ne faggass, ugyis tudsz mindent s ne
                    próbálj visszatartani, ugyis késő már...</p>
				<p>- Jaj, az az esztelen Tamás! - zokogott fel egyszerre a nemzetes asszony.</p>
				<p>A fiu közbekiáltott:</p>
				<p>- Anyám, egy szót se Tamás bácsiról! Emlékezz vissza, hogy az apám, amikor
                    összeesett Buda alatt, haldokolva átölelte Tamás bácsit és azt mondta neki:
                    őrködj a fiamra! S Tamás bácsi vigyázott rám eddig s vigyázni fog reám ezután
                    is...</p>
				<p>A nemzetes asszony följajgatott:</p>
				<p>- De az urak ellen indul az esztelen, édes fiam!</p>
				<p>- Anyám! - és itt már elsápadt. - Anyám, te magyar asszony vagy s tudnod kellene,
                    hogy másik édesanyánk, a szegény haza kiáltoz most nekünk és tárja felénk
                    kétségbeesett karjait. Hát ha e másik anyánk ellen fordulnának egyszer az urak,
                    mind meg fognak halni az urak! - s földhözvágta a kardját. - Anyám, reggelre
                    indulj meg Ujhely felé, Szentiványiéknál ott találod Annust is, azt a vakmerő és
                    szerencsétlen leányt. Mert ottszorult két nap óta. Menj azonnal, csak ott vagy
                    biztos helyen. Az utak, a kertek, az árkok, a mezők zendülőkkel vannak már tele
                    e pillanatban, de te csak annyit mondj nekik, hogy Thuróczy Miklósnak vagy az
                    édesanyja és azok a szegény emberek sirva esnek le a lábad elé...</p>
				<p>Az anyja pedig csak állt előtte, könnyek folytak le az arcán s csak összetette
                    másodszor is a kezét:</p>
				<p>- Édes, szép fiam, hallgass meg! Csak most az egyszer hallgass meg!</p>
				<p>- Semmit se hallgatok meg, anyám! E perctől fogva ne tekints többet fiadnak, mert
                    tudd meg, hogy én állok az árva szegénység élén. E perctől fogva csak egy
                    szomoru és szánandó ember vagyok, odaparancsolva a menekülő magyarok élére - s
                    lehajtotta a fejét, mialatt az édesanyja sirva esett le a heverőre s kendőjébe
                    temette az arcát. - Mert ha egy lépést akarnék csak tenni visszafelé - folytatta
                    sötéten -, most már nem tehetem, anyám. Megesküdtem az Esze Tamás kardjára és ha
                    terád hallgatnék mostan, holnap estére itt teremnének az Esze Tamás farkasai és
                    izekre szaggatnának széjjel. Köszönöm neked, hogy fölneveltél. De hidd el, jobb
                    meghalni, mint igy döglődni élve. S ha meghalok, legalább te sirass meg,
                    anyám!</p>
				<p>Az ablakon betekintett a sápadtfényü hajnal. Thuróczy elhallgatott egy szünetre,
                    maga elé nézett s fiatal arca mély fájdalomra vonaglott el ezalatt az egy
                    szempillantás alatt. Aztán megmozdult, zörgő léptekkel odament az édesanyjához,
                    lehajolt föléje s megcsókolta a kezét. A nemzetes asszony ott feküdt előtte
                    élettelenül, hidegen.</p>
				<p>De erőt vett magán Thuróczy Miklós s kemény maradt a szive. S époly keményen
                    kiment az udvarra. Odakint beteg lett már a holdnak arca s a toronyi erdő fölött
                    csakugyan jelentkezett hétfőre a virradat. Az utolsó hétfői napra. Aztán lóra
                    vetette magát Thuróczy Miklós, elindult s Orgoványi András szótlanul követte az
                    uton. Nekivágtak a radványi hegyeknek s belevették magukat a Ronyva mocsaraiba.
                    Csönd volt, ijesztő csönd a világ. Kakas nem szólt a tájékon, csak a csillagok
                    tünedeztek egymásután. Ment-ment Thuróczy Miklós a radványi hegyek felé,
                    Orgoványi András mögötte kocogott s tul voltak már a regmeci réteken, mikor
                    hátraszólt az urfi:</p>
				<p>- Forduljon vissza mégegyszer, Andris bácsi s kisérje be Ujhelyig az édesanyámat.
                    Aztán keressen utánam, ugy dél körül, valahol a Hartay-malomnál.</p>
				<p>- Igenis, urfi.</p>
				<p>S ment-ment tovább Thuróczy Miklós, de most már egymagában. Élő lelket nem látott
                    az uton. Üresek voltak a mezők és üres volt minden falu. Már jött a reggel,
                    piros özön terült el a Sátorhegyek csucsán, már Mikóháza körül járt Thuróczy
                    Miklós, amikor igen távoli és igen halvány harangszó ütötte meg a fülét.
                    Megállt, maga elé suttogott:</p>
				<p>- A fehérbarátok harangoznak Ujhelyben.</p>
				<p>Megállt egy pillanatra, levette a süvegét és fölsóhajtott:</p>
				<p>- Uram, forditsd felénk fényességes orcádat s vedd magadhoz szegény lelkeiket,
                    akik meg fognak halni e napon!</p>
			</div>
			<div type="chapter">
				<head>MÁSODIK ÉNEK »HÁT AZ ANYÁD ÉL-E MÉG?«</head>
				<p>A csörgői országuton magános lovas igyekezett Terebes irányának. Nyakiglába volt
                    a legénynek, kurta lába a lovacskának s valahányszor a legény nógatni kezdte
                    volna lábával a patkányt, csak annyit ért el, hogy a lovacska hasa alatt
                    összebokázott a két lábával. Ilyenkor furkóshoz nyult a legény s huzott egyet a
                    lovacska farára:</p>
				<p>- Gyerünk, testvér, gyerünk!</p>
				<p>A lovacska nekigyürkőzött, kocogni próbált, de néhány lélegzet után elfult s
                    lépésre fogta megint. A lovas hátra-hátratekintgetett ijedten s megint a
                    furkóshoz nyult.</p>
				<p>Ennek a lovasnak Pikó Demeter volt a neve. Lovasra és lóra vastag pokrócot huzott
                    sár és por s hol nekirugaszkodtak ismét az országutnak, hol lecsuklott a feje
                    lónak és lovasnak s néha ugy látszott hogy álom és kimerültség ott ragasztja
                    őket az ut közepén. Pikó Demeter ezalatt egyre többször kapdosott oda a
                    süvegéhez s tenyerét végighuzkodta a haján. És valahányszor a tenyerét
                    végighuzkodta igy, véres lett utána a tenyere, mert a haja is véres volt. Egy
                    nap meg két éjszaka óta szivárgált már a vére Pikó Demeternek, lefolyt a nyakán
                    meg a balfülénél s összefutott és megaludt a balszemöldökének csimbókján. A
                    balszeme is, a balarca is maszatos volt három vármegye porától meg a saját
                    vérétől. Tegnap óta csak a jobbszemével tudott már körülnézni ebben a keserves
                    világban Pikó Demeter, mert a másik szeme bedagadt. Megint csak hátratekintett,
                    nem kergeti-é valaki, aztán odakapott a furkóshoz és megint huzott egy jót a
                    lovacska hátuljára:</p>
				<p>- Gyerünk, testvér, gyerünk!</p>
				<p>S ugyanakkor, de a csörgői ut másik végén s olyan messze még, hogy látni se
                    lehetett, egy szekér igyekezett szemközt. Orgoványi András ült az ülésben s
                    szaporán ösztökélte a két lovat. A magáét lógósnak kötötte oda harmadikul, a
                    nyerget viszont idejében eldugta az ülés alá. A nemzetes asszony a szekérben
                    szótlankodott ezalatt s mióta elhagyták a falut, mozdulatlanul maradt
                    egyhelyben, nézett maga elé megkövülten, vagy elkönnyezte magát csöndeskén.
                    Andris bácsi mindezt persze nem látta, mert a félvilágért nem mert volna
                    hátrafordulni és odanézni a nemzetes asszony szeme közé, de - tudja Isten! -
                    mindent megérzett valahogy a hátával. És bár azonkivül, hogy legutóbb ő kisérte
                    el Tarpáig meg visszafelé Miklós urfit, semmi köze nem volt a dolgokhoz, mégis
                    szemrehányást tett magának, hogy akaratlanul is belejátszott ebbe az ügybe,
                    miáltal hozzájárult a nemzetes asszony megkeseritéséhez. Hogy elhessegesse
                    barátságtalan gondolatait, biztatgatni kezdte a három lovat:</p>
				<p>- Gyerünk, fiuk, gyerünk!</p>
				<p>Hétfő délelőtt volt. Két embermagasságra járhatott már a nap a szőllőskei dombok
                    fölött, s mikor az uthajlatnál odaértek volna a határcsárdához, a Sátorhegyek
                    töve alól egyszerre kibukkant Ujhely városa is. És itt történt először, hogy a
                    nemzetes asszony mégis csak megtörte szomoru hallgatását:</p>
				<p>- András, hivja csak elő a zsidót!</p>
				<p>Orgoványi András lefogta a gyeplőt s bekiáltott a csárda ajtajába:</p>
				<p>- Jankel!</p>
				<p>Tul, az országut másik részén, elhagyott magtárcsür romfalai hallgatództak s e
                    romfalakról élesen csattant vissza a kiáltás: ...el!</p>
				<p>A derült napsütésben valami nyomasztó érzés volt a visszakiabáló magtárfal meg a
                    néma csárda. Orgoványi bekiáltott mégegyszer:</p>
				<p>- Jan-ke-e-el!</p>
				<p>És hogy megint csak a magtár feleselt vissza, leugrott, benézett a kocsma tárt
                    ajtaján s eltünt az ivó felé. De csak két pillanatra. Mert a harmadik
                    pillanatban ujra kidugta orrát az ajtón s tenyerével belecsapott a levegőbe:</p>
				<p>- Kampec már Jankelnek, nemzetes asszony. Az asztal alatt fekszik, a hátán, oszt
                    ki van nyitva a szája, mert meghótt. Sok embert becsapott, pedig nem volt rossz
                    zsidó mégse, hát most fejbeütötte valaki. Ugy bizony - s fölhágott a szekérbe -,
                    a családjábul mindenki elszaladt valahova az ijedtség miatt.</p>
				<p>A nemzetes asszony összeborzongott:</p>
				<p>- Siessünk, Andráskám siessünk!</p>
				<p>András fölkapott az ülésbe s a szekér továbbgördült az országuton. Üres volt a
                    napfényes tájék, csak Ujhely két réztetejü tornya vert szikrát a verőfényben. A
                    nemzetes asszony fázósan huzódott össze, hideg arcán meg szabadjára hulltak a
                    könnyek, mert tudta már, hogy most az egyszer baj van és hogy az ő fiát,
                    Thuróczy Miklós urfit nem fogja többet élve visszakapni. És sirdogált, egyre
                    sirdogált magának. Elsiratta csöndeskén soha vissza nem térő ifjuságát, mely ugy
                    ment el, hogy az ifju vőlegények minden esztendőben lóháton távoztak az ősi ház
                    kapuján és soha azután nem látta őket sem az édesanyjuk, sem a menyasszonyuk. És
                    megsiratta keservesen örömtelen hervadókorát, amely ugy fordult megint, hogy az
                    ősi ház udvarán lóra ültek ujból a nemes urfiak, elmentek és soha többet nem
                    fognak hazatérni, hiába siratgatja őket szüntelen könnyekkel az édesanyjuk és
                    holdfényes esteleken hiába lesi őket vissza szerelmesen a ház bánkódó
                    kisasszonya.</p>
				<p>És mialatt a régi és soha vissza nem térő időket könnyezgette a nemzetes asszony,
                    Orgoványi András hirtelen visszafogta a lovakat és igy szólt valakihez:</p>
				<p>- Mi az, testvér?</p>
				<p>A nemzetes asszony felütötte fejét s kihajolt a szekérből. De megint csak
                    megremegett, mert egy iszonyu alak állt a lovak előtt: a félig karikára-tágult
                    szemü, félig vértől-vaksi szemü Pikó Demeter. Olyan volt ez a veresorru
                    szegénylegény, mintha a halál elől menekült volna s mintha a halál karjaiba
                    szaladt volna. A nemzetes asszony még jobban összehuzódott, mert ó, annyi gonosz
                    sejtelmek közt indult meg ez a mai hétfő!</p>
				<p>- No, mi az, testvér? - bökött feléje másodszor is Orgoványi András.</p>
				<p>- Csak azért fogtalak meg, testvér - szippantott az orrán Pikó Demeter -, mert
                    tudni óhajtanám, ez az ut viszen-é Csörgő irányának s a falujában találom-e még
                    tekintetes Thuróczy Miklós urfit? Én ugyanis Pikó Demeter volnék becsületes
                    nevem szerint.</p>
				<p>A fia nevére összerezzent a nemzetes asszony:</p>
				<p>- Nem Esze Tamás küldte magát, jó ember?</p>
				<p>- Onnét gyönnék, honnét is gyönnék egyebünnen, nemzetes asszonyom - szippantott
                    ismételten Pikó Demeter. - Csakhogy mégse tüle. Nem egészen. Pedig rettenetes
                    paranccsal gyövök. Négyfele vágnak, ha idejibe meg nem kapom az urfit. Hát jó
                    helyt járok-e, testvér? - pislantott oda Orgoványi András. - Mert rettenetes
                    halálos paranccsal bujkálok az urfi után.</p>
				<p>A nemzetes asszony nem birt többet magával. Fölállt a szekérben s arcának szine
                    olyan lett, mint a kréta szine:</p>
				<p>- Ugy-e, baj érte Esze Tamást? Mondd meg, fiam, nékem tudnom kell, mert én az
                    édesanyja vagyok Thuróczy urfinak! Ugy-e, hogy elfogták Esze Tamást?</p>
				<p>Pikó Demetert mintha mellbesujtották volna, olyat hőkölt a lovon:</p>
				<p>- Hát ki a fene beszélte már el? - De hirtelen észrevette magát: - Jaj, nemzetes
                    asszony, dehogy is fogták el, más baj esett vele. Azazhogy semmi se esett vele,
                    de nekem beszélni kell az urfival, mert ha idejéntul kapja meg a rettentő
                    izenetet, hát karót huznak belém. Jaj, ne faggasson nemzetes jó asszony, nem
                    lehet! Nem szabad!</p>
				<p>Orgoványi András kapott először fejhez: huj, itt bajok lehetnek! S nem gondolva
                    többet senkivel és semmivel, még a nemzetes asszonnyal sem, fölugrott,
                    ráorditott a hirvivőre s ostora nyelével mutatta az irányt:</p>
				<p>- Fordulj, testvér, arra Ujhely fele! Ládd-é, ott a vizparton áll a malom, a
                    Hartayék malma az! Vágj most neki, de izibe, testvér! De ne az országutnak, mert
                    németek állnak a városi hidon, oszt jól kupánütnének, hanem csak erre jobbfele,
                    neki a Ronyva hidjának, testvér! De rugd a mezőt, délig talán a malomnál fogod
                    még az urfit. Tyü, az Istenit, látom már én, hogy jól benne vagyunk a bajba,
                    Pikó Demeter testvér! - s magából-kikelt orditásba veszett a hangja.</p>
				<p>De ezt már félig se hallotta Pikó Demeter, mert akkor már a mezőn át rohant és
                    bukdácsolt s a furkóssal serényen dolgozott a félig-kidült lovacska minden
                    testrészén. Orgoványi András, szekeren-álltában, elhült szemmel bámult egy
                    darabig a bokrok közt repülő és hadonászó Pikó Demeter testvér után. S többizben
                    igy tett hozzá:</p>
				<p>- Tyü... he-jej-je... c-c-c... Tyü... he-jej-je... c-c-c...</p>
				<p>A fejét csapkodta, szinte hörgött. A nemzetes asszony pedig visszahanyatlott az
                    ülésbe:</p>
				<p>- Hajtsunk, Andráskám! Az Istenért, hajtsunk!</p>
				<p>Orgoványi András odavágott a lovak közé. De odavágott! A nemzetes asszony meg
                    csak eltakarta az arcát, lehajtotta fejét és olyan könnyekre fakadt, hogyha lett
                    volna halálos ellensége, hát még az is szivéből megsajnálta volna.</p>
				<p>Mert sokat sirtak valamikor ezeken a zempléni országutakon. És ha azokból a
                    könnyekből, amelyek magyar anyák, feleségek és kisasszonyok szemeit megöntözték
                    egykor s végigfolyván szenvedő arcaikon, leperegtek az országutak porába, - ha
                    azokból a könnyekből gyöngyszemek támadtak volna: csupa harmatos gyönggyel
                    lennének végigrakva Felső-Magyarország utjai. De anyák, feleségek és
                    kisasszonyok soha máskor nem sirtak még annyit, mint mikor a szétszórt és
                    menekülő kurucok lábanyomát kellett megáztatniok néma könnyeikkel. S olyan
                    hangos volt az a jajveszékelésük, hogy az istenadta nép még ma, kétszáz és
                    huszonöt esztendő után is visszaemlegeti elhanyatlott árnyékait azoknak, akiket
                    olyan szivszakadva jajgattak meg akkor. Mert az urak elfelejtették őket, mint
                    eszeveszett és gyujtogató latrokat, de a nép őszi estéken, kukoricafosztáskor,
                    késő éjjeleken a fonóban ébresztgeti még keserü és szilaj emléküket. A hardicsi
                    molyván, a Nagyerdő zegzugosain, az ungi berkek pusztuló udvarházaiban s a
                    beregi ligetek alatt föl-fölcsendülnek még a régi dalok, egy-egy fehérhaju
                    magyar, egy-egy vén tót kanász a lazonyi rengetegből vasárnap délutánokon
                    mesélgetni kezd még olykor a kurucokról, akik malomkerekeket állitottak meg a
                    félkarjukkal s a lábszárcsontjuk olyan volt, mint egy bivaly csontja. Csakhogy e
                    föl-fölrikoltó énekek, e csodavilágba beillő mesék is halnak, egyre halnak,
                    ahogy rendre ritkulnak az öregek. De ma még élnek itt a kurucok! Őszi szántások
                    táján, mikor télreváró csöndben hallgatnak tanyák és majorságok, mikor
                    Lengyelország felől felhők komorulnak a Vihorlát meg a Babiagura hátán, urasági
                    béresek ekéi nyomán kifordul még egy-egy törött sarkantyu s az öregbéres csak
                    fölsóhajt magában: - biztosan Esze Tamás hagyta el, mikor a német elől szaladt
                    szegény! S András-napja körüli estéken, ha odakint fölsivit a hideg szél s az
                    ölbeli kis tót legény nyugtalankodni kezd, édesanyja azzal csititgatja: - aludj,
                    fiacskám, aludj, mert odakint a Jesztreb Andris bocskorosai ijesztgetnek, de ha
                    felnősz, majd velük mégy te is!... S alkonyatonkint, mikor váratlanul meghasad
                    az ég alja s kelet felől véres csik ül a láthatáron, a ráskai magyar megáll a
                    házeresze végében s marokra szoritván a baltát, különös fény gyul ki a szemében:
                    - gyujtogatnak már a kurucok! Igen, gyujtogatnak még, de csak a lelkekben s ott
                    is egyre ritkább lesz már az a gyujtogatás. A vén nagyapák kivesznek, az unokák
                    lassan felejtenek. Pedig ott fent, a reménykedő és halhatatlan Felvidéken ezek a
                    szerencsétlenül széthullt kurucok feküsznek minden domboldalban és bokortőben s
                    ne adja az Isten, hogy fölkeljenek egyszer! Mert ha fölkelnének, üvöltözni
                    kezdenének, a fejüket kezdenék csapkodni a szégyentől, haragjukban a csupasz
                    két karjukkal öklöznék halálra a mai unokákat s elnyult testeiket máglyában
                    égetnék rakásra és hordatnák szerte a széllel, hogy még a poraikat se
                    találhassák meg soha!</p>
				<p>Orgoványi András vágtában vitte ezalatt a szekeret s a nemzetes asszony is a
                    szive szerint könnyezhette ki magát. Három gubás alakkal találkoztak össze csak
                    utközben. Mind a három ott hüsölt egy akácos alatt, de ahogy észrevették a
                    nemzetes asszonyt, ráismerhettek, mert talpraugrottak s megsüvegelték
                    alázattal. Már a város alatt jártak, már elérték a Ronyva hidját is.</p>
				<p>De a hidon valami tiz-tizenkét német strázsált, szegletes gombakalapban s olyan
                    puskákra támaszkodva, mint egy-egy szakállas-ágyu. Ijesztő flinták voltak ezek
                    külsőre, de ártatlan jószágok a gyakorlatban. Urihintó állt a hid tulsó felén,
                    uri-kisasszony ült benne s ezzel a kisasszonnyal vitázott már reggel óta valami
                    Vakszmut nevü hadnagy.</p>
				<p>Az első német, ahogy megállt Orgoványi András, a lovak orra elé emelte rettentő
                    puskáját:</p>
				<p>- Curukk!</p>
				<p>- Mit curukk? - nyelvelt vissza az öreg. - Nem látod, hogy a vásárba
                    igyekszünk?</p>
				<p>- Niksz vásár! - hadonászott a német. - Befél van, curukk!</p>
				<p>A nemzetes asszony maga is kihajolt s már mondani akarta, hogy hiszen ő az
                    édesanyja Thuróczy Miklósnak. Mert emlékezett a fia hajnali szavaira. De vissza
                    is rettent mindjárt. Szentisten, csakhogy észrevette magát!</p>
				<p>- Vigyázzon, Andráskám, vigyázzon! - csititgatta a felbőszült szolgát.</p>
				<p>Mert Orgoványi András akkor már serényen káromkodott, a német pedig már a puskát
                    emelgette rá. Kész szerencse volt, hogy a veszekedést meghallotta a hadnagy is
                    és otthagyván a hintót, a szekér felé indult át a hidon.</p>
				<p>- Marha vagy! - orditott Orgoványi a katonára, persze magyarul. - Hát nem érted,
                    hogy Szentiványi alispán urhoz indultunk el!</p>
				<p>A hadnagy figyelmes lett a »Szentiványi« szóra s intett a szolgának:</p>
				<p>- Lehet! Lehet! - S odakiáltott a katona felé is: - Passiert!</p>
				<p>- No látod, te mafla! - rántotta fel a vállát Orgoványi András. - Gyi!</p>
				<p>De ahogy átmentek volna a hidon, a tulsó végén az a kisasszony, aki órák óta
                    vitázott már Vakszmut hadnagy urral, hirtelen csak fölállt a hintóban, arcáról
                    hátravetette a fátyolt és fölsikoltott:</p>
				<p>- Ilona néni! Édes Ilona néni!</p>
				<p>A nemzetes asszony közellátó volt már, meglepetve tekintett vissza, de amire
                    Orgoványi András is megállt volna, a kisasszony egy szökéssel lelibbent a
                    hintóból s egy másik szökéssel már fent is volt a szekérben. Fent volt, átölelte
                    a nemzetes asszonyt s forró arcát odaszoritotta annak könnyeshideg arcához:</p>
				<p>- Ilona néni! Édes Ilona néni!</p>
				<p>- Te vagy az, Annus fiam? - s keze közé fogta a leány komolykás arcát. - Hát igy
                    kell viszontlátnunk egymást! s a szeméből előtörtek a könnyek.</p>
				<p>A leány megérezte, hogy baj van, tehát hozzákezdett szaporán, de egyébről:</p>
				<p>- Hallja-e, Ilona néni, de kiállhatatlan ember volt ez a tiszt! - s
                    elfintoritotta hozzá a száját. - Reggel óta, hogy sikerült kocsit kapnom... No,
                    nem szabad ugy elkeseredni, Ilona néni! Reggel óta rimánkodom itt neki, még a
                    kezemet is összetettem a haszontalan előtt és hát keresztül akart engedni? Ugyan
                    már, Ilona néni! - s a fátyolt visszaengedte az arcára. - Érte jöttem, persze
                    hogy érte, csak törülje meg már szépen a szemét, meg találják látni a városban -
                    s mert a nemzetes asszony magábafulva sirdogált, a leány elővette a keszkenőjét
                    s megtörölgette vele a nemzetes asszony szemét és arcát. - Persze, megkéstem
                    egy kicsit, de azért nem késő még. Majd eligazitjuk valahogy.</p>
				<p>- Elment, Annus... Elment...</p>
				<p>- Tudom - csititgatta a leány. - Azért nem veszett el a világ. Majd visszahozom,
                    azazhogy visszahozzuk, Ilona néni. Ha igaz, a vásárban lesz ma. Magunkkal
                    visszük s el fogjuk dugni jó helyre. Csak nyugodjon meg már, édes Ilona néni! -
                    s ugy kérte, de ugy.</p>
				<p>A szekér csak lépésről-lépésre döcögött már s fokonkint belesodródtak a vásári
                    nép közé. Mert két nap óta állott a vásár, Sátoraljaujhely hires sarlósi
                    vásárja, amelyre valamikor, még a Bónis futása előtt, karavánokban jöttek a
                    szekeres-utas népek, zsidók, kalmárok s egyéb vásárosok. A kékfestők Kassáról, a
                    kötélverők Gálszécsről, a gubakészitők Nagymihály tájékáról, sőt a szürösök
                    feljöttek még Debrecenből is. Aztán a csizmadiák Miskolcról, ugyszintén a
                    pataki nyeregcsinálók és állt a vásár négy-öt napig, nem egyszer két teljes
                    héten át is az ujhelyi Hecskén és a város ama részében, mely ma a tüzoltók
                    tornyától a dohánygyárig terjed. De hiszen ez régen volt: amikor még Szuhay
                    Mátyás ijesztgette a környéket és Thököli kuruckirály Máriás-zászlóit gyürögette
                    a szél. A kékfestők, gubakészitők, szürösök, csizmadiamesterek, vargák,
                    nyergesek és kötélverők hiszen felütötték sátraikat most is, az ungi Krajnyáról
                    hiszen lelopkodtak a kalmárzsidók is, de hire nem volt már a régi vásároknak.
                    Kivesztek a gulyák és nem volt senki többet, aki lovakra alkudozott volna,
                    amelyekből egész méneseket terelgettek valamikor a különböző országutakon. A
                    Nagyerdőből nem jöttek már a kondák, hiszen utonálló lett mára minden jóravaló
                    kondásból s Makovica környékéről is évek óta eltüntek a birkanyájak. Az utolsó
                    husz esztendőben kiveszett minden jószág a hét tiszai vármegyében, még a kutyák
                    is Lengyelország felé szökdöstek el bujdosó gazdáik után s a régi kéthetes
                    lakodalmas vásárok ma már két vékony napra zsugorodtak össze.</p>
				<p>Hanem azért idén is állt a vásár, az ezerhatszázkilencvenhetedik esztendő sarlósi
                    kettős vásárnapjáról pedig külön is tudjuk, hogy szokatlanul sokan gyültek
                    össze e két napra az ujhelyi Hecskén. S még szokatlanabb volt, hogy e soha nem
                    látott vásári népek leginkább a második napon kezdtek előszivárogni és csak
                    elkeveredtek ügyesen a tömeg között. De ugy dél körül egyre-inkább ellepték a
                    vásáralji kocsmákat s könyökkel szélesen eldülve iddogáltak a kecskelábu
                    asztaloknál. Sokat ittak, keveset beszéltek, a zsidónak pedig egy petákot sem
                    fizettek. Vigyázva, feltünés nélkül, közömbös arccal lepték el a vásár
                    szegleteit, de mégis furcsa volt, hogy nem az utak felől és a városi részről
                    jöttek, hanem inkább mintha az erdők és szőlők mögül tünedeztek volna elő. És
                    hogy-hogynem, de hire széledt azért, hogy a vásárra átrándult német katonák
                    kapitánya még több katonát sürgetett meg Patakról s e gombakalapu németek sürün
                    elállták reggel óta a borsi vámot, a csörgői hidat s a bányácskai meg a pataki
                    országutak kapuit. S még furcsább volt, hogy egy idő óta már senkit se
                    eresztettek be a vámokon belül.</p>
				<p>Délidő lehetett. A nap égetve tüzelt s felhő nem látszott sehol. Az a lompos
                    német, aki jóideje strázsált már a szélső kocsmaház előtt, álmos lett a melegtől
                    s laposan kezdett pislogni. Pisze orra volt az istenadtának, morva lehetett
                    talán és ahogy ijesztő flintájára dülve bóbiskolt, olykor fölvetette a fejét s
                    csodálkozva nézett körül a zsivajgó téren, vagy beleskelődött a kocsma ivójába,
                    melynek sarkában egy holdvilágképü alak duhajkodott s két szál mezitlábas cigány
                    sipolt előtte valami keservesen egyhangu nótát. De mindig csak azt a fárasztó és
                    unalmas egyet. A németnek közben motoszkálni kezdett valami a fejében, hogy az
                    a duhajkodó paraszt mintha hasonlitana valamit ahhoz a Dávid pékmesterhez, akit
                    talán Nagylábunak hivtak a másik nevén s aki a tavaszon ugrott meg előlük
                    Patakról... Talán jó lenne odamenni hozzá s galléron fogni az ebadtát, gondolta
                    a német, de megint elnyomta az álom s nehéz feje leesett a puskája csövére. A
                    vásári nép itt-ott bontani kezdte már a sátrat s tul, a tér másik oldalában,
                    medvét táncoltatott valami oláh pakulár. Széles pánt fénylett a medve pofáján s
                    havasi tilinkó siránkozott a medvetánchoz...</p>
				<p>Egyszerre dél lett. És amikor dél lett volna, a fehérbarátok tornyában egyszerre
                    csak megkondult a harang. Bim-bim... bim-bim..., de mindig egyoldalba vágott a
                    harang nyelve. Nem a nagy Hunyadi János emlékére huzták meg mai délben a
                    harangot, hiszen szüntelenül egyoldalba huzott a harang. Vészkongatás volt ez s
                    a kocsmaajtóban pislogó német riadtan kapta föl a fejét.</p>
				<p>De utoljára kapta föl!</p>
				<p>Mert ahogy fölkapta volna a fejét, hirtelenül valami sötétség dobbant melléje,
                    rémitő zugást hallott a levegőben, nagyot orditott a német, de kettészakadt az
                    orditása, mert akkor már szilánkokban csattant szét a koponyája és csak eldült a
                    fejetlen teste, mint egy liszteszsák s gurulni kezdett lefelé a parton. És a
                    part legtetején, a kocsma előtt, kifordult szemfehérrel ott fujt és lihegett
                    immár Nagylábu Dávid, szökött pataki pékmester, a két markában meg baltát
                    forgatott, amelynek egy csapására levágta a császári katonát. Fujt és lihegett
                    Nagylábu Dávid s tiz-tizenöt rongyos és mezitlábas alak rohant ki utána
                    furkóssal, baltával. Félelmet gerjesztve jajveszékelt ezalatt a fehérbarátok
                    harangja, Nagylábu Dávid szökött pataki pékmester pedig megforgatta másodszor is
                    maga fölött a fejszét s rekedten orditozott:</p>
				<p>- Hozzá csak, hozzá, ti rongyosok! Most mutassátok meg, mit tudtok! Hogy nem
                    felejtettétek el apátok kinhalálát, anyátok keserüségét, lányaitok, hugaitok
                    gyalázatát! Üssétek, vágjátok! Én megyek legelől, ti mindig csak utánam!</p>
				<p>S köpött egyet a markába Nagylábu Dávid, megforgatta harmadszor is maga fölött a
                    fejszét s nekivetette magát a vásártér legközepének, a rongyosok meg utána.</p>
				<p>Hej, micsoda kavarodás keletkezett ebből! Mint mikor az ember megpiszkálja a
                    hangyafészket s a hangyák eszük nélkül kezdenek futkosni minden irányba és
                    aztán minden irányból visszafelé, aközben összeütköznek, átmásznak egymáson,
                    vagy fölboritják egymást: az ujhelyi Hecskén is kapkodni kezdtek a vásárosok, a
                    fejüket csapkodták és jajgattak az emberek, sokan menekülni szerettek volna
                    csupán a puszta életükkel, de meg kellett fordulniok és rimánkodva özönlöttek
                    vissza ujból a vásártérnek. Mert az erdők alól, meg a szőlők közül ismeretlen,
                    féligvad és vicsorgófogu alakok törtettek errefelé s szemforgatva átkozódtak és
                    üvöltöttek, miközben fejük fölött veszettül forgatták a baltát. Ettől az
                    üvöltözéstől most már szakadatlanul kavargott az egész város.</p>
				<p>Bim-bim... bim-bim... siránkozott a harang a fehérbarátok rendházában s Nagylábu
                    Dávid és rongyosai rettentően dulakodtak ezalatt a tér közepén valami tizenöt
                    katonával. Egymásután dőltek el a németek, arcraborulva vagy hanyatthenteregve,
                    a puska kiesett a markukból, gombakalapjuk leesett a fejükről. A város felől
                    most egész század német rohant föl a hegyoldalnak eltorzult arccal a félelem és
                    a düh miatt. De a vásártér közepén is egyre szaporodtak ezalatt a fölkelők:
                    mezitlábasok, gubások, lengőhaju, megvadult emberek. Mint mikor a felhők
                    rohannak össze az égbolton. Csakhogy földi felhő volt ez a felhő, sötétebb és
                    ijesztőbb a mennyei felhőknél. Ontotta őket magából minden összedült sátoralja,
                    bokor és kocsmaszöglet. Nagylábu Dávid megfordult és észrevevén a fölfelé
                    törtető németeket, megnyálazta markát s talán huszadszor forgatván meg immáron a
                    fejszét, szembeszállt a császári emberekkel, vér öntötte el a szemét és csak
                    elkiáltotta magát:</p>
				<p>- Hozzá csak, hozzá, ti rongyosok! Apátokért, anyátokért, lányaitokért,
                    hugaitokért! Utánam, tetvesek, mindig csak utánam!</p>
				<p>S lefelé zugtak a domboldalról. Mint mikor a felhők menekülő árnyéka kergeti
                    egymást hegytetőről le a völgybe. Szivetrázó orditás reszketett össze a város
                    fölött, ahogy egymásbaroppantak. Nagylábu Dávid ott káromkodott, rugott és
                    harapott a dulakodók legközepén.</p>
				<p>De miközben német és magyar egymást fojtogatta s miközben a piactér felől ujabb
                    lomposok csörögtek segitségül s a szélső házak mögül meg a közeli erdők alól
                    elnyult lábakkal, lengő hajjal s ijesztő üvöltéssel rohantak össze a zendülők
                    is, - egyszerre vad riadal csapott föl a Ronyva hidja felől. Nagylábu Dávid,
                    kinek fejéről ugy szakadt már a verejték, mintha sajtárral öntözgették volna
                    tarkón, egy nagyot rikkantott, a holtak és haldoklók testein csatázván:</p>
				<p>- Most támad Buga Jakab! Kitartás, rongyosok! Csapjátok, üssétek
                    megnyomoritóinkat!</p>
				<p>De alighogy ezt kiáltotta volna s alighogy sikerült lefejtenie magáról egy
                    rácsimpaszkodó darulábu németet, egyszerre vad riadal zugott föl a bányácskai
                    országut felől is. Zugott és zengett ez a riadal és Nagylábu Dávid, kinek
                    fejéről most már nemcsak a verejték szakadt, hanem a vér is csurgott, másodszor
                    is elrikkantotta magát, a holtak és haldoklók testein csatázván:</p>
				<p>- Most támad Thuróczy Miklós! Hozzá, csak hozzá, ti éhes magyarok! Eleget
                    éheztetek már, nem fogtok éhezni ezentul! Halál a császár embereire!</p>
				<p>És ahogy másodszor is elrikkantotta magát Nagylábu Dávid, egy rettentőt sujtott a
                    baltájával, a balta egyet zugott a levegőben s az a német hadnagy, ki a
                    pisztolyát sütötte el a Nagylábu Dávid arcába, kettéhasitott fejjel dült el
                    halott és vértől nedves katonái közé. Nagylábu Dávid egyet prüszkölt és egyet
                    köpött, de más baja nem esett, minthogy a puskapor ragyával verte tele a
                    félarcát, meg hogy a bajuszát félig lepörkölte a puskapor lángja.</p>
				<p>És mialatt ilyen öldöklés dult a Hecskén, mialatt Borsi felől árva legényei élén
                    Buga Jakab tört be a városba, mialatt a zsólyomkai sziklák közül a póznalábu és
                    savanyuszáju Zöld Demeter toporzékolt elő s csüngő-szemöldökü mezitlábasai már a
                    fehérbarátok háza körül taposták a hátráló, de mindig puskázó katonákat, -
                    azalatt fönt a Hecskén, az előtt a kocsma előtt, melyben nemrég Nagylábu Dávid
                    iszogatott, a Dávid mester két cigányához csak odaugrott a medvetáncoltató
                    pakulár is és a két cigány töröksipon, az egy oláh meg havasi tilinkón egyszerre
                    csak rásivitott arra a szivtépőre és siralmasra, hogy:</p>
				<p>Hát az anyád él-e még?</p>
				<p> Hát a fia ép-e még?</p>
				<p>S harangkongatáson, jajszón, haldoklók könyörgésén s a még élők fuvó káromkodásán
                    tul, egy kétségbeesésbe-ájult város fölött vadul sikoltozva csapott át és
                    rikoltozott keresztül a furcsa és csaknem érthetetlen harci-ének, melynek
                    keserü és dobogó ütemeire harminc esztendő óta annyit, de annyit sirtak a
                    felsőmagyarországi édesanyák, hogy a szakadatlan könnyek barázdákat mostak ki
                    korán elfonnyadt arcaikon. Nagylábu Dávid a csata leghevében is meghallotta a
                    nótát, könnyek buggyantak ki a szeméből, fölnézett és a kocsma felé kiáltott a
                    primásnak:</p>
				<p>- Folytasd csak, édes fiam, Fecske! Ettül fogok én megvadulni egészen!</p>
				<p>S itt már előkapta öve mellől a kurta dákost, mert a baltája nyélben repült
                    ketté. Fecske cigány viszont vigyorogva bólintott le a kocsma alól, hogy igenis,
                    megértette, csókolja a talpát a nemzetes urnak s ugy folytatta a véres
                    vagdalkozáshoz a kiséretet, mialatt tánclépésre kezdte illegetni a lábát:</p>
				<p>Rád-e, rád-e, rád-e, rád,</p>
				<p> Rád-e borul riva még?</p>
				<p>...A nemzetes asszony meg Annus kisasszony ott szorongott s számlálgatta ezalatt
                    a negyedórákat a Szentiványi-kuriában. Mindenki szétfutott a háztól, csak egy
                    öreg cselédasszony maradt vissza a konyhában. Orgoványi András is kifogta a két
                    lovat, bekötötte az istállóba, a maga lovát meg fölnyergelte s az istálló
                    ajtajának dülvén meg a félvállával, halkan pipázgatva fülelgetett időközben.
                    Mert sejtette Orgoványi András, hogy Pikó Demeter testvér ma már nem fogja
                    megtalálni Thuróczy Miklós urfit. S aztán, amikor féloldalt kezdett
                    jajveszékelni a harang, Orgoványi András a ház mögé lopódzott s a kert hátában
                    próbált fülelgetni a Hecske meg a bányácskai országut felé.</p>
				<p>És ekkor történt, hogy a Hecske oldalából hirtelen csak fölsikoltott az
                    édes-egyfiokat siratgató édesanyák éneke s Orgoványi András odacsapott a
                    lábaszárára: - no, Andris testvér, ma estére lekvárt fognak vacsorázni a tótok!
                    - s a lova felé törtetett keresztül a kert bokrain. És miközben jajveszékelt, a
                    fehérbarátok tornya, a nemzetes asszony meg Horváth Annus ott szorongott és
                    ijedezett az egyik uccai ablaknál s a piactérre figyelgettek ki szüntelenül. De
                    amikor aztán a Hecske felől fölrikoltott az ijesztő ének, mintha csak
                    álomszerüen, a házak falán át, vagy a föld alól dobogott volna idáig, a nemzetes
                    asszony lehanyatlott egy karosszékbe s hangos jajgatással eltakarta a
                    szemét...</p>
				<p>- De Ilona néni! - lépett hozzá a lány s forró arcát odanyomta a nemzetes asszony
                    könnyektől fagyos arcához. - Édes Ilona néni!</p>
				<p>- Fiam, Annus fiam - zokogott föl a nemzetes asszony -, most már mindennek
                    vége!</p>
				<p>És mialatt a leány letérdelt eléje s arcát odatemette a nemzetes asszony ölébe, a
                    nemzetes asszony ráborult a leányra s keserüségében telesirta annak remegő
                    haját:</p>
				<p>- Most már mindennek vége, Annus fiam! Nézd, az uccán egymást gyilkolják az
                    emberek!</p>
				<p>A leány megfordult, fölállt, megtörölte a szemét s odatámaszkodván az ablak
                    fájának, kifelé nézett a térre, ahol ekkor már lárma, kapkodás és jajszó volt a
                    város. Jaj, a város! A leány előtt olyannak tünt föl mindez, mint egy ritkán
                    jelentkező álom. Egyes alakok álomszerü taglejtéssel kezdtek föl- és aláfutkosni
                    a házak mentén, aztán katonák rohantak el gyalogszerrel a Hecske irányába,
                    megint katonák rohantak visszafelé, de már kevesebben s igen soknak vér folyt le
                    a homlokáról. Megint németek özönlöttek a piactérre, de már kalap nélkül,
                    hadonászva és lépést-lépést hátrálva, miközben németül káromkodtak s keservesen
                    puskáztak visszafelé. Köztük hadonászott és kiabált magánkivül Vakszmut hadnagy
                    is, de most már véres kötés feküdt a vakszemén. S ezalatt egyre kongott a
                    harang, amelyet félóra óta verdesett már féloldalba valamelyik föllopódzott
                    konok lázadó. S a lármában, kapkodásban és jajgatásban, a szüntelen
                    puskázásban, mialatt odafönt a hegyen még szilajabbul sikoltozott a
                    gyülölködő harci-ének, a Zsólyomka felől váratlanul keservesen elnyujtott,
                    vonitásszerü üvöltés rázta meg az uccákat s a piac egyik sarka felől ugyanabban
                    a szempillantásban csak elépattant a Zöld Demeter féligcsupasz, lengőhaju
                    figurája, póznalábával métereket lökött magán s rettentő bunkója átzugott a
                    levegőben:</p>
				<p>- Rája, rája, rongyos kuruc!</p>
				<p>S elkiáltván magát Zöld Demeter, odatoppant a németek legsürüjébe, bunkója
                    másodszor is átzugott a levegőben s e bunkócsapás alatt tántorogva esett szét a
                    piactéren Vakszmut ur, a németek egyik szakaszának hadnagya. Ám ugyanakkor
                    orditva kapott hátra Zöld Demeter, mert hátulról olyat sujtott valaki a
                    tarkójára, hogy belérecsegett a nyaka. Megfordult erre Zöld Demeter s bunkója
                    egyetlen csapásával három németet teritett le a földre. De ekkorra ott voltak
                    már az összes abauji mezitlábasok is és repülve, furkóforgatás közt s elnyujtott
                    üvöltéssel vetették rá magukat a császári emberekre. A vásáros nép szétfutott
                    immár s házak mögé, kertekbe és pincék nyilásaiba bujt meg ijedt lihegés között.
                    Uj meg uj németek rohantak a kavarodás felé, hol ekkor már vér csordogált a
                    porban s számtalan holtak hevertek a földön. Forrón tüzött le a nap, a Hecske
                    felől egyre sikoltott és lázitott a fölkelők sötét riadója, de most már mindig
                    közelebbről, a lány pedig ott állt az ablakban, csöpp állát megtámasztván a
                    tenyerével s meredt szótlansággal nézte a piactéren duló verekedést.</p>
				<p>S talán ugyanebben a pillanatban történt, hogy Nagylábu Dávid elkurjantotta magát
                    a Hecskén, a holtak és haldoklók testein csatázván:</p>
				<p>- Most támad Buga Jakab! Kitartás, rongyosok!</p>
				<p>S ugyanekkor történt, hogy a bunkósbotjával hadonászó véreshaju Zöld Demeter is
                    elkurjantotta magát a piactér közepén, mialatt kifordult-szemü németek hasán
                    táncolt a mezitlábával:</p>
				<p>- Itt van már Buga Jakab! Csapjátok a nyomorultakat!</p>
				<p>S a szőllőskei országuton váratlanul csak előrontott Buga Jakab. Kordovánbőrü
                    arca olyan lett e pillanatban, mintha külön is feketére mázolták volna.
                    Előrerontott szótlan, elbusult haragjával s csákányt lóbálgatott hatalmas
                    jobbmarkában és a nyomában gubás alakok toporzékoltak befelé a szük uccából. És
                    valahányszor egyet koppant Buga Jakab markában a csákány, mindannyiszor egy-egy
                    németnek lett iszonyatos kinhalála. És ugyanakkor a Hecske felől is lezudult
                    Nagylábu Dávid a maga tetveseivel és ugyanakkor számtalan ló patkójának
                    csattogása verte föl a várost a bányácskai országut felől s messze-messze,
                    valahol még a város szélén, vad lovasok vágtattak errefelé. És hosszan
                    elnyujtott, egetrázó vivátozás harsant föl a város északi pontjáról. A lány
                    fölkapta a fejét, mert mintha Thuróczy neve vánszorgott volna el idáig az
                    éljenriadalban.</p>
				<p>Hát csakugyan Thuróczy Miklós jött ott valami nyolcvan lovas élén, a Thököli
                    zászlói alatt.</p>
				<p>De itt, a város közepén, egyre dult még a rettentő kavarodás. Kétségbeesve
                    hátrált már a német, ám ugyanakkor lezudult a hátukba Nagylábu Dávid és csak
                    elkurjantotta magát:</p>
				<p>- Senkinek kegyelmet!</p>
				<p>Hát nem lett kegyelem senkinek. Patak felé talán egy-szál német ha meg tudott
                    menekülni, hogy ijesztő hirvivője legyen a gyászos ujhelyi vásárnak. Mert
                    németek, számtalan németek feküdtek szerteszét a városban, halott németek usztak
                    lefelé a Ronyván s tágranyilt szemmel néztek bele a kánikulai napba. S azalatt
                    szünetlenül kiabált félre a fehérbarátok harangja s azalatt gubások,
                    mezitlábasok, nagyerdei kanászok, üvöltő hajduk és sokat bujdosott talpasok
                    özönlöttek, egyre özönlöttek a város piacterére. S az alatt előbujt a nép is és
                    ijedtében vivátot kiáltozott mindenkire. S azalatt, de most már a piactér
                    közepén, keserüen sikoltozott a Fecske cigány meg a Daruláb cigány sipja,
                    ugyszintén a medvetáncoltató pakulár tilinkója s Fecske meg Daruláb ekkor már,
                    hadijelvény gyanánt, tyuktalut tüzött a hajába, a füle mögé. De a sipszóba és
                    tilinkójajgatásba innen-onnan belenyekegett már egy-két gazdátlan csimpolya is,
                    szomoruan, igen szomoruan:</p>
				<p>Hát az anyád él-e még?</p>
				<p> Hát a fia ép-e még?</p>
				<p> Rád-e, rád-e, rád-e, rád,</p>
				<p> Rád-e borul riva még?</p>
				<p>De egyszerre egeketverő riadal rázta meg a várost arról a részről, hová a
                    bányácskai országut kanyarodik be. S a piactérnek azon a pontján, a fölzendült
                    nemesek és jobbágyok kavargó tömegében s az eszük nélkül vivátozó városiak
                    között lovasok bukkantak föl, Thököli Imre sokat rejtegetett zászlói alatt s a
                    lovasok legelején gyász-szinü süvegében Thuróczy Miklós. Csákányt lóbált a
                    kezében, de vér vereslett a csákánya kampóján. S cigányokat, tilinkót és
                    dudaszót elnyelt és maga alá temetett a vad riadal:</p>
				<p>- Vivát Esze Tamás!</p>
				<p>Annus kisasszony is meglátta Thuróczy Miklóst s nem gondolván többet siránkozó
                    anyjával, föltépte az ablakot, kihajolt és meglobogtatva keszkenőjét, kipirult
                    arccal kezdett integetni az urfi felé:</p>
				<p>- Vivát a magyar szabadság!</p>
				<p>De Thuróczy Miklós ezt már nem látta és nem hallotta, mert megállás nélkül
                    nyomult tovább Patak felé. Csak egy pillanatra bukkant föl a leány előtt, de
                    észrevette azért a leány, hogy Thuróczy Miklósnak szomoru a tekintete. És ahogy
                    eltünt Thuróczy Miklós, utána tünedeztek a lovasok és gyalogosok, gubások,
                    mezitlábasok, nagyerdei kanászok, üvöltő hajduk és menekülő talpasok.
                    Pillanatra csendbe borult az egész Ujhely, duda- és sipszó se hallatszott már,
                    csak a Szentiványi-házat vette körül valami hat baltáshajdu. S Annus kisasszony,
                    ahogy kilépett a tornácra, Orgoványi András pontosan akkor kapaszkodott föl a
                    lovára.</p>
				<p>- Hát maga hová készül, András? - nézett föl csodálkozva a leány. - Csak nem akar
                    itthagyni bennünket?</p>
				<p>- Van már, aki vigyázzon a házra, édes kisasszonykám - s kezefejét végighuzta a
                    bajuszán. - Meg oszt ugyis az urfi után megyek.</p>
				<p>- Ugy-ugy, Andris bácsi - könyörgött a leány. - Vigyázzon rá és mondja meg neki,
                    hogy én hivatom haza. Csak egy percre jöjjön, de azonnal. Ugy mondja neki, édes
                    Andris bácsi, hogy meghalok, ha nem fogad szót nekem.</p>
				<p>- Megmondom neki, édes kisasszonykám, hogyne mondanám meg - és kifordult a
                    hidon.</p>
				<p>De amikor kint volt már az utcán, maga elé mosolygott, persze gyilkos
                    gunnyal:</p>
				<p>- Jó is lenne. Most csak hadd epesszék magukat a kisasszonyok!</p>
				<p>Pedig ekkor még nem epesztette magát a kisasszony. Csak akkor keseredett el
                    halálosan, mikor a félig karikáratágult-szemü, félig vaksi-szemü Pikó Demeter
                    loholt be füligporosan reszketőlábu remondáján. Belohogott az udvarba s az urfit
                    kutatta keserves pofával. A nemzetes asszony helyett azonban a kisasszony jött
                    ki eléje. Pikó Demeter tisztán látta már, hogy ezuttal mégis csak karóba fogják
                    őt huzni s tenyerével odakapván a véres hajához, fölsóhajtott:</p>
				<p>- Hej, kisasszony, megvert bennünket az isten, de hogy! Mert Esze Tamás ezredes
                    három nap óta németek börtönébe ül Barkaszó falujába!</p>
				<p>S botjával jót huzván a beteg gebére, csak kivánszorgott az udvarból s
                    nekifohászkodott szegény Pikó Demeter testvér is a pataki országutnak. S a szép
                    kisasszony eddig ha tartóztatta is magát, most ráborult a tornác korlátfájára s
                    ugy kezdett sirdogálni, de ugy, hogy még a halálos ellensége is megsajnálta
                    volna, ha egyáltalán lett volna ellensége egy ilyen fiatal és kedves
                    kisasszonynak. Thuróczy Miklós urfinak a házra strázsáló hat
                    baltáshajdu-katonája is csak elfordult a fejével, mikor a könyöklőre hajolva oly
                    keservesen kezdett sirdogálni az a gyönge kisasszony.</p>
				<p>Sirt pedig ekkor Ujhely városában nem csupán Horváth Annus, hanem fenszóval
                    jajgattak Ujhely összes anyái, feleségei, és leányai, mert alig maradt ember
                    vissza a városban. Mindenki utánaszökött az Esze Tamás táborának. De most csak
                    Ujhely jajgatott még. Három hét mulva azonban egyetlen jajkiáltás lett az egész
                    Felső-Magyarország s Kassa városától Munkács városáig a haját tépte mindenki,
                    aki életben maradt addig.</p>
				<p>S Ujhely piacán, a Ronyva szélén, a Hecske oldalában, a Zsólyomka sziklái között,
                    meg a bányácskai országuton ott feküdtek ezalatt a szerencsétlen németek. De
                    őket nem siratta meg senki.</p>
			</div>
			<div type="chapter">
				<head>HARMADIK ÉNEK PATAKI VESZEDELEM</head>
				<p> Megismerni a kanászt</p>
				<p> Ékes járásárul... </p>
				<p> Ijesztő éjszaka bocsátkozott le Patak fölé.</p>
				<p>Alig-délután történt, hogy valami Dudás nevü fejedelmi jobbágy lihegett be a
                    külső északi kapun, az ujhelyi országut irányából. A parasztnak reszketett a
                    lába, mert Ujhelytől idáig lelkendezett erőlködéssel tette meg az utat. Ahogy
                    bedült volna a kapun, csak keresztet hányt magára:</p>
				<p>- Minden katonát meggyilkoltak a vásárba! Éjfélre itt lesznek a rablók s le
                    fogják vágni a pápistákat! Fussunk, jó emberek, fussunk!</p>
				<p>A strázsa röhögött a paraszton, hogy ivott valahol és most félrebeszél az
                    istenadta. De azért föltuszkolták a várba, a kommendáns elé. Kerekhasu, nagyfejü
                    morva volt Dolacsek ur, a vár kapitánya, éppen némi borocskát szopogatott a
                    fejedelmi pincékből s ahogy meghallgatta a reszketőszáju jobbágyot, a térdére
                    csapván, jót nevetett:</p>
				<p>- Ganz besoffen is der Kerl!</p>
				<p>S elbocsátván az »egészen elázott« parasztot, a kommendáns ur maga is ázogatni
                    kezdett. De ugy estetájban egy véres katona kiabált bebocsáttatásért az északi
                    kapun. Ő már nem az országut felől jelentkezett, hanem a bodrogközi lápok szélén
                    botorkált idáig. Aludtvértől volt fekete a katona arca s a strázsa nem röhögött
                    többet. Azonnal föltuszkolták a kommendáns elé s a kapitány ur, ahogy az orra
                    alá tolták a féligájult katonát, egyszerre józan lett. Ijesztően józan lett.</p>
				<p>- Mi van veled, te gazember?</p>
				<p>A lázas német valahogy elmotyogta még, hogy a kilencvenhat emberből csak ő
                    egymaga... csak egymaga... - S aztán összeesett a kommendáns előtt.</p>
				<p>Erre pattant csak Dolacsek kapitány! A sarokból fölkapta kardját s kalap nélkül
                    szuszogott át Badinyi János jószágigazgatóhoz, a belső udvar kapitányához.
                    Berontott s kitátotta fekete száját:</p>
				<p>- Mein Herr, die Rebellen sind da!</p>
				<p>Az ősz Badinyi fölemelte szeliden a fejét s hirtelen arra gondolt, hogy
                    megbolondult ez az ijedt morva. Megértvén azonban a rettentő ujságot, époly
                    szeliden mondta:</p>
				<p>- A rebellisek sohase fognak fejedelmi urunk ellen vetemedni...</p>
				<p>- De németek meg jezsuiták vannak a várban! - kiabált Dolacsek kapitány. - Azok a
                    latrok pedig mind eretnekek s mocskos szájjal beszélnek a császár
                    Őfelségéről!</p>
				<p>- Hát akkor mirevalók a falak! - felelte nyugodtan Badinyi. - Hány emberünk van
                    még? Négyszázharminc. Nos, föl kell fegyverezni a katolikusokat s a magyarhiten
                    levők közül a nemeseket. S ha mégis ránkmerészkednének a parasztok, hát oda kell
                    ágyuzni a kutyák közé!</p>
				<p>- Ganz richtig! - lelkesedett a parancsnok. - Látja, ez okos beszéd, mein Herr.
                    Az a bajuk maguknak mindössze, hogy nem tudnak kellő tisztelettel nyilatkozni az
                    Őfelsége szentséges személyéről.</p>
				<p>S szólván, eltávozott Dolacsek kapitány, hüséges fia az ő morva hazájának s
                    halálraszánt alantas vitéze Lipót császár szentséges-egy személyének.
                    Eltávozott, hogy az ágyuk mellé s a falakra parancsolja föl a gombakalapu
                    vitézeket s hogy fegyvert adjon kezébe az összes katolikusoknak, az
                    eretnekhiten valók közül ellenben csak a nemeseknek.</p>
				<p>Hogy aztán a Bodrogköz felől jött volna az este, ujból a Badinyi szobájában volt
                    Dolacsek kapitány, jelezvén, hogy fölkészült. Már nem vette annyira szivére a
                    dolgot, sőt egyszer-kétszer üveget dugdosván az orra alá, megvigasztalta magát,
                    hogy csak részeges parasztok verhették agyon az embereit. Holnap mindenesetre
                    két teljes századot indit meg Ujhelynek s kétszerannyi polgárt és parasztot fog
                    fölakasztatni.</p>
				<p>De a rendházból fölcsoszogott közben három karimáskalapu jezsuita atya is.
                    Ájtatosan, félénk arccal közeledtek Badinyi meg a parancsnok felé. A páterek
                    magisztere megállt a küszöbön:</p>
				<p>- Mit szól majd mindehhez a hatalmas császár? Minő haragra gerjed majd a mi
                    legfőbb pátrónusunk! Pedig micsoda szive van! Legutóbb is három tehenet meg
                    nyolc borjut juttatott sinylődő házunknak legmagasabb jóindulata. Mert hogy
                    miránk mi következik majd, nem is kérdezzük. Az Isten tenyerében vagyunk
                    mindnyájan... - s alázattal sütötte le szemét a magiszter, másik két társa pedig
                    halk imát morzsolgatott mögötte.</p>
				<p>- Csak nem kell megijedni, páterkám - veregette vállon Dolacsek kapitány.</p>
				<p>- De az eretnekek kénköves tüzet fujnak ellenünk, kapitány ur...</p>
				<p>- Csigavér, páterkám. Inkább menjenek vissza s imádkozzanak értünk, hogy jó
                    kvártély várjon bennünket odafönn - és fölmutatott a mennyezetre. - No, csak
                    semmi ijedtség, páterkák, a rebellisekért pedig majd felelek én magam! - és ezt
                    már kedélyesen mondta Dolacsek kapitány.</p>
				<p>A páterek sok hajlongások közt eltávoztak, Dolacsek kapitány azonban nem sokáig
                    maradt kedélyes hangulatban, mert az öreg Badinyival a bástyákra néztek ki
                    közben. A Bodrogköz felől egyre sürübben hullámzott elő a félsötét. Holdvilág
                    volt ugyan, de vastag felhők feküdtek a mennybolton. Hallgatott az éjszaka, de
                    annál beszédesebb lett a Bodrog. Mert a Bodrog fekete vizén egyszerre csak holt
                    katonák kezdtek uszni lefelé, beszakitott fejü, fölfordult szemü katonái
                    Dolacsek kapitánynak, akik tegnap este és ma hajnalban fegyverek alatt zörögve
                    keltek még utra Ujhely felé s Ujhely felől most a Bodrog hozta őket vissza Patak
                    felé. Usztak, egyre usztak a vizen s ha itt-ott kikandikált a hold s rátüzött
                    megdagadt hasukra s viaszfényü arcaikra, az öreg Badinyi János magában mormogva
                    tünődözött a kisérteti látványon. Dolacsek kapitány meg előrehajolt a bástya
                    fokáról s meredt szájjal bámult le a széditő mélységbe... Husz méterrel usztak,
                    egyre usztak alatta az ő katonái s elsuhanván a bástya alatt, kihült tetemeik
                    délnek ringatóztak a fekete habokon. Nézte-nézte őket Dolacsek kapitány, egyszer
                    aztán visszatántorodott, tenyerébe kapta fejét és hangosan kezdett jajgatni a
                    vár tetőpontján, ahogy soha még nem jajgatott addig. Az öreg Badinyi meg, aki
                    nem ilyen dolgokat ért meg zavaros ifjuságában, szünetlenül morgott maga elé s
                    később neszelgetni kezdett a Királyhegy meg a Széldomb irányába. De csönd volt,
                    rémitő csönd köröskörül. A külső vár sáncaiból fojtott jelszót hallatott néha az
                    istrázsa, a város uccáiból felcsörrentek olykor a polgárok fegyveres őrcsapatai
                    s utána még ijesztőbb lett a hallgatás. Feketén gubbasztottak odalent a házak,
                    csak a jezsuiták rendházában sápadozott két ablak s e két ablak felöl örökösen
                    egyhangu, altató mormolás szüremlett fel a magasságba. Közbe-közbe egy-egy
                    hadnagy bukkant fel a bástyatetőn s jelentést hozott a kapitánynak. Sehol semmi
                    ujság. A katonák lábhoztett puskával őrködnek a külső sáncok tetején s a morva
                    pattantyusok készen állnak az ágyuk faránál. Badinyi meg Dolacsek pedig
                    fülelgetve dőlt neki ezalatt a keleti bástya korlátfájának. Később olyan hirt
                    hozott valaki, hogy Szalontay György, az átkozott végardói biró a zendülők
                    főcinkosa. Estefelé Ardó alatt látták a birót, jó lenne talán megrohanni.
                    Dolacsek kapitány erre harminc katonát ugrasztott ki a közeli Ardóra, de a
                    harminc ember közül egyetlenegy nem tért soha vissza élve, ellenben éjfél előtt
                    mind a harminc hanyattfekve ereszkedett már lefelé a Bodrogon s viaszfényü
                    arcaikat a hold arcának forditották. És onnan alulról, ahogy himbálódzva
                    ereszkedtek a Tisza felé, a néma katonák sorban elvonultak mégegyszer a
                    kapitányuk előtt s Dolacsek kapitány irtózattal forditotta el a fejét, mialatt
                    szeméből ugy szakadtak a könnyek, mint a záporeső:</p>
				<p>- Ah, Herr Badini, ‘s ist eine schreckliche Nacht!</p>
				<p>Az ősz Badinyi János azonban nem törődött a holtakkal, ahelyett összefont
                    karokkal neszelgetett bele a kisértetjáró éjszakába. Éjfél körül lehetett már,
                    mikor a bodrogközi ingoványok közepéből, de véghetetlen messziről, talán
                    Vajdácska vagy Berecki alól, mélybánatu hang remegett át a nádasok fölött.
                    Mintha bölömbika bőgött volna el kilenc határ sötétjén át.</p>
				<p>- A Nyuzó Mihály angyalai - susogott maga elé az ősz Badinyi János.</p>
				<p>Aztán szünet állt be, még nagyobb lett a csönd, csak a holtak ringtak lefelé a
                    Bodrogon, de már ritkuló sorokban. Aztán éles és furcsán elhuzott hujjogatás
                    szaggatta meg az éjszakát, valahonnét a Megyer alól, olyan elnyujtott
                    vonitással, mint amikor egyik farkas figyelmezteti a másikat.</p>
				<p>- Az abauji mezitlábasok - suttogta maga elé az ősz Badinyi János.</p>
				<p>Aztán, de jóval később, a Széldomb irányából hallatszott valami éles kiáltás s
                    mindjárt utána fény lobbant fel a Gomboskert hátában, de ki is lobbant mindjárt.
                    S utána még ijesztőbb lett a sötétség.</p>
				<p>Az ősz Badinyi János erre már hátrafordult. Mögötte lélegzetfojtva szorongott
                    Dolacsek kapitány, mert ilyen éjszakáról soha még nem hallott és nem olvasott
                    csatáktól megrutitott életében. S az ősz Badinyi János, belső udvari kapitány,
                    halkan odaszólt most Dolacseknek:</p>
				<p>- Siessen le, kapitány és járja körül szorgalmasan a sáncokat! Egy órán belül itt
                    lesznek a gyujtogatók!</p>
				<p>Ő maga tovább is ottmaradt a bástyán.</p>
				<p>Ottmaradt, vaksötét fonta körül, csupán fehér haja volt az egyetlen derengő folt
                    e vaksötétben. És a fehérhaju Badinyi János most, hogy magára maradt,
                    nyugtalankodva rázta meg ősz üstökét s közbe-közbe fürkészve hallgatódzott a
                    tikkadt sötétségben. Igy ment el vagy egy félóra. Akkor aztán váratlanul és
                    megdöbbentőn, csak egyet durrant egy nagy ágyu a vár nyugati kőfaláról. Tüz
                    lobbant fel az ágyu torkából, a dörgés megrázta a falakat s riasztó visszhanggal
                    dördült meg tőle az egész vár, tüzes golyó zugott át az éjszakán, a gránát mély
                    hörgéssel dobbant le a Gomboskert legközepébe, ott aztán ki is aludt. Pillanatig
                    ijesztő némaság lett rá a felelet, de csak egy pillanatig. Mert a második
                    pillanatban már fenyegető kiáltás jött rá a Gombos nevü szőlőhegy oldalából.
                    Elnyujtott és dühös fenyegetés az éjszakán keresztül:</p>
				<p>- Ne lüjj német, mert meghalsz!</p>
				<p>Az ősz Badinyi János tudta, hogy ezzel az ijesztéssel csak annak a hamis,
                    istentelen, tolvaj, ördögi praktikáju, eretnek, országpusztitó, tökéletlen,
                    bitang és rezesorru Majos Ferencnek latoremberei szoktak fenyegetőzni. És
                    Badinyi János percet se mulasztva kezdett szaladni lefelé a bástyáról, de még
                    nem ért le a belső udvarra se, mikor az északi kapu előtt hirtelen láng csapott
                    fel s tüzbeborult valami kazal vagy magános csürtető. És az északi kapu előtt
                    ugyanakkor mennyrengető orditás rázta össze a sötétséget:</p>
				<p>- Hozzá, csak hozzá!</p>
				<p>Badinyi most már esze nélkül futott be a kapitányi házba s magára csatolván egy
                    másfélöles fringiát, lórakapott s ugy kezdett vágtatni az északi kapu irányának.
                    Az uccákon a polgári őrcsapatok rohantak ugyancsak az északi kapu felé és nem
                    voltak sötétek többé az uccák, mert kivül az északi kapun most már haragos láng
                    zugott egy kazaltetőn s tüzbe kapott már két viskó is a hécei részen, tehát
                    csakugyan megjöttek a gyujtogatók. A külső sáncon lihegve puskáztak már a
                    katonák, mire odáigért Badinyi János.</p>
				<p>- Csak serényen a kutyák közé, akik fejedelmi urunk vára ellen vetemedtek! -
                    biztatta az öreg a polgárokat.</p>
				<p>Aztán elsietett a katonák mögött s kemény szavakkal bátoritgatta őket:</p>
				<p>- Ne sajnáljátok a puskaport, legények! Gyilkoljátok a bitangokat!</p>
				<p>A gombakalapu németek meg a laposorru cseh legények pedig dolgoztak kétségbeesve,
                    biztatni se kellett őket. Mert tudták, hogy nekik se fognak irgalmazni azok az
                    Istentől elrugaszkodott bitangok, akik lent hemzsegtek ezalatt a tüz kisérteti
                    röpködésében, cikázva táncoló és kavargó tömegben, kiforditott fekete gubákban s
                    veszett kurjongatással vetették rá magukat a sáncra. Fölülről pedig kimért
                    közökben és vad nyugalommal puskáztak lefelé polgárok és katonák s minden
                    sortüzre jajgatás hallatszott alulról. De a gubákba bujt kanászok nem sokat
                    törődtek a puskákkal, mert egyrészük átbukdácsolt már az árkokon s most a
                    földhányások ellen kezdtek előregomolyogni. S a tüz ijesztő fényénél, a
                    fölkerekedett szélben, félig izzóvörösben táncolva, félig a sötétben
                    henteregve, gyászszinü báránysüvegeikben, dühtől kitátott szájaikkal olyanok
                    voltak, mintha az ördög apostolai lettek volna. De a legijesztőbb alak mégis
                    Szalontay György, a megugrott végardói biró volt e marcona alakok között.
                    Szalontay György, aki ott rikácsolt ezalatt a felhőkig vöröslő kazal aljában,
                    először két csupasz karját rázta meg a németekre s rettentőt káromkodván,
                    dühében levágta fejéről a rongyos süveget és mig haja röpködött a szélben,
                    előkapta kurtanyelü fejszéjét s még egy utolsó átkot küldvén a császári
                    emberekre, megnyálazta a markát, kétmarokra fogta a fejszét s kettőt-hármat
                    taszitván magán, nekilendült a kapunak:</p>
				<p>- Baltára, gyerekek!</p>
				<p>S a szélben lobogó sörényével és csikorgó fogakkal nekivetette magát a kapunak,
                    hol ekkor már eszeveszetten dolgoztak a baltások. Minden csapásuk nyomán egyet
                    reccsent és szilánkokban kezdett csattogni a kemény tölgykapu. A többiek meg
                    egymás alá feszitvén vállaikat, egymást tologatták fölfelé a földhányáson, de
                    aki már fölért volna és gyilkos csapásra lenditette volna baltáját, szétvert
                    koponyával fordult le a mélységbe. Mert odafönt halálraválva toporzékoltak a
                    németek meg a vacogó polgárok s akit egyszer elért kardjuk vagy buzogányuk,
                    menten meghaltak egytől-egyig. Igy fordult le a tetőről Ruszka Mihály, aki
                    Szürnyegre való volt s a kanászok egy részét személyesen terelte össze a lazonyi
                    erdőkből és hanyattvágódott a mélység felé az abarai születésü Tuba István is,
                    éppen mikor egy hátráló német őt vágta fejen s tenyérnyi lyuk támadván a Tuba
                    István fején, azonnal vége lett. És vége lett számtalan másoknak is, sikerült
                    letaszitani egynéhány lompost is fölülről, akiket odalent nyomban agyonvertek a
                    baltások. És ilyenkor még dühödtebb méreggel rontottak előre a baltások: a
                    legtöbb buzogánycsapást ugyis fölfogta a guba... De a kaput egyre vadabbul
                    döngették a Szalontay savanyuszáju legényei, legtöbb keserüséggel maga Szalontay
                    és az ősz Badinyi János hiába futkosott keményen a földhányáson s hiába zugatott
                    le lófejnagyságu köveket, meg tüzes rőzsét a kanászok nyakába, mert egy
                    észrevétlen pillanatban a kanászok nyakába kapaszkodva csak fölbukkant a kapu
                    fölött a röpködőhaju és fogát csikorgató Szalontay György s megforgatván cikázó
                    baltáját, egy nagyot kurjantott:</p>
				<p>- Utánam, gubások!</p>
				<p>De amikor ezt kiáltotta volna és nekivetette volna magát az ősz Badinyi Jánosnak,
                    aki szembeszállt vele és megmarkolta fringiáját, abban a pillanatban a hátába
                    lőtt valaki Szalontay Györgynek, a csunyán káromkodó végardói birónak, de oly
                    közelről lőtte háton, hogy Szalontay hátán meggyult a guba, ő maga pedig
                    megingott és kettőt hentergett lefelé. Örömorditás harsant végig a sáncon. De
                    korán örvendeztek odafönt, mert Szalontay György meghempergetőzött ugyan az
                    árok fenekén, más baja azonban nem esett s talpraszökvén Szalontay György, most
                    már égő gubájában rohanta meg a kaput, a fogát meg ugy csikorgatta, hogy
                    meghallották a földhányáson meg a falak tetején is. És aközben olyan dühös volt,
                    hogy mérgében a sajátmaga fejét csapkodta, egyszer aztán egy nagyot
                    kiáltott:</p>
				<p>- Meggyöttek már Petrahó felől is! Hozzá csak, hozzá, gubások! Verjük át a
                    másvilágba ezeket a bélpoklosokat!</p>
				<p>S elkiáltván magát, döngetni és apritani kezdte a kaput, Petrahó irányából, a
                    belső vár felől pedig egyre jobban közeledett ezalatt valami ujabb zürzavar
                    riadalma.</p>
				<p>Hej, meghallotta ezt a riadalmat az ősz Badinyi János is! Meghallotta, nem
                    tetszett neki sehogy se s rákiáltván a németekre, hogy haljanak meg inkább, de
                    egy lépést sem szabad retirálni, lóraszökött s ugy vágtatott végig a város
                    nagyuccáján. És mialatt vágtatott volna, a belső vár déli része felől ujabb
                    kurjongatás rázta meg az eget:</p>
				<p>- Hozzá, csak hozzá! Ne féljetek, mezitlábasok!</p>
				<p>A kordovánképü Buga Jakab sokat kódorgott erdei bujdosói, ugyszintén a savószemü
                    és csüngőhaju Zöld Demeter féligcsupasz mezitlábasai rohanták meg ott a meredek
                    falakat. Meglapulva, lábujjhegyen lopódzott a belső vár tövébe e két vakmerő
                    fickó s a láthatatlan sötétségen át hirtelen csak mászni kezdtek az egymás
                    nyakán és vállain és csak a falak tetején kezdtek hozzá az ijesztésre szánt
                    kurjongatáshoz. De talpon voltak a németek és a falak tetején várták őket és a
                    falak tetején olyan öldöklés indult meg, hogy - az akkori krónikásokat
                    lapozgatván - még ma is megretten az olvasó. Puskával meg alabárddal védekeztek
                    a Lipót császár Patakon szorult katonái, fokossal meg bunkósbottal dolgoztak a
                    Buga Jakab és a Zöld Demeter halálrakeresett legényei és a sötétségben magyar a
                    magyart vágta, német a németet vágta és taszigálta lefelé vagy ráncigálta
                    magával a gyilkos mélységekbe. El lehet mondani, hogy itt valóban vér ömlött a
                    falakon, ez a vér meggyült az árokban, onnét aztán lecsurgott a Bodrogba s ezen
                    az éjszakán véres lett a Bodrog vize... És mialatt ilyen soha nem hallott
                    öldöklés folyt a déli falakon, az ősz Badinyi János már a vár belső udvarán
                    csattogott a lovával, de itt egyszerre megrettent. Mert ugyanakkor a farkasok
                    üvöltéséhez hasonló elnyujtott vonitás zugott fel nyugat felől is, a Gomboskert
                    irányából. Olyan volt ez a vonitás, hogy még a kemény Badinyi János is
                    megrettent miatta...</p>
				<p>- Huj, huj-rá! Hujj!</p>
				<p>Badinyi megrettent és keresztet hajigált magára:</p>
				<p>- A Majos Ferenc üvöltő talpasai...</p>
				<p>S most már lóhalálban rontott a nyugati kapu felé és az ősz Badinyi Jánosnak
                    elállt a szive attól, amit ott látott! Mert a nyugati részen, az árkokon át, a
                    külső sáncokon keresztül ugy ugráltak befelé a lator Majos Ferenc gézenguz
                    talpasai, mint a pokolbeli ördögök. Majos Ferenc maga akkor csuszott le odakint
                    a lováról s megpillantván a falon Badinyi Jánost, előkapta a kulacsát,
                    fölmutatta a magasba és akkor olyat röhögvén, mint egy ló, a röhögéstől rángva
                    kiabált fölfelé a huszonhét esztendő óta bujdosott Majos Ferenc:</p>
				<p>- Hát te is a németekkel, Badinyi János apám? No, akkor iszok egyet az
                    egészségedre, mert ugyis megdögölsz a császároddal együtt!</p>
				<p>S kortyintván egy hosszut, messzire hajitotta el az üres csutorát és akkor
                    kieresztvén hangját, fölorditott annyi dühvel és oly bánatosan, hogy könnyek
                    potyogtak ki a szeméből:</p>
				<p>- Csak most az egyszer még, fiam! Csak most szurjátok, öljétek, apritsátok édes
                    kis hazánk gyilkosait! Te pedig, Isten - és itt fölvetette arcát a sötét
                    mennyboltnak -, ne segits most nekünk se, azoknak a piszkosoknak se, csak nézz
                    le a magasságbul és csóváljad fejedet a csodálkozás miatt, hogy mit fog most
                    mivelni az a szegény Majos Ferenc! Hejj!</p>
				<p>S hörgésbe fult a torka szegény, nagybánatu Majos Ferenc gyalogsági kapitánynak.
                    És mert butykos-bort is öntött magába az imént, olyan bátorság szállta meg, hogy
                    szájába kapta mezitelen kardját és akkor a puszta két kezével rohant neki a
                    sáncnak, miközben háromöleseket lökött magán rettentő talpaival. És átszökvén a
                    sáncon, ott termett a földhányás tetején, a földhányásról meg az üvöltöző, véres
                    szemmel és tátott szájjal orditozó s fölfelé kapaszkodó talpasok hátán
                    keresztül, a kétségbeesetten dulakodó németek szakadatlan puskázása és
                    zürzavartól érthetetlen kiabálása közt, az északi kapu irányából idáig vereslő
                    tüzek ijesztő fényében egyszerre csak fent volt a falon Majos Ferenc. Legelsőnek
                    volt fent a tetőn s rettentő kardját ahogy megsuhogtatta a levegőben, a németek
                    karikáradülledt szemgolyókkal kezdtek tágulni előle. Megsuhogtatta kardját Majos
                    Ferenc, rebellis latroknak huszonhét esztendő óta bujdosott szegény rezesorru
                    gyalogsági kapitánya és ahogy megsuhogtatta, egy német meg egy morva
                    szörnyethalt ettől az egyetlen csapástól s Majos Ferenc minden csapás után egy
                    igen bánatosat kiáltott:</p>
				<p>- A huszonhét nyomorult esztendőmért!</p>
				<p>- A szegény hugom gyalázatáért!</p>
				<p>- Az apám kinhaláláért, akit parázson piritottatok meg! Hejj!</p>
				<p>Vagy huszan rohantak rá az esze nélkül toporzékoló kapitányra s az ősz Badinyi
                    János tántorodás nélkül tüzelte a németeket, maga is szaporán osztogatva a
                    halálos csapásokat. De késő volt már minden. Hiába rohanták meg huszan a duhaj
                    és megveszett Majos Ferencet, mert akkor már száznál több talpas táncolt és
                    hujjogott a falakon. Huszan kapaszkodtak bele Majos Ferencbe, ám Majos Ferenc
                    egyet kanyaritott magán csak és tiz lompos német széles ivben kalimpált le róla
                    lefelé az árokba, a többi tizet pedig a talpasok szaggatták széjjel. Az ősz
                    Badinyi János ekkor saját maga állt Majos Ferenc elé, rettentőt sujtott a
                    fejére, de Majos Ferenc egyet ugrott félre, aztán egyet suhintott rettentő
                    kardjával és aközben csaknem elsirta magát mélységes bánatában:</p>
				<p>- Sajnállak, Badinyi János apám, mert magyar embernek hittelek! - s aközben
                    lerepült a feje az ősz Badinyi Jánosnak. - De disznó ember voltál, Badinyi
                    János, mert magyar voltál s mégis odaálltál a némethez! - s széles talpával
                    egyet rugván az ősz Badinyi János hasán, a fejetlen törzs is utánagurult az
                    elrepült fejnek.</p>
				<p>Majos Ferenc mégegyszer és utoljára ráorditott a talpasokra:</p>
				<p>- Csak most még, fiaim! Csak most az egyszer szurjátok, öljétek, apritsátok hires
                    kis hazánk megnyomoritóit! - s itt már levetvén magát a falról, a kurjongató
                    talpasok legelején rávetette magát a retiráló németekre.</p>
				<p>S rávetvén magát a retiráló katonákra, példátlan öldöklés kezdődött meg a vár
                    nyugati részében. Hulltak a németek, hulltak a Majos Ferenc talpasai s nem volt
                    kegyelem egyik oldalon se, de nem is kért kegyelmet senki. Itt már csak
                    menekülni vagy meghalni lehetett. Nohát a császár katonái se adták könnyen az
                    életüket, akiknek legközepén egy rengőhasu, pipacsormányzatu kapitány
                    rikácsolt és osztogatta a rettentő ütéseket: maga Dolacsek kapitány. Fujt és
                    könnyezett bus szégyenében, lépésről-lépésre tüzelgette kétségbeesett katonáit,
                    neki magának öles fringia volt a jobbkezében, kurta dákos a balkezében: ugy
                    vagdalkozott minden irányba. S rémült nekibusulásában hol itt, hol ott tört
                    előre egynéhány lépést s mennykőcsapásai alatt hulltak, egyre hulltak a
                    mindenre elszánt latrai Majos Ferenc huszonhét esztendőt bujdosott szegény
                    gyalogsági kapitánynak, aki rézszinben harsogó orrával legelől dulakodott és
                    keseritgette a talpasokat. S most már érezte Dolacsek kapitány is, hogy mire
                    jönne a virradat, emberei az utolsó lábig halva fognak feküdni a keskeny
                    uccákon meg a vár piacterén.</p>
				<p>Hát meg is haltak, de sokkal hamarabb még!</p>
				<p>Mert Zöld Demeternek meg Buga Jakabnak nem sikerült ugyan megvenni a falakat,
                    pedig másfél óra óta tizenhétszer másztak be immár a petrahói bástyákon, ám az
                    ellenkező részen hirtelen csak fölfeszitették a kaput a kanászok és Szalontay
                    György maga tüztől lobogó gubában nyomult be elsőnek abba az uccába, mely a
                    kálvinisták gazdátlan kollégiuma előtt futott a belső-vár felé s véres baltája
                    valahányszor egyet villant, jajveszékelve kezdtek menekülni a németek, miután a
                    polgárok már előbb eldobták a fegyvert s házaikba futottak széjjel. És mikor az
                    északi kapun dühös gubásaival betört volna Szalontay s hirtelen vad orditás
                    rázta meg a várost, Dolacsek kapitány kiáltozni kezdett, hogy most már csak
                    hátrálni, a belső-várban elzárhatják magukat s majd nyernek vele legalább három
                    napot. De alighogy ezt kiáltotta volna Dolacsek kapitány, a betört északi kapu
                    felől ujabb riadal rázta meg az itt-ott már kigyult várost és ugyanakkor
                    számtalan patkóknak csattogása hallatszott. Mert az északi kapun akkor rohant be
                    lovasai élén Thuróczy Miklós lovaskapitány és átgázolván a Szalontay György
                    kanászain, most már e kókadtbajszu huszárok kezdték apritani a jajveszékelő
                    németeket. Aki elhányta volna a puskát s a térdeire hullva tartotta volna fel a
                    kezét, annak a lovasok egyetlen csapással szelték kétfelé a koponyáját. Mert
                    Thuróczy Miklós idejében kiadta a rettentő parancsot s most is, amint fekete
                    lován és fekete süvegében hol itt, hol ott bukkant fel a rémült kavarodásban,
                    csákányát magasra emelte s ugy kiáltozott a huszárok felé:</p>
				<p>- Senkinek kegyelmet!</p>
				<p>S előreszökvén lovával, a németek retiráltak, egyre retiráltak. És Dolacsek
                    kapitány alatt is egyre retiráltak a németek, de nyugati irányból. Mind a két
                    csapat a belső-kapu felé retirált és ha jókor érhetik el a hidat, néhány napig
                    mégis tarthatják magukat odabent s azalatt a gyászos pataki pusztulásról csak
                    hirt lehet küldeni valahogy Nigrelli kassai generálisnak, a szendrői
                    kapitánynak, vagy az egri németeknek. Jól tudta ezt nem csupán Dolacsek
                    kapitány, hanem Thuróczy Miklós is, tehát néhányszál lovasával váratlanul
                    átcsapott az egyik melléksikátornak, hogy hátába kerülhessen a kétfelől is
                    hátráló németeknek. Ugyanakkor pedig a vár három bástyatornya felé próbált
                    figyelgetni Thuróczy Miklós és pedig növekvő aggodalommal. Mert a tornyokra rég
                    ki kellett volna már tüzni a Thököli zászlóit Nyuzó Mihálynak s a sárral
                    bekent-képü angyalainak...</p>
				<p>És mialatt Thuróczy Miklós megeresztett kantárszárral rohant vágtatást a
                    melléksikátoron át s a nyomában néhány marcona lovas csattogott, hogy
                    hátbaüthesse a németeket, azalatt Nyuzó Mihály angyalai is megtették a magukét s
                    ezáltal teljessé lőn Patak veszedelme.</p>
				<p>Nyuzó Mihály valami hetven-nyolcvan bitang-hajduval tudvalevően három nap óta
                    kuporgott már a Bodrogköz nádasaiban s kákatövön guggolva szimatolgattak Patak
                    felé, mikor gyulnak ki Ardó felől vagy Petrahó felől a jeladó tüzek? És amikor
                    Szalontay Gyuriék fölgyujtották volna az első boglyát, Luka alól halk nesszel
                    megindultak az »angyalok« is. Mire a kispataki partra értek volna, odaát zengett
                    már a város, Zöld Demeter és Buga Jakab eszeveszetten próbálgatta ujabb és ujabb
                    rohamait, Szalontay György akkor még nem tört be a kapun, de a guba égett már a
                    hátán, Majos Ferenc pedig oly szivrehatóan üvöltözött a Gomboskert felől, hogy
                    idáig-rengett iszonyatos torka. S mikor azután Nyuzó Mihály a kispataki partig
                    sompolygott volna az angyalaival, akiknek rettenetes bunkó volt minden
                    fegyverzete, Nyuzó Mihály hadnagy ur meg az angyalok egyszerüen nekiereszkedtek
                    a Bodrognak s a fülig-érő vizben átlábolván a folyót, a tulsó parton, a vár
                    legmeredekebb oldalán lerázták magukról a vizcsöppeket, mint a liba, akkor
                    sárral kenték be a pofájukat s azután a fülcsenditő csöndben mászni kezdtek
                    fölfelé a falakon. S Nyuzó Mihálynak oly szerencséje akadt ezuttal, mint még
                    egyszer se sanyaru bujdoklástól megnyomoritott életében. Mert az általános
                    öldöklés közt a vár e legmagasabb pontjáról kereket oldott minden német és csak
                    igy történhetett, hogy Nyuzó Mihály a nagy csöndben minden nesz nélkül
                    föllopódzott a bástyákra. Volt pedig ez ugy félhárom tájban éjfél után. Akkor
                    volt ez, amidőn Thuróczy Miklós huszárjaival odatoppant már a belső kapu szabad
                    hidjára s hátbafoghatta a Szalontay elől menekülő németeket, meg a Dolacsek
                    hátráló legényeit. És akkor történt, hogy a vár három tornya fölött váratlanul
                    csak tüzek gyultak ki, a tüzek fölött fölcsattantak a Thököli Imre
                    Máriás-lobogói s ugyanakkor hármas orditás zengett föl a tornyok körül s rázta
                    meg a kétségbeesésbe merevült várost. Fölülről jött ez az orditás, mintha a
                    mennybolt harsogott volna föl háromszor egymásután:</p>
				<p>- Vivát Thököli király!</p>
				<p>- Vivát a magyarok szabadsága!</p>
				<p>- Vivát Esze Tamás!</p>
				<p>Ez a harmadik orditás volt a legijesztőbb. Olyan ijesztő volt, hogy fölemelték rá
                    fejüket a szerteszét haldokló kurucok s megpillantván a tornyok alján ugrándozó
                    Nyuzó Mihályt és angyalait, mint megannyi fekete sátánt, nyugodtan hajtották
                    vissza haldokló fejüket: - vivát E...sze Ta...! És meghaltak. És meghaltak a
                    németek is. Meghalt Dolacsek kapitány is. Dolacsek kapitány keserü hátrálása
                    alatt e háromszori orditásra kapta vissza legelőször rut gondoktól megzavart
                    fejét és csak ekkor vette észre, hogy a belső vár kapuja felől kieresztett
                    kantárral zugnak feléje a zendülők lovasai s a lovasok előtt a vértől maszatos
                    dolmányu és pernyétől szennyes arcu Thuróczy Miklós. És hátrakapván a fejét
                    Dolacsek kapitány, tudta mindjárt, hogy eljött halálának pillanata, megfordult
                    tehát néhány puskásával, kétmarokra ragadta öles fringiáját s vérbefuló szemmel
                    vetette rá magát Thuróczy Miklósra. És ott helyben meghalt volna Thuróczy
                    Miklós urfi, mert az első pillanatban nem látta meg a feléje rugtató dühödt
                    morvát és hajnalra keserves könnyekkel siratgatta volna őt az édesanyja, meg
                    Horváth Annus kisasszony, ha az utolsó pillanatban hozzá nem ugrik az öreg
                    Orgoványi András és baltájával fel nem fogja a Dolacsek kapitány fringiáját.
                    Megfordult erre Thuróczy Miklós urfi is, kavart egyet maga fölött a csákányával,
                    a csákány átrengett a levegőben és ahogy lecsapott, Dolacsek kapitány még egy
                    utolsót kiáltott és oldalt kalimpálván, szörnyethalt, piros vére pedig csöpögni
                    kezdett a Thuróczy Miklós csákánya hegyéről.</p>
				<p>Ekkor már közel volt a virradat. Mire pedig kialudt arcával jelentkezett volna a
                    Bodrogköz távoli karimáján, Thuróczy Miklós bent ült már a vár vöröstermében s
                    élő német egy sem akadt az egész Patakon, mert aki mély kinok közt haldoklott
                    volna még valahol, fejszével meg csákánnyal ütötték agyon, miután előbb
                    megrugdosták vagy szembeköpdösték a szerencsétlent.</p>
				<p>Jött tehát a virradat s Thuróczy Miklós bent ült az ifju Rákóczi herceg vörös
                    tanácstermében. De most nem tanácskoztak, most csak Thuróczy Miklós osztogatta
                    sebtiben kemény parancsait. Fáklyák vörös fénye lobogott a boltives teremben, a
                    vértől maszatos dolmányu és pernyétől beszennyezett arcu Thuróczy Miklós
                    széles karosszékbe ereszkedett és mialatt alulról egyre nyugtalanabb zugással
                    csapott fölfelé a lárma és a rikoltozás, sőt itt-ott éles sipszó kezdett
                    sikoltozni s helyenként vad és lázadó erővel nyögött fel két-három duda is, - a
                    lázadók vezetői félkörbe sorakoztak. A félkör előtt őszbefordult hajával, kopott
                    palástban és lebocsátott fejjel várakozott Kabay Márton tiszteletes ur, a hét
                    hajduváros bujdosó prédikátora, akinél keserübb szilajsággal ember soha még nem
                    lázitott a német ellen.</p>
				<p>- Nos, tiszteletes uram - fordult hozzá Thuróczy -, hogy kezdődik a
                    kiáltvány?</p>
				<p>Kabay Márton tiszteletes ur letette süvegét, amire Thuróczy is fölállt, a vezérek
                    viszont sötét homlokkal néztek maguk elé. És olvasni kezdett a tiszteletes
                    ur:</p>
				<p>»Gratiosissimi nostri domini regni Hungariae principis Emerici Thököli colonellus
                    Thomas Esze de Tarpa una cum caetero equestri et pedestri militari
                    ordine...«</p>
				<p>- Helyes, helyes - bólintgatott Thuróczy és a többiek is bólongattak. - A pátenst
                    most hirdessék ki magyar nyelven a várpiacon, a nyargaló-csapatok pedig
                    késedelem nélkül ugorjanak lóra s még a mai napon hirdessék ki szerte a
                    kiáltványt. Neked, Buga Jakab testvér, Szendrő felé kell száguldanod a hegyeken
                    át! Te, Zöld Demeter testvér, meg se állsz a kassai országutig! Szalontay
                    György hadnagy uram a Hajduságot lázitja fel s Rakamaz alatt magához szedheti a
                    Tyukodi pajtás embereit is! Nyuzó Mihály hadnagy uram pedig iziben Szerencs felé
                    vágtat s a szerencsi házból nagy tisztelettel s hétszer a földre borulva Patakra
                    fogja hozni szentséges fejedelmi urunkat, herceg Rákóczi Ferenc őnagyságát!
                    Megértette?</p>
				<p>Nyuzó Mihály, régi sebektől rut arcu hadnagy keményen tisztelgett:</p>
				<p>- Megértettem, kapitány uram!</p>
				<p>A többiek is tisztelegtek s fegyverek sulyától csörögve megindultak kifelé. A
                    teremben csak a ragyától kivert s italoktól gőzölgő Majos Ferenc maradt vissza,
                    rebellis latroknak huszonhét esztendő óta bujdosott szegény rezesorru gyalogsági
                    kapitánya. Kint erősen hajnalodott s a város felől egyre vadabbul hömpölygött a
                    lárma és a rikoltozás. De minden lármát tulharsogott Kabay tiszteletes ur,
                    amint mennydörögve olvasta fel a kiáltványt, valahol a vár piacterén.
                    Magából-kikelt hangja itt-ott bedübörgött a vörösteremig:</p>
				<p>»...Az élő egy Isten szerelmére kérünk és intünk titeket, hogy aki szegény
                    hazáját és nemesi szabadságát igazán kedveli s a német láncoktól szabadulni
                    óhajt, tüstént fegyvert ragadjatok és Patak várába siessetek!... Akik tüstént
                    nem jösztök, nyársban fogunk vonni titeket és tüzben forgatunk meg!...
                    Mulhatatlan gyertek azért, ti hires magyarok, hitünk, hazánk s régi
                    privilégiumaink oltalmára...«</p>
				<p>- Nos, Miklós öcsém - vetette föl széles homlokát Majos Ferenc -, hát engemet
                    mivégből fogtál vissza? Talán másodszor is izent valamit Tamás? Mikor indul?</p>
				<p>Thuróczy Miklós sötéten legyintett rá:</p>
				<p>- Talán sohase...</p>
				<p>Majos Ferenc huszonhét esztendő óta bujdosott szegény rezesorru gyalogsági
                    kapitány olyat hőkölt erre, mintha mellbevágták volna, a szeme meg karikára
                    tágult. Thuróczy Miklós pedig szótlanul intett az ajtó felé, az ajtóban ott
                    bánkódott a vén Orgoványi András, aki is fölfogván az intés értelmét, eltünt az
                    ajtón, de két pillanattal rá visszatért, maga előtt noszogatván befelé a félig
                    nyitottszemü, félig dagadtszemü Pikó Demeter testvért...</p>
				<p>- Nos, Demeter testvér, hát hogy is történt? - kérdezte Thuróczy.</p>
				<p>Mire Pikó Demeter testvér előadta másodszor is, hogy Barkaszó falujában megfogták
                    a németek Esze Tamás ezredest. Vagy ötvenen rohantak rá, éppen amikor indulni
                    akart volna Esze Tamás a Hegyalja felé. Véletlenül kevesedmagával volt az
                    ezredes, hát leteperték. Ötvenen rohantak rá, tizet abból az öklével vert agyon
                    Esze Tamás, őtet magát is, mármint Demeter testvért, ugy csapta vakszemen
                    valamelyik ebadta, de sikerült kereket oldania, mert az ezredes odakiáltotta
                    neki, hogy vigyél hirt kutyasorsomról, Demeter fiam! Hát ő be is rohant először
                    Tarpára s ott elorditotta magát, hogy siessetek a Tamás bácsi szabaditására!
                    Azután idáig kutyagolt keservesen, de elkésett. Pedig meghagyta neki Esze Gábor
                    hadnagy ur, mármint az édes unokaöccse Tamás ezredesnek, hogy vágtasson mindjárt
                    Thuróczy kapitány urhoz, mármint a tekintetes urfihoz, hogy fogja vissza az
                    embereket, amig ujabb jeladás nem érkezik Bereg vármegye felől... - Hát most
                    karóba fogják vonni halandó testrészeimet, tekintetes urfi - fejezte be Pikó
                    Demeter testvér.</p>
				<p>Rezesorru Majos Ferenc gyalogsági kapitány még mindig ugy állt, meredt szájjal,
                    mintha elállt volna a szava, Thuróczy Miklós pedig fölnevetett:</p>
				<p>- Hát ez a Tamás bácsi legujabb izenete, Majos bátyám! Későn jött. De ha nem jön
                    későn, én akkor is megindultam volna. Barkaszó felé százötven Thököli-huszárt
                    küldtem még az este, majd csak előhozzák Tamás bácsit. Vivát Esze Tamás! - s
                    erőltetett kedvvel csapott rá a góliát Majos Ferenc vállára: - Legföljebb
                    meghalunk, de ugyis meg kell halni egyszer...</p>
				<p>Majos Ferenc egyszerre föltalálta magát és most már ő csapott a Thuróczy
                    vállára:</p>
				<p>- Vivát Esze Tamás! - s nyakába esett a fiatal kapitánynak. - Csókolom az
                    eszedet, Miklós öcsém, ezt jól megcsináltad! Büszke vagyok rád, meghalni pedig
                    gyerekjáték ugyan, de mégse olyan könnyü. Lásd, én huszonhét esztendő óta
                    bujkáltam és siratgattam nyomorult állapotomat...</p>
				<p>Thuróczy ráparancsolt Pikó Demeter testvérre, hogy lakat legyen a száján s
                    elbocsátotta. A vár piactere felől pedig egyre szilajabb erővel zugott ezalatt a
                    rikoltozás, egy sereg duda nyekegett már odalent s száz meg ezer láb rengett
                    és dobogott a csimpolyák rekedt ütemeire. A teremben most már csak ketten
                    maradtak.</p>
				<p>- Mi az ujság odalent? - kérdezte Thuróczy.</p>
				<p>- Semmi, szerelmetes öcsém. Kiadtam a parancsot, hogy azokat a városi bitangokat,
                    akik ellenünk vetemedtek, megsarcolhatják, hordóikat kiürithetik, boraikat
                    megihatják...</p>
				<p>- Rászolgáltak, - bólintott Thuróczy.</p>
				<p>- ...de senkinek életét ne bántsák. Aki pedig fejedelmi vagyonhoz nyulna, menten
                    karóba tolatom. De mért nem iszol, édes-egy öcsém? - s tele butykost rántott ki
                    a kurta ködmönkéje belsejéből. - Vivát ez a mi romlott, hires kis
                    Magyarországunk!</p>
				<p>A Bodrogköz távol peremén talán ugyane pillanatban tolta föl fejét a nap. Álmos
                    szemmel, vörös arccal nézett körül először, néhány szünetig ugy maradt
                    odaragadva a láthatár aljára, akkor egyet pattant s megindult égi körutján. És
                    ahogy másodszor is körülnézett volna vörös szemhéjával, két viaszarcu jezsuita
                    papot látott meg a belső vár sáncában, akiket éppen akkor taszigáltak fegyverrel
                    és köpdöstek szembe a félig-részeg kálvinisták. Mert amikor egetrázó üvöltözések
                    közt betörtek volna az eretnekek, a három halálravált atya a sáncárok bokraiban
                    rejtőzött el s szapora imák közt könyörögtek segitség után. Segitség helyett
                    azonban az eretnekek jöttek utánuk, tüvé tettek minden zugot s mikor az első
                    dühös kálvinista a bokrok közt kitapogatta valamelyik páter lábát, ujjongva
                    kiáltott fel:</p>
				<p>- Itt vannak, imé, az ebadta papjai!</p>
				<p>S az első jezsuitát kiráncigálván a talpánál fogva, ott helyben leütötte. A másik
                    kettő erre rimánkodni kezdett, de a kurucok szembeköpdösték őket, ugy
                    röhögtek:</p>
				<p>- No, ti nyuzóvonó ebadta pápisták, most meg fogtok dögleni!</p>
				<p>S a részeg lázadók a piactér felé kezdték lökdösni maguk előtt a két papot, hogy
                    rettentő kinok közt keresztrefeszitsék őket. S meg is haltak volna a jezsuiták,
                    ha véletlenül szembe nem jön velük Kabay tiszteletes ur. A fölzendült
                    kálvinisták prédikátora fölötte fölgerjedt az indulattól:</p>
				<p>- Hát nem hallottátok, istentelen emberek, hogy a mások hitét mi nem bántjuk!
                    Rossz kálvinisták vagytok, takarodjatok! - s a hálálkodó jezsuita atyákat
                    visszavezetvén a rendházba, őröket állittatott a kapujok elé. A két megmenekült
                    páter pedig szörnyü félelmeket állt ki odabent, mialatt köröskörül a téren, a
                    templom és a rendház előtt fergetegben tombolt a hajduk és a kanászok tánca.</p>
				<p>Soha még annyi vadsággal nem járták!</p>
				<p>Mert amikor betörtek volna a várba, először a hordókat verték fel. És amikor
                    Czigánd felől fölbujt volna a nap s a sokat kódorgott szegénylegények meg a
                    bitangtalpasok bortól gőzösen, tántorogva kezdtek volna visszabotorkálni a
                    piactérre, a piactér egyik sarkában, kőrakásra mászva fel, hirtelen csak
                    szájához illesztette a sipot Fecske cigány meg Daruláb nevü dádétársa,
                    valahonnét közéjük botlott három darab idegen roma is, talán Rudabányácskáról s
                    az öt szál harci müvész, győzelmi jel gyanánt, tyuktaluval tüzdelte tele tömött
                    sörtehaját. És Fecske cigány körülpillantván a téren, elkiáltotta magát:</p>
				<p>- Gyözstünk, urak, válogatott legények!</p>
				<p>És akkor szájába illesztvén a pikula sipját, rásikitott arra a viharos és
                    keseritő hajdutáncra, amelyhez fogható ütemeket elképzelni nem lehet másat:</p>
				<p>Telekes bocskor - gyöngyös kapca,</p>
				<p> Járd meg, tubám, járd meg!</p>
				<p> Vörös nadrág - sárga csizma,</p>
				<p> Járd meg, tubám, járd meg!</p>
				<p>És ahogy fölrikoltottak a sipok, a féligázott hajduk mindenfelől szakadni kezdtek
                    a piactérnek s néhány pillanat mulva már valami százan dobogtak és rengtek,
                    mintha sarkaikat akarták volna széttiporni a kövezeten. Először egyhelyben
                    topogtak körül és rugdosták a földet s tenyereikkel csattantván egy nagyot a
                    lábukszárán, ledobbantak a földre, ugyanakkor éles kurjantással a levegőbe
                    hányták fel magukat, összebokáztak a levegőben, megint ledobbantak s kardjaikkal
                    a földet paskolták, hogy szikráztak alattuk a kövek. Az öt vályogvető pedig
                    ijesztően sikitozott tovább:</p>
				<p>Majd elmenyünk a kocsmára -</p>
				<p> De éngem is várj meg!</p>
				<p> Megjárom én a kopogót:</p>
				<p> Tubám, te is járd meg!</p>
				<p>Félcsipőre rakott kézzel rugdosták a földet a hajduk s csattintottak a
                    tenyerükkel vagy egymás kardjára csörrentettek, ami ijesztő kiséretet adott a
                    vad melódiának. Minden tenyércsattintásra egyszerre azt kiáltották: hopp! és
                    minden kardcsörrenésre egyszerre azt kiáltották: hujj! Aztán ledobták a kardokat
                    s a kardok fölött cifráztak szemvakitó gyorsasággal s az ütemek végén egyszerre
                    dobbantak le a talpaikkal, hogy rengett és dobogott bele az egész vár. De mindig
                    többen és többen dobogtak és amire jött volna a nap, már vagy négyszáz hajdu
                    rengett és hujjogott s a város felől egyre özönlöttek befelé a nagyerdei
                    kanászok is. Kiforditott, szőrös gubákban, toronysüvegekben özönlöttek befelé:
                    ki nehéz csizmában, ki könnyü bocskorban s a fejszéditő kavargásban ők is
                    dobogni kezdtek s mázsás gubáik és sulyos lábaik alatt most már szakadatlanul
                    remegett az egész vár. És a piactér tulsó felében nyekegni kezdtek ezalatt a
                    csimpolyák is s a dünnyögő és egyhangu, örökösen dobogó és tébolyult dudaszóra
                    vastalpaikkal a földet döngették, a torkukkal meg rekedten orditoztak hozzá a
                    gubások, mialatt fényes baltáik fölcikáztak a reggeli napban:</p>
				<p>Megismerni a kanászt</p>
				<p> Ékes járásárul,</p>
				<p> Táncra-termett lábárul,</p>
				<p> Tarisznyaszijárul.</p>
				<p>Itthon van-é a kanász,</p>
				<p> Vagy a felesége?</p>
				<p> Nem kell nekem a kanász,</p>
				<p> Csak a felesége!</p>
				<p>Dünnyögtek a dudák, a tér tulsó oldaláról pedig fület hasogatva sikoltoztak a
                    töröksipok. S hajduk és gubások most már félelmes tülekedésben járták a
                    kanásztáncot. A mezitlábasok lábuk szárai közt forgatták a furkóst s tenyerükkel
                    nagyokat csaptak csupasz bokáikra, a hajduk elsuhintották maguk alatt a kardot,
                    átugráltak fölötte, körül-körül topogtak, csipőnkapták magukat, éles
                    kurjantással földobbantak a magasba s lehuppantak a földre, a féllábuk hegyére
                    görnyedtek le, másik lábukat jobbra vagy balra vágták ki, egymásba vagdosták a
                    kardjaik lapját, szikra csapott fel a kardokból s először azt kiáltották: hopp!
                    másodszor azt kiáltották: hujj! és akkor telitorokkal, vörösredagadt arccal és
                    izzadt üstökkel orditoztak hajduk és kanászok:</p>
				<p>A berekben a kanász</p>
				<p> Menyecskével játszik,</p>
				<p> Ugy forgatja a baltát,</p>
				<p> Csak a nyele látszik.</p>
				<p>S a kanászok máris forgatni kezdték a szekercéket. Csimpolyanyögésbe és sipok
                    sikoltozásába most már beleriogott egy-egy kondástülök is, a kanászok pedig
                    rázták magukon a gubát s hátul kondoros, kétfelől gombokra kötött üstökeikről
                    szakadni kezdett a verejték meg a zsir. Verejték meg borgőz volt minden kanász,
                    de a verejtéken és borgőzön át egyre fenyegetőbben villogtak fokosok, szekercék
                    és kardok s a kanászok most már ujjaik körül forgatták baltáik nyelét, de ugy,
                    hogy a nyelük se látszott és akkor a levegőn át egymásnak kezdték hajigálni a
                    baltákat. Egyszerre száz meg száz irányból peregtek és kalimpáltak a balták,
                    éleik megvillantak a napban, de minden kanász két ujjal kapta el a kalimpáló
                    nyelet s ugyanakkor nagyot kiáltottak: hopp! és lehuppanván a földre, a ledobott
                    balta fölött kezdtek cifrázni s ugyanakkor a hajduk is egymáshoz csapdosták
                    kardjaikat és nagyokat kiáltoztak: hujj!, mialatt egyszerre csörrentettek
                    sarkantyuikkal. S a csörömpölésen, csattogáson, rikoltozáson, balták
                    röpködésén, hujjogatáson és dobogáson át őrjöngő kavargásban toporzékolt már az
                    egész piactér, vagy másfélezer kanász és hajdu sarka verdesett szikrát a
                    köveken, itt-ott cigánykereket kezdett hányni egy-két mezitlábas, amikor ujabb
                    erővel jajgattak fel a dudák, visitoztak a sipok, riogott a tülök s a kanászok
                    nyakán kidagadtak az erek, ugy fujták táncukhoz az éneket:</p>
				<p>Buzába megy a disznó</p>
				<p> Kilenc malacával,</p>
				<p> Erigy utána, bojtár,</p>
				<p> Fényes balaskáddal!</p>
				<p>S közbe forgatták és hajigálták át egymásnak a fényes balaskákat. És ha két
                    balaska véletlenül egymásnak repült, összecsattant és levágódott s
                    fejbekólintott egy-két embert, ki törődött ma egy-két lyukas koponyával?
                    Nagyokat kurjantottak:</p>
				<p>Hutá, hutá le-le, le!</p>
				<p> Csak a füle látszik...</p>
				<p>Amikor azt kurjantották, hogy: hutá, hutá, egymáshoz vagdosták a szekercéket, a
                    hajduk pedig a levegőben bokázván, összecsapdosták a kardjaikat:</p>
				<p>A berekben a kanász</p>
				<p> Menyecskével játszik.</p>
				<p>Nem volt itt megállás virradat óta. Süvegek és balták kalimpáltak a magasban,
                    rikoltozott a sip s nyögött és jajgatott a csimpolya, kurjongatás kavargott a
                    levegőben, a mezitlábasok rácsapdostak a csupasz bokájukra, aztán fütyköseiken
                    ugráltak keresztül, a hajduk a kardjaik fölött bokáztak össze, aztán nagy
                    csörömpölés közt hujjantottak még nagyobbat, a gubások csipőre rakott
                    tenyerekkel huppantak le a földre vagy csattantották össze a tenyereiket s
                    dülledt szemmel, remegő nyakszirtekkel, lobogó és szétgubancolt üstökeikkel s
                    huppogó lábaikkal rengtek és rugdostak ezalatt. A kanászok egymás felé hajigálva
                    villogó szekercéiket, szájukba dugták két ujjukat és olyanokat füttyentettek,
                    hogy fölvisitottak tőle a vár tornyai...</p>
				<p>Tüzre teszem a kanászt,</p>
				<p> Melegszem is nála,</p>
				<p> Ha megunom magamat,</p>
				<p> Pipát gyujtok nála...</p>
				<p>...Thuróczy Miklós ott állt a vár toronybástyáján, összefont karral, mint néhány
                    órával előbb ugyanott és ugyanugy az ősz Badinyi János. A toronybástyáról
                    széttekintett és látta a fergetegben tomboló tömeget. Aztán látta a
                    temetetlenül hagyott németeket: ott csücsült köztük szegény Nagylábu Dávid
                    pékmester is, a két arcára ráborulva. Aztán látta, hogy az egész városban
                    egyetlen élő lélek nem mer kibujni az uccára. Aztán Tokaj felé fordult s
                    rettentő fekete füstoszlopot látott Tokaj felől, hogy elfedte a napot meg az
                    égbolt felét. S Thuróczy furcsán mosolyogva fordult Majos Ferenc kapitány
                    felé:</p>
				<p>- Tokaji Ferkó alaposan dolgozott.</p>
				<p>Majos Ferenc kapitány nem szólt rá semmit. Helyette a vén Orgoványi András lépett
                    Thuróczy elé:</p>
				<p>- Urfi, megigértem, hogy ma hazaviszem egy órára...</p>
				<p>- Tudom, András bácsi - és fölnevetett a fontoskodó öregen. - Azalatt majd Majos
                    bátyánk marad vissza helyettem s ha netán megjönne Tokaji Ferkó, utánam küldi
                    Ujhelybe. A Szentiványi-házban leszek.</p>
				<p>- Tudom, - bólintott rá komoran Majos Ferenc, sokat bujdosott latroknak szegény
                    rezesorru gyalogsági kapitánya és a tolcsvai országut felé szimatolt. Mert a
                    tolcsvai országut felől kellett megérkeznie II. Rákóczi Ferenc szentséges
                    fejedelmi személyének. Thuróczy Miklós is arrafelé figyelt szótlanul, majdnem
                    szomoruan. A tolcsvai utról messzi porfelhő látszott, de mindig távolodva. Abban
                    a porfelhőben repült huszonöt elszánt lovasával Nyuzó Mihály, hogy mélységes
                    tisztelettel s magát hétszer a földre vetvén, magával hozza Rákóczi Ferencet.
                    Mert ez ijesztő parancsa volt a nagyerejü és kegyetlen Esze Tamásnak.</p>
			</div>
			<div type="chapter">
				<head>NEGYEDIK ÉNEK RÁKÓCZI BÉCSIG FUT.</head>
				<p>A szegény Rákóczi Ferenc a balsai erdőkben vadászgatott ezalatt, Patak nagy
                    veszedelmének délelőttjén pedig kicsiny kiséretével hazafelé indult meg Szerencs
                    felől. Felesége, a szépséges Sarolta hercegnő könnyü hintóban ült az ölbeli
                    Lipót herceggel meg a dajkájával, a hintó előtt két kengyelfutó poroszkált,
                    hátrább néhány lóhátas udvari vadász meg lovászmester huzódott el hangtalanul s
                    a hintó oldalán maga a fejedelem lovagolt. És bánatos kék szemét valahányszor
                    meghordozta a kies tájék fölött, utána még nagyobb bánattal bocsátotta le a
                    fejét, szegény.</p>
				<p>Huszonegyesztendős volt ebben az időtájban Rákóczi Ferenc, ő volt birtokos-ura a
                    régi Magyarország egész harmadának, de szerencsétlenebb ember nálánál nem volt
                    akkor az egész világon. S mondják, hogy e szeliden busuló szemek előtt még a
                    köszivü Bercsényi Miklós is nem-egyszer hangtalanul könnyekre fakadt.</p>
				<p>Istenem, hogyne buslakodott volna a szegény Rákóczi!</p>
				<p>Ha szétnézett rongyos hazájában, olyan nyomoruságot látott maga körül, hogy
                    heteken át éjszakákat töltött álmatlanul s ilyenkor maga elé tépelődve járt fel
                    és le a zborói hársfák alatt, vagy a pataki kastély homályos termeiben. És mégse
                    tehetett semmit. Mert ha ezeken az éjszakákon magára-riadt olykor és az elődeire
                    gondolt, hát a bus sejtelmektől csaknem a szive állt el szegénynek.</p>
				<p>Soha még egy olyan szerencsétlen ember nem élt Magyarországon, mint a szegény
                    Rákóczi!</p>
				<p>Tizesztendővel előbb a munkácsi bedült bástyákon látta még az édesanyját, amint
                    sebesült katonáit tüzelte három teljes éven át a várat bombázó császáriak ellen
                    s mikor aztán a kőfészket bevette az éhség, Zrinyi Ilona sirva ölelte át a kis
                    Ferkót és soha többet nem látta azontul, mert nyomorult idegenben hajtotta le
                    fáradt fejét. De utolsó napjaiban megjött még Nikodémiába a rivalgó hire, hogy
                    az ő egyetlen-szép fia betört a Kárpátokon és a Tiszahát tájékán ujból
                    libertás-zászlókat göngyölget a tavaszi szél. Hogyne lett volna szánandó ez a
                    fiatal Rákóczi! Édesapja adta ki a jelszót valamikor a balvégzetü Szuhay
                    Mátyás-féle fölkelésre, de oly szerencsétlenül, hogy a bécsi udvar gyilkos
                    kezétől csak anyjának, a gyászos emlékü Báthory Zsófiának könyörgésére s
                    másfélmillió forint váltság árán birt menekülni valahogy s el is pusztult
                    nemsokára, ismeretlen betegségben.</p>
				<p>Ha az ősei tragikus pusztulásaira gondolt, méltán töprengett maga elé a szegény
                    Rákóczi! Fejedelmi nagyapja ott vérzett el a fenesi sikon, török és tatár lovak
                    patáitól összetaposva, másik nagyapjának, Lipót császár hóhérja csapta le a
                    fejét a bécsujhelyi piacon, anyai nagybátyja, az utolsó Zrinyi, tébolyult
                    lélekkel rothadt meg egy tiroli börtönlyukban, nagyatyai bátyja, a vértben-zörgő
                    Zrinyi Miklós, a Magyar Mars és a keresztyén Európa akkori reménysége, vadkan
                    alatt halt meg vagy a Montecuccoli emberei puskázták le a kursaneci sürüségben.
                    Sohase tudta meg senki. Messzi Törökországban pedig egyre sinylődött és egyre
                    reménykedett még mostohaapja, a daliás Thököli. Ez a szerencsétlen kuruckirály
                    minden esztendőben eljuttatott egy-egy türelmetlenül biztató kiáltást az ő
                    mostohafiának, hol a munkácsi várba, hol a sárosi kastélyba: »mozdulj már,
                    Ferenc fiam, mert a fogaim nem birják a rabkenyeret!...« Neki magának pedig
                    Lipót császár titkos ágensei leskelődtek a sarkában. Ó, számtalan oka volt a
                    szegény Rákóczinak, hogy százszor is megfontolja, mielőtt egyet lépne
                    valamerre.</p>
				<p>S mégis, ha körülnézett rongyos hazájában s látta a sebektől ellepett népet, meg
                    a kinlódó urakat, - veszedelmes terveket próbált forgatni magában. Mert soha még
                    egy más nép nem éhezett annyit, mint a magyar nép ebben az időtájban! Nem is
                    emberek voltak már ekkor a magyarok, csak erdőkben és sziklák között bujkáló és
                    tengődő kutyák. S erdei vadakkal versenyt vonitott ekkor az egész
                    Felső-Magyarország. Megremeg az emberi toll, amikor haldokló kis hazánk eme
                    korszakának próbál emléket vetni. Olyan világ volt ez, hogy olvasgatván az
                    akkori krónikákat, belsejében összerendül az utód s még ma is ökölbe szorul a
                    keze... Mert Európa keresztyén vitézei a bujkáló kurucok segitségével kiverték
                    ugyan a törököt s a magyarok fölujjongtak egy pillanatra, de korán ujjongtak
                    föl. Hisz olyan pusztitás indult meg utána, hogy a temetőnél csöndesebb és
                    kihaltabb lett akkor Magyarország s még az éjszakánál is feketébb sötétség
                    borult különösen a Hegyaljára, meg a tiszaháti részekre. Lipót császár
                    ránkeresztette ürestarisznyáju német, morva, dán és vallon zsoldosait, akik
                    feneketlen gyülölettel rohanták meg az éhségtől legyöngült népet. A bécsi udvar
                    a rendes várőrségeken kivül minden ősszel negyven-ötven ezredet szabaditott rá a
                    kifosztott északkeleti részekre s a német, morva, dán és vallon zsoldosok
                    ütötték, nyuzták a népet, ha a fullasztó adókon kivül utolsó garasát is ki nem
                    csikarhatták belőle. A parasztot fejjel lefelé akasztották a galyra, ugy
                    piritották meg alatta utolsó darabka szalonnáját, vagy parazsat öntöttek a
                    pupjára s feleségéről, lányáról a szemeláttára tépték le röhögve a ruhát. Az
                    urakat a bécsi kamarilla forgatta ki utolsó hold földjükből, annyira, hogy
                    sokszor korpakenyérre se jutott a nemeseknek s az ezerhatszázkilencvenhetedik
                    esztendőben Nehem osztrák generális ötven botot vágatott a szikszói piacon Abauj
                    nótáriusára, a rettentő erejü Szörényi Gáborra. Szörényi nevetve állta ki az
                    ötvenet, akkor felállt s ugy verte képen a generálist, hogy »pofájábul szakadt a
                    vér«, ő maga pedig a váraljai hegyekbe szökött s odaállt a bujdosók egy kis
                    csapata élére. Mert a sürü erdő lett már ekkor utolsó menedékünk s e járhatatlan
                    regéci, szalánci, füzéri erdők, az ungi berkek, az ugocsai nyárfások, meg a
                    beregi ligetek tele voltak már keserü lappangókkal. A szegény rusnyák
                    bocskorosokról azt irják az akkori jelentések, hogy mikor a német kvártélyba
                    száll, lélekszakadtan menekülnek a hegyek közé. S ugyanebből az időből
                    jelentették a bécsi udvari kamarának, hogy a hegyaljai nép, mikor egyizben
                    közeledő katonákat látott a délibáb vizében, esze nélkül futott haza a mezőkről,
                    félreverte a harangot, a riasztó kongatást egyik falu tornya a másik falu
                    tornyától vette át s estére már két vármegye népe tünt el a föld szinéről és
                    csak négy hónap mulva mertek kibujni az erdők közül. De siralmas korszak volt is
                    a szegény Rákóczi egész ifjui élete! A császár és tanácsosai még a meghalt
                    birtokosokat se hagyták a sirjaikban s haláluk után egyre-másra akasztgatták
                    nyakukba a hütlenségi pöröket, hogy elvehessék árváik vagyonkáját. A besugások
                    és az árulások szomoru világa volt ez. A besugás és az árulás külön
                    kenyérkeresetté vált, mert az elkobzott földek egyharmadát a följelentők kapták
                    kézhez. A császár aztán az elfoglalt szőlők és birtokok élére egy Draheim Vilmos
                    nevü kutyapecért nevezett ki. Nagy érdemei voltak, mert saját gazdáját, az
                    eperjesi Keczert is hóhérkézre juttatta. S az urak és jobbágyok példátlan
                    szenvedései egybeforradtak a Rákóczi-ház szerencsétlenségével. Ezekben az
                    években irta a maga hiu vigasztalására gróf Rákóczi Erzsébet, a szegény herceg
                    nagynénje, egy nagyon szép és nagyon sokat szenvedett fiatalasszony, ezt a két
                    szomoru sort:</p>
				<p>Ad jobbat az Isten, megérik az kalász;</p>
				<p> Megfordul mégegyszer busult Rákóczi-gyász - ...</p>
				<p>De harminc teljes esztendőt kellett átkinlódni, mire megfordult a Rákóczi-ház
                    gyásza, hogy utána még nagyobb éjszaka legyen az egész Magyarország és hogy a
                    menekülő Rákóczit kétszáz esztendő mulva is szivszakadva siratgassák vissza
                    Magyarországra. Mint ahogy elsiratták szegényt, amikor még itt járt közöttünk s
                    amikor még Majos Ferenc rezesorru kapitány verbunkolta és hitegette szüntelenül
                    a népet. Mert ekkor esztendők óta karavánokban készülődtek már a Thököli
                    szétzüllött kurucai, Majos Ferenc szertelen dühvel küldözgette szerte a
                    pátenseket, amire Kobb Farkas, Kassa császári kommandánsa ijesztő parancsokat
                    menesztett hét felvidéki megye területére a huszonhét esztendő óta bujkáló
                    »hamis, istentelen, tolvaj, ördögi praktikáju, eretnek, országpusztitó,
                    tekéletlen, részeges és bitang Majos Ferenc rebellis« ellen. Majos Ferenc
                    rebellis egy nagyot röhögött erre s feleletül kölcsön-mentét, párducbőrt
                    akasztott a nyakába, kölcsönforgót tüzött a lyukas süvegje tetejébe, kölcsönkért
                    valahol egy fehér lovat, ráült s néhány bujdosó lovast keritvén maga mögé, ugy
                    párducbőrösen, panyókás-mentésen, forgósosan csak fölbukkant az erdők
                    valamelyik szegletében s megmutogatván magát a népnek, feléjük orditott szilaj
                    torkával:</p>
				<p>- Én vagyok Ubrisi, a Thököli fővezére! Készüljetek, magyarok, mert Moldova felől
                    gyünnek már dühösen a kurucok!...</p>
				<p>Ilyen fogásokkal vaditgatta a népet a sorsát sirató rezesorru Majos Ferenc, de
                    Kobb Farkas generális vadult meg tőle legjobban. És a feketearcu kassai
                    generális most már egész hadsereget küldött e latrok üldözésére, de annyit ért
                    el vele, hogy mialatt katonái a zempléni erdők szélén tapogatództak, Majos
                    Ferenc, Tokaji Ferkó, Buga Jakab, Nyuzó Mihály, Tyukodi pajtás és még valami
                    hetven bujdosó váratlanul csak betoppant Kassa alá s Váralján megesketvén a
                    népet, mulatni kezdtek az egyik kurián s a Kobb Farkas orra előtt másnap
                    hajnalig dorbézoltak és fenyegetőztek e marcona fickók s közbe-közbe a
                    hajdutáncot járták. Igy tartott ez hosszu esztendők óta már s
                    ezerhatszázkilencvenhét tavaszán, mialatt a kassai generális, a szikszói
                    parancsnok s azonkivül Szatmár, Ecsed és Munkács kapitánya dühöngő félelemmel
                    kezdte szorongatni az erdőket járó szegénylegényeket, a szegénylegények egyre
                    sürübben kezdtek kimerészkedni a mezőkre, meg a falvakra s mikor aztán zöldbe
                    borultak a ligetek, egyszerre takargatott rémülettel vagy titkos ujjongással
                    látta mindenki, hogy megjött a második kurucvilág!</p>
				<p>S a szegény Rákóczi Ferenc, ha bus tekintetét meghordozta rongyos hazájában,
                    látta a sebektől elbontott népet, meg a kinlódó urakat, csak fölsóhajtott, mert
                    eszébe jutott az édesanyja... De utána mégis veszedelmes terveket próbált
                    forgatni magában. És ha az erdő lett a bujdosók utolsó menedéke, ő is az erdőkbe
                    járt el, ahová nem követhették a bécsi ágensek szemei. Vadászgatni járt el
                    szegény Rákóczi Ferenc, ám a nagysárosi, regéci, a szalánci vadon még ma is zugó
                    fái a bánatos fejedelem körül ott látták ilyenkor a dühös Bercsényit, aki
                    tartományi főhadbiztos lett volna egyébként, de a sürü erdők közepében a saját
                    fejét csapkodta és mialatt vörösre dagadt ki a csontos képe, Rákóczit bujtogatta
                    szüntelenül. És ott volt e magános kirándulásokon a három Szirmay, a három Vay,
                    aztán Radics András, Berthóty Ferenc, Keczer András és még néhányan. Katolikus
                    urak egytől-egyig, de e katolikus urak szüntelen könyörgésekkel vették körül a
                    katolikus herceget: ne felejtse el, mivel tartozik szépapja, a nagy Rákóczi
                    György emlékének, mert a kálvinisták ellen megkezdett irtóhadjáratba belehal az
                    egész Magyarország. Szüntelenül rimánkodtak neki és szüntelenül bujtogatták:
                    csak ő bonthatja ki ujból erdélyi őseinek s a kuruckirálynak fakó zászlóit, csak
                    egy izenet kell a francia királynak meg a svédek verhetetlen uralkodójának...
                    Rákóczi lehajtotta ilyenkor a fejét s busan felelt a könnyezgető uraknak:</p>
				<p>- Érzem én, jó emberek, mivel tartozom házamnak és nemzetemnek. De az Istenért,
                    türelem, mig el nem érkezik a jó alkalom!</p>
				<p>A jó alkalom pedig mindinkább kezdett elkövetkezni. Az
                    ezerhatszázkilencvenhetedik esztendőnek tavaszutóján Jenő szavojai herceg, a
                    törökverő hadvezér Zenta irányának parancsolta le a birodalom minden katonáját s
                    a katonák egymásután kezdtek masirozni dél felé Felső-Magyarország
                    megnyomoritott környékéről is. Azalatt pedig egyre gyülekeztek a
                    szegénylegények, már a Rákóczi fülét is megütötte egy bizonyos Esze Tamás nevü
                    tarpai bocskorosnemesnek ijesztő és babonás hire, akire minden héten ujabb meg
                    ujabb százak esküdtek fel az erdőkben. Egész tábort tettek már ki a hét vármegye
                    lihegő bujdosói, a szegény Rákóczi itt is, ott is találkozott közülök néhánnyal
                    az erdőkben s e bosszuért lihegő féligvad bujdosók leestek eléje ilyenkor a
                    földre s átölelték a lábát. S a szegény Rákóczi könnyes arccal biztatgatta
                    őket: - bizzatok, jó emberek!... Az elmult héten aztán kettős üzenetet
                    menesztett a fejedelem; egyiket a hatalmas francia királynak, aki évek óta
                    verekedett már a bécsi császárral, másikat a svédek verhetetlen uralkodójának,
                    aki ép akkorában készült fél-Európa ellen. Ez az elmult hét volt a szegény
                    Rákóczi utolsó találkozója a magyar urakkal s utána a balsai erdők felé indult
                    el kicsiny kiséretével. S három-négy napig sátrak alatt tanyázgatván a Tisza
                    füzesei táján, Patak veszedelmének jókor délelőttjén, napsugaras délelőttön,
                    megindult Patak felé. Jódarabig erdők közt vitt el a szerencsi országut s a
                    fejedelem szótlanul lovagolt a hintó oldalán, amelyben benne ült ifju felesége,
                    a szépséges hesszeni hercegkisasszony, az ölbeli Lipót herceggel, meg a
                    dajkájával. Sarolta hercegnő éppen magához vette át a gyereket s fölmosolygott
                    az apró fejedelemre, mialatt a szegény Rákóczi gondoktól busitva lovagolt a
                    könnyü hintó oldalán s olykor-olykor jobbkéznek tekintgetett. Mert kelet felé,
                    pontosan Tokaj irányának, ugy tetszett több izben is, mintha valami titokzatos
                    földi sötétség miatt sötétedni kezdene a napnak arca. De nem égi borulat volt ez
                    a sötétség, nem is a fák takarták el a napot. Olyan sajátszerü sötétség volt ez,
                    mint amikor fogyni kezd a nap, tulvilági árnyék feketére kormozza a szemét s a
                    tehenek remegve bujnak össze a mezőn. A szegény Rákóczit is valami ösztönös
                    balsejtelem szorongatta már, többször is Tokaj felé forditotta nyugtalan
                    tekintetét, de az erdei szálfák miatt semmit se láthatott, csak érezte, hogy
                    furcsa árnyak ereszkednek fokonkint a környék felé. Csaknem elérték már a
                    kereszturi dombtetőt, amikor egy fülig-poros, mezitlábas jobbágy futott szembe a
                    fejedelemmel s térdrebukott előtte:</p>
				<p>- Menekülj, nagyságos uram, menekülj! Patak várát ma éjjel megrohanták a lázadók
                    és minden katonát levágtak! Már jönnek is a tolcsvai országuton, hogy
                    megfogjanak, nagyságos uram!</p>
				<p>A szegény Rákóczi visszafogta lovát, a hintó megállt, az élen poroszkáló két
                    kengyelfutó is megállt, a hátul kocogó udvari vadászok is megálltak. A szép
                    hercegasszony ijedten fordult az urához s németül kérdezte:</p>
				<p>- Valami baj van?</p>
				<p>- Ó, semmi, semmi - nyugtatta meg a szegény Rákóczi. - Bolondokat beszél a
                    parasztember...</p>
				<p>S intett, hogy csak tovább. Ő maga azonban annál nyugtalanabb lett s lova mellett
                    fogván a halálraijedt jobbágyot, apróra kihallgatta. Először azt hitte, hogy
                    eszétvesztette a szegény ember, de aztán, ahogy fokról-fokra kezdett borulni az
                    ég, fokról-fokra borult a szegény Rákóczi homloka is. Pedig tenyérnyi felhő nem
                    látszott a mennybolton s mégis egyre fenyegetőbb lett a délelőtti alkonyat. S a
                    szegény Rákóczi megérezte iziben, hogy nagy lehet a baj. Mert az urak szét
                    fognak futni a négy világtáj felé, a kisnemesek és a parasztok magukra maradnak,
                    Ónod alól és Eger alól pedig az első hirre visszafordulnak a németek s hogy mi
                    lesz azután?... A szegény Rákóczi ugy érezte, hogy mindjárt könnyekre fog
                    fakadni. Eközben lassu lépésben fölértek a kereszturi dombra, de itt már
                    egyszerre két füligporos, mezitlábas jobbágy futott szembe a fejedelemmel s
                    térdrebuktak előtte:</p>
				<p>- Menekülj, nagyságos urunk, menekülj! Tokaj várát ma éjjel megrohanták a lázadók
                    s minden katonát levágtak. Már jönnek is a tarcali országuton, hogy megfogjanak
                    és magukkal vigyenek! Menekülj, nagyságos urunk!</p>
				<p>A szegény Rákóczi másodszor is visszafogta a lovát s a hercegasszony másodszor is
                    odafordult az urához:</p>
				<p>- Valami baj van?</p>
				<p>A szegény Rákóczi most már nem felelt szépséges feleségének, ahelyett a domb
                    legtetejéről Tokaj felé fordult és ekkor egyszerre szerfölött összerezzent...
                    Mert a domb legtetejéről meglátta, hogy Tokaj fölött nagy fekete felhő
                    kanyarodik az égnek, ez a földi tüzektől való füsttenger elárasztja a
                    mennyboltnak felét és rajta a napot s ezért volt az a nyugtalanitó sötétség. És
                    a szegény Rákóczi pillanatot se mulasztva fordult oda most már a feleségéhez
                    :</p>
				<p>- Hercegnő, kibirja-é az utat Bécsig?</p>
				<p>- Ó, uram - mosolygott fel ijedt fájdalommal a hercegasszony -, mindenüvé követem
                    én az én uramat!</p>
				<p>Rákóczi most, percet sem mulasztva, visszaforditotta a kiséretet. A két
                    kengyelfutó került ismét az élre, hátul jött a néhány udvari vadász, középütt a
                    könnyü hintó, de a hercegasszony kiszállt a hintóból s maga is lóra ült. A
                    szegény Rákóczi visszanézett mégegyszer Patak felé és látta ekkor, hogy Tolcsva
                    alól fényes porfelhő repül feléje az országuton. Aztán balra nézett a szegény
                    Rákóczi, Tokaj irányának és látta ekkor, hogy Tarcal felől ugyancsak fényes
                    porfelhő repül az országuton, de már elébe, Szerencs városának huzódva. S a
                    szegény Rákóczi intett a két kengyelfutónak:</p>
				<p>- Meneküljünk!</p>
				<p>A lovasok nyargalni kezdtek, a hintó láthatatlan kerekekkel repült a lovasok
                    között s most már egy harmadik porfelhő támadt, de a szerencsi országuton s e
                    harmadik porfelhőben már maga Rákóczi vágtatott. Az első meg a második porfelhő
                    kisérteti gyorsasággal közeledett ezalatt Szerencs városának, de a harmadik
                    porfelhő tul volt már ekkor a városon és a gesztelyi országuton repült
                    délnyugatnak, mint a szél! Habot vertek a lovak, tajtékot turt a zabolájuk, a
                    hintó láthatatlan kerekekkel repült az országuton, a hercegasszony kipirult és
                    ijedt arcocskával tekintett fel néhányszor szegény, kergetett urára, a szegény
                    Rákóczi pedig csak fölsóhajtott egyszer-egyszer s a lelkében keserü könnyeket
                    hullatott a nyájas vidék meg a szerencsétlen nép rettentő pusztulásáért. Mert
                    jól sejtette, hogy a megrémült urak eszük nélkül fognak szétfutni a környékről,
                    az elhagyott népet pedig, amely a maga feje után indult meg, kardrahányja majd a
                    német és fel fogja égetni a falvakat. De a lelkében hiába gyászolt és
                    könnyezgetett a szegény Rákóczi, neki mégis futnia kellett Bécsnek, hogy ne
                    kelljen futnia Bécstől. Mert érezte, hogy eljön a nap, amikor egyszer maga is
                    odaállhat még a nyomorult nép elejére.</p>
				<p>És mialatt keserü könnyeket hullatott a lelkében, már Abauj déli végein vágtattak
                    keresztül. Habot vertek a lovak, tajtékot turt a zabolájuk, a hintó láthatatlan
                    kerekekkel pörgött a lovasok között s a nap fokonkint hanyatlott Gömör
                    irányának. De a hátuk mögött elhagyott messzi dombok felől utánukhajolt és egyre
                    ijesztgette őket az a rettentő füstfelleg, amely még egyre kavargott Tokaj
                    fölött, felkuszott az égig s onnét integetett négy vármegye fölé gyásszal és
                    enyészettel fenyegetőzve.</p>
				<p>A rohanó lovasok estére Szendrő vára előtt álltak már, de a parancsnok jókor
                    délután fölhuzatta a hidakat és hiába kért bebocsáttatást a szegény Rákóczi,
                    hiába hivatkozott a gyönge hercegasszonyra, mert az őrgróf-parancsnok szentül
                    hitte, hogy Rákóczi is a zendülőkkel tart. Erre nyomban Kassa felé fordult a
                    szegény Rákóczi és sietnie kellett, de nagyon, mert most már vörös csik nézett
                    vissza utánuk a keleti láthatárról és ugy tetszett többször is, hogy portyázó
                    lovasok cikázgatnak a távoli és gazdátlan tüzek világánál. Kassa felé fordult
                    tehát a fejedelem, de meg is állt nemsokára, mert olyan hireket hoztak neki,
                    hogy Gönc tájékán lesben állnak már a Zöld Demeter mezitlábasai, sőt átlépvén az
                    országutat, Torna felé törtek előre s utjukban bujtogatják, esketik és kaszára
                    parancsolják a falvakat és a falvak népe örömrivalgások közt csatlakozik a
                    fölkelőkhöz. A Hegyalja erdei ösvényein át ugyanakkor Buga Jakab rohant Szendrő
                    felé, Gesztely irányából pedig Nyuzó Mihály sátáni lovasai kezdték szorongatni a
                    fejedelmet. A szegény Rákóczi nyugatnak fordult tehát s a gömöri hegyek felé
                    futott csekély kiséretével. Egész éjszakán csattogtak a lovak, szakadt róluk a
                    hab, tajtékot turt a zabolájuk, a kis hercegfi szeliden aludt dajkája ölében, a
                    szenvedő hercegasszony pedig összevágta csöpp száját és ha olykor-olykor
                    hozzáhajolt gyöngéden a fejedelem, az egész világért nem panaszkodott
                    volna.</p>
				<p>- Ó, én birom még - s fájdalommal mosolygott fel az urára.</p>
				<p>Hátuk mögött a teljes holdvilág tündökölt, előttük csak hosszu árnyékaik nyultak
                    el és repültek elnyultan nyugat felé, mindig nyugat felé ezek az árnyékok. A
                    szegény Rákóczit hátulról a népszerüsége kergette, előre pedig - a csillogó
                    éjszakába - semmit sem láthatott, mert könnyektől csillogtak a szemei. És amire
                    virradni kezdett volna, Selmec felé nyargaltak már lankadatlanul. És amire
                    megvirradt volna, riadtan vette észre a kis csapat, hogy jobbra és balra tőlük
                    hosszu-hosszu porfelhők kergetik egymást az utakon és a szikkadt mezőkön át.
                    Korai volt az ijedelmük, mert nem az üldözők vágtattak ottan, hanem azok csupán,
                    akik az üldözők elől mentegették ijedt életüket: földesurak, papok, labanchitre
                    állt hétszilvafás nemesek, aztán dülledtszemü porciószedők, egzekutorok,
                    adókivetők és kvártélyosztók, császári zsoldon tengődött beamterek s egyéb
                    népnyuzók, de ezeknek volt is okuk rá, hogy fussanak. Végtelen karavánokban
                    bukdácsoltak Bécs irányának, szekérkasba kapaszkodva vagy gyalogszerrel, nyakig
                    porosan, tántorgó lábbal, vacogó szájjal és jaj, ezerszer jaj lett volna annak,
                    aki egyszer lemaradt volna a lihegve ájuldozó valamelyik karavántól. A
                    rémülettől eltorzulva tekintgettek hátrafelé: ott hátul, a messzeség karimáján
                    nappalonkint porfelhők keringőztek, éjszakánkint meg ijesztő tüzek vöröslöttek
                    az erdők és a hegyek mögött. Harmadnapra a félország hömpölygött és menekült már
                    igy nyugat felé, a Thuróczy Miklós kapitány dühös lovasai pedig akkor már
                    be-becsapdostak Turóc és Árva szélein is... A szegény Rákóczi ezen a harmadik
                    napon lépésre fogta lovát s csöndes elbusulásban a Szent Ambrus himnuszát
                    dudolgatta maga elé. A távolban Selmec tornyai látszottak. És ahogy elérték
                    volna Selmec kapuját, a fejedelem leszállt a lóról, odament a hintóhoz,
                    megsimogatta a kisfiát, azután odament a hercegasszonyhoz, átölelte és levette a
                    lóról. S a csöpp asszony most először engedte át magát a fájdalomnak s szép
                    fejét lehajtván a szegény Rákóczi vállára, keservesen sirni kezdett:</p>
				<p>- Kedves uram, milyen szerencsétlenek vagyunk mi!</p>
				<p>...Thuróczy Miklós kapitány rég megérkezett ezalatt a Szentiványi-házba. Amig
                    mendegélt az ujhelyi országuton, háta mögött a magában diskurálgató Orgoványi
                    Andrással, százféle gondolatok fordultak meg a fejében, de most, hogy a város
                    főuccáján haladtak végig, kiegyenesedett sötét lován, pedig a szive csak most
                    kezdett dolgozni igazán. Minden lépés közelebb vitte az édesanyjához s a
                    város... jaj, a régi város olyannak látszott a villogó napfényben, mint nyirkos
                    virradat előtt valamely félig elpusztult temető. Ember alig mutatkozott az uccán
                    s akinek már okvetlenül elő kellett merészkednie, ijedt lapulással sietett el a
                    falak mentén, mint egy élő árnyék. Csak a fölkelők őrcsapatai meneteltek végig
                    olykor a kövezeten, durva lábaik alatt visszhangot vertek a fehérfalu házak és
                    ahogy egy-egy ilyen őrcsapat katonái észrevették a lépést közeledő Thuróczyt,
                    már messziről vivátot kiabáltak neki, süvegjeiket pedig fölhajigálták a
                    levegőbe.</p>
				<p>A Szentiványi-kuria kapujában leugrott Thuróczy Miklós s Orgoványinak hajitotta
                    oda a kantárt. A házőrző hat baltáshajdu keményen tisztelgett előtte. Fölsietett
                    az udvaron és a hátsó kert felé tekintett, de üres volt most a kert s üres
                    csöndjét nem verte fel többé urikisasszonyok kacagása. Aztán fölsietett a
                    garádicson, végigtekintett a boltives tornác alatt, de messze járt ma az alispán
                    ur s öblös kupáiból nem ivogattak többet a vármegye békétlen urai s nem
                    költögették immár a Homonnai-Drugeth lázadó emlékét. Ijesztően halott volt ma az
                    alispán ur kuriája, csak egy darázs döngicsélt a vadszőlő levelei között s
                    Thuróczy Miklós, aki nem egy régi napot mulatott át a házban, furcsa szorongást
                    érzett. De el is röstelte magát azonnal s indulattal dobbantott egy haragosat. A
                    sarkantyuszóra előbotorkált a konyha felől egy öreg cseléd. Először az örömnek
                    valami határozatlan fénye villant át üveges szemein, de aztán, ahogy eszmélni
                    kezdett, megijedt az ismerős urfitól. Sovány kezével hangtalanul mutatott a
                    tornácról benyiló ajtónak, maga pedig ijedten sompolygott el a konyha felé.</p>
				<p>Thuróczyt meglepte a vénasszony ijedtsége s végignézett magán. És csak ekkor
                    vette észre, hogy ugyanugy érkezett meg az alispáni házba, ahogy éppen kikerült
                    a véres pataki csatából. Pernyétől volt kormos a keze meg az arca s megölt
                    katonák vére vöröslött a gyászszinü ruháján. - Ej! - gondolta s izgatott
                    mozdulattal benyitott a tornác felőli ajtón.</p>
				<p>Benyitott lábujjhegyen, bent volt a pipák füstjétől elfakult boltozatos szobában,
                    de senki nem jött eléje. Ijesztő csend fogta körül. Thuróczy Miklós megállt
                    egyhelyben, neszelgetni próbált, de csak a szive zakatolását hallotta s
                    azonfelül csengő csöndet a két fülében. És a muzsikálgató csenden át hallotta
                    először a Szalontay György veszett kurjantását, azután rezesorru Majos Ferenc
                    ijesztő vonitását a pataki éjszakában, aztán dühös talpasoknak halálos
                    csákánycsapásait, aztán ezerötszáz részeg és tántorgó kanász szörnyü táncát a
                    vár piacterén... Thuróczy Miklós egyedülálltában lebocsátotta a fejét s
                    dermedező szivvel fülelgetett a fejében keringő harci sikitozásra. De e
                    sikoltozáson tul egyszerre halk szoknyasuhogásra lett figyelmes. És amire
                    fölkapta volna lázban gyötrődő fejét, Horváth Annus kisasszony át is ölelte már
                    liliom két karjával és amire magára ocsudott volna teljesen, a kisasszony csak
                    lehajtotta szép arcát az urfi vállára s akkor sirni kezdett, de nagyon.</p>
				<p>Thuróczy magához emelte szeliden a leány arcát:</p>
				<p>- Te vagy az, Annus? No lám - és árnyékok vonultak el a szeme tükrében. -
                    Rosszkor jöttél Annus... - s észrevétlenül lefejtette magáról a leány karjait. -
                    Nem látod: véres vagyok.</p>
				<p>És Thuróczy Miklós, ahogy magához emelte szeliden a leány arcát, kényelmetlenül
                    kezdte észrevenni, hogy ő maga még rosszabbkor jött meg, mint a leány. Mert a
                    Horváth Annus arcán ugy peregtek a könnyek, mint a gyöngyszemek. Egy jajszó
                    nélkül könnyezgetett a leány, kezével odakapott a szivéhez, mintha ott mindjárt
                    meg akart volna halni:</p>
				<p>- Jaj, mit csináltál? Jaj, miért tetted ezt velünk?</p>
				<p>- Nyugodj meg, Annus - s kézenfogta a leányt, odavezette s leültette a kerevetre.
                    - Még holnap hazakisértetlek Nógrádba...</p>
				<p>- Nem megyek! Nem megyek! - makacskodott a leány s keszkenőjét a szeméhez
                    szoritotta. - Csak veled együtt megyek!</p>
				<p>- Légy okos, Annus és nyugodj meg egy kicsit - könyörgött neki a fiu. - Hallgass
                    rám, hogy megérthessük egymást...</p>
				<p>- Csak veled együtt megyek! Csak veled együtt megyek! - hajtogatta elfuló
                    zokogással a leány. - Ha pedig nem jössz velem, hát én megyek veled!</p>
				<p>Thuróczy ideges lett ennyi makacskodásra:</p>
				<p>- De javithatatlan vagy! Már hogy jöhetnél énvelem?! Ne rázd a fejed, Annus és ne
                    gyerekeskedj már! De lásd, én fölesküdtem Esze Tamásra, meg nyomorult
                    hazánkra...</p>
				<p>No, vissza is kapta a fejét azonnal, mert itt már fölpattant a leány. Fölpattant,
                    nem sirt többet:</p>
				<p>- Hallod-e, ne emlegesd előttem azt az embert! Eszeveszett paraszt! Mi közöd
                    neked hozzá vagy hozzájuk? S mi az, hogy: nyomorult hazánk? A hazád ott van,
                    ahol az édesanyád van, meg ahol én vagyok! Azt mondom neked, ne keserits többet,
                    mert rosszat csinálok magammal!</p>
				<p>És mialatt keserves jajszóval makacskodott a leány, Thuróczy Miklós kénytelen
                    volt fölnevetni. Először az utolsó hetek óta. Aztán csak lefogta a Horváth
                    Annus két csepp öklét s visszaültette magához:</p>
				<p>- Csöndesedj, Annus, mert még meg találsz verni - s kelletlenül mosolygott. - Nem
                    értesz meg sehogy sem... Hát ilyen magyar lány vagy te? - és itt már szomoru
                    lett Thuróczy Miklós.</p>
				<p>Kezében tartotta a leány kezét. Mély szünet támadt. És e szünet közben a leány
                    észrevétlenül visszahuzta kezét a fiuéból, aztán époly észrevétlenül az ölébe
                    kuszott fel, két tenyerébe fogta a fiu fejét, levonta magához és megcsókolta.
                    Thuróczy Miklós engedte magát szó nélkül, szomoruan. A kis Horváth-kisasszony
                    pedig ugy kedveskedett neki ezalatt, de ugy:</p>
				<p>- Magyar leány vagyok, Miklós, de a menyasszonyod is vagyok - s ujra könnyek
                    csillantak meg mosolygó szemében. - Ó, ha láttad volna, hogy tapsoltam neked
                    tegnap délben az ablakból és hogy integettem feléd a keszkenőmmel! Jaj, de szép
                    volt és én sirni szerettem volna, hogy egyszer se néztél rám. Magyar leány
                    vagyok, Miklós, de féltelek. Féltelek, mert szeretlek...</p>
				<p>- Haza foglak vitetni, Annus - mondta elkeseredetten a fiu. - Nem tudom, mi
                    következik reám...</p>
				<p>A leány nem ellenkezett már szóval, csak a fejét rázta akaratosan, hogy ő innét
                    nem fog menni tapodtat. Összekuporodott a fiu ölében:</p>
				<p>- Hát nem is vagy kiváncsi, hogyan értem idáig?</p>
				<p>- De miért jöttél éppen most, Annus?</p>
				<p>- Azért - s arcát odaszoritotta a fiu arcához -, mert megirta az édesanyád, hogy
                    valamiben töröd a fejedet. Csakhogy persze - és itt nagyott sóhajtott - volt
                    annyi eszem, hogy ezt én nem mondtam el otthon sem az apámnak, sem az anyámnak,
                    mert akkor sohasem eresztettek volna el. Nagy munkaidő van a háznál, édesapám
                    négy huszárt adott mellém, a kocsin velem jött a dajkám s azzal bocsátottak
                    utnak az öregek, hogy két hét mulva ők is utánam indulnak hozzátok. De csak
                    Ujhelyig érhettem. Szentiványi bátyámék éppen készülődtek, amikor rájuk
                    nyitottam. No, azt az ijedtséget! S még aznap indultak: most már nálunk
                    lehetnek. Velükszaladt a dajkám, a négy huszárunk is. Kértek, rimánkodtak, de
                    én azt mondtam nekik: »Miklós értem jön és meg fog védeni.« Jaj, hallottad volna
                    csak, hogy toporzékolt ellened a bácsi, nem hiába hogy alispán! Még sirtam is
                    miattad. Istenem, mit gondolhat most rólam az édesanyám!</p>
				<p>- Majd izentetek neki, Annus, hogy ne aggódjanak miattad...</p>
				<p>- No látod - s fölállt és ugy kezdte simogatni a fiut -, hát mégis itt
                    maradhatok. De hiába is küldenél, mert ha megölsz is, nélküled én nem megyek
                    haza többet. Csakhogy itt vagy! Tudtam, hogy nem feledkezel meg rólam...</p>
				<p>Thuróczy Miklós alig hallgatott már a leányra. Ahelyett a leányt nézte s egy-két
                    pillanatra megfeledkezvén rut állapotáról, a régi kedve szerint gyönyörködött
                    benne. Aztán megfogta a leányt, magához huzta, az ölébe vette:</p>
				<p>- Meg foglak védeni, kedves...</p>
				<p>- És aztán, ha elmulik valahogy ez a baj, el fogunk menni innét - mondta hálásan
                    a leány. - Csókolj meg, Miklós, de ugy, mint azelőtt... Megállj, megállj, itt
                    van a mama! - s felszökött és a haját próbálta rendbehozni sebtiben.</p>
				<p>Thuróczy arca sötét lett ujra, mert a közeli napokra gondolt. Érezte, hogy
                    rettenetes idők következnek reá. Csak akkor nézett fel, mikor a leány felszökött
                    az öléből. A szemközti ajtóban előtte állt az édesanyja. Egész gyászban, csak a
                    haja volt fehér és az arca olyan, mint egy szobor arca.</p>
				<p>Thuróczy fölállt:</p>
				<p>- Jónapot, anyám...</p>
				<p>A nemzetes asszony küszködni látszott magával. S ahogy megszólalt siri-idegen
                    volt a hangja:</p>
				<p>- Tudod-e, hogy elfogták Esze Tamást?</p>
				<p>- Tudom, anyám - s meg se rezzent. - Sőt tegnap délután is tudtam már és mégis
                    megrohantam Patakot...</p>
				<p>- S megöltél egy sereg ártatlan embert...</p>
				<p>- Egy sereg gonosz embert, anyám! S meg fogok ölni még tizszer annyit! - s
                    kardját odacsapta a padlóhoz.</p>
				<p>- De megölted az anyádat is - mondta keserüség nélkül a nemzetes asszony s könnye
                    nem volt többé a szemének. - Ma már ezreknek átka száll feléd. Ó, jaj,
                    öregségemre hogy megvert az Isten! Gyere el tőle, Annus fiam!</p>
				<p>Horváth Annus kinyujtott karral indult a nemzetes asszony felé:</p>
				<p>- De mama! Nem szabad igy beszélni! Ne menjen még el!</p>
				<p>S mert a nemzetes asszony nesztelen-hidegen betette maga után az ajtót, Horváth
                    Annus kisasszony először keserves könnyekre fakadt, aztán letörölte a szemét s
                    utánasietett a nemzetes asszonynak. Az ajtóból még visszaszólt:</p>
				<p>- Csak ne keseredj el, Miklós! Majd én rendbehozok mindent!</p>
				<p>De Thuróczy Miklós nem hallgatott többé a leányra, mert néhány lovas dobogása
                    hallatszott fel az udvarból. Az ablak felé indult, ám abban a pillanatban be is
                    csörrent a folyosó felől egy félig vasbaöltözött és gyüröttarcu vitéz. Szőke
                    haja félig kilobbant a tornyos süvegje alól, tisztelegve csapta össze a
                    sarkantyuját s jókedvre nyult el a szélescsontu ábrázatja:</p>
				<p>- Tokaji Ferenc kapitány tisztelettel köszönti Thuróczy Miklós kapitány urat!
                    Vivát Esze Tamás!</p>
				<p>- Isten hozott, pajtás - és kezet nyujtott neki. - Mi ujságot hoztál?</p>
				<p>- Hát Thuróczy Miklós pajtás, először is Tokajt rettentő csatán megvettem s
                    minden nagybendőjü németet a Tiszába hajintattam. Másodszor: Rákóczi ő szent
                    felsége kicsuszott előlünk. Megmondtam én ezt előre! Harmadszor: a rakamazi
                    révnél ma délelőtt öt embert huzattam fel a ficfára, de a Szalontay kanászai
                    közül...</p>
				<p>- Hogy merted? - nézett rá elképedve Thuróczy. - A saját katonáinkat? Eszeveszett
                    ember! Hát most se tudod még, hogy én parancsolok itten, amig meg nem érkezik az
                    öreg?! Különben az öreg... - s fáradtan legyintett. - Tudod-e, hogy a németek
                    kezébe esett?</p>
				<p>Tokaji kegyetlenül mosolygott:</p>
				<p>- Csak türtőztesd magad, Thuróczy pajtás, mert a Szalontay emberei rászolgáltak.
                    Agyonverték ugyancsak öt katonámat, pedig kemény parancsom értelme szerint nem
                    volt szabad átengedniök senkinek a hidast. Szalontay aztán fujva és fenyegetőzve
                    vonult el Hajduság felé, de te igazat fogsz szolgáltatni nekem, Thuróczy pajtás.
                    Tudom én, mi az engedelmesség s azért huzattam fel az öt nekemrontott kanászt
                    is. Esze Tamás miatt pedig ne nyugtalankodj, mert teméntelen katonával fog
                    megjönni Bereg felől az öreg. A pataki uton találkoztam a Barkaszóig nyargalt
                    százötven huszároddal. Ezt a levelet hozták neked!</p>
				<p>Thuróczy Miklós fölbontotta az Esze Tamás levelét és olvasni kezdett
                    félhangon:</p>
				<p>»Esze Tamás ezredes üdvözletét küldi Thuróczy Miklós kapitánynak. Ibi-ubi. Öcsém,
                    kitépetvén az ádáz németnek karmaibul, megparancsolom tenéked, amint következik
                    itten. Az lomposokra menjetek rá iziben, az végső bajban ott termek legott magam
                    is. Isten a szenvedéseinket nem nézheti tovább: ütött immár a szabadulásnak
                    órája. Itt az idő, hogy elnyomóinkon megálljuk dühös bosszunkat! Hatalmas
                    Uristen, adj minékünk szerencsét hozzá!«</p>
				<p>És mialatt Thuróczy Miklós kapitány az Esze Tamás rettentő levelét olvasta, az
                    oldalajtón, rossz sejtelemtől gyötörve, visszajött a szépséges Annus kisasszony.
                    Belépett, de ahogy észrevette az idegen és fiatal vitézt, ahogy meglátta
                    szétvert haját és lobogó szemét, nesztelenül megállt az ajtóban s ösztönösen
                    megérezte, hogy csak a véresnevü Tokaji Ferenc lehet az idegen, senki más...
                    Tokaji Ferenc is odanézett a halk szoknyasuhanásra s megpillantván a szép
                    leányt, vérhullám szökött az arcába s a szemét nem tudta levenni többet a
                    leányról. Igy néztek szembe jóideig: Tokaji fájdalmas gyönyörködéssel, a leány
                    ösztönös félelemmel. Thuróczy pedig egyvégben olvasott tovább:</p>
				<p>»Mindenünket elszedte már a német s mégsem elég neki. Te szegény, meggyötört
                    Magyarország, csak fizesd hosszadalmas porcióidat! De az ebek táncát most a
                    németek fogják eljárni! Öcsém, Thuróczy Miklós! Ez hónap jövő hetiben ott leszek
                    teméntelen hadaimmal! Ti addig is serény buzgósággal üssétek, lüjjétek, vágjátok
                    az német kutyákat, mig a párát érzitek bennek, ne kiméljetek senkit és az
                    irgalom ne mozgassa most a sziveteket! A németek feleségeit, ringyóit és
                    gyermekeit fojtsátok a Tiszába, most igazán megadjuk a porciót az német
                    kutyáknak! Előre, fiaim, előre, katonák! Hozzá az némethez! Esze Tamás ezredes
                    m. p. Cito, cito, cito, citissime, citissime, citissime!«</p>
				<p>Az aláirásról nyilvánvaló volt, hogy Esze Tamás kardnak hegyével szokta
                    alávakarni a nevét. Thuróczy fölnézett: halotti csönd volt a szobában. Tokaji
                    Ferkó meg Horváth Annus még mindig egymást nézte. S Thuróczy fölnevetett:</p>
				<p>- Szerelmes ne légy, Ferkó!</p>
				<p>És mialatt Tokaji Ferkó még jobban összezavarodott, Thuróczy odalépett a leányhoz
                    s előrevezette a karjánál:</p>
				<p>- Annuska, ez itt ama nagyhirü bajtársam, Tokaji Ferenc lovaskapitány.</p>
				<p>Tokaji Ferenc meghajtotta magát, pirosan és hebegve s kezet csókolt a leánynak. S
                    ez volt életének az a legelső pillanata, amikor érezte, hogy megszédül és amikor
                    egy gondolatra megfeledkezett mindenről, még a haza rongyos szabadságáról is.
                    Csak Horváth Annust nézte, mialatt Horváth Annus tágranyilt szemmel vizsgálgatta
                    vissza tetőtől-talpig. Egyetlen pillanat volt ez mindössze s Tokaji némán
                    tisztelegve állt a leány előtt. De a leány akkor már elfordult tőle s a szemét
                    aggódó félelemmel emelte Thuróczyra:</p>
				<p>- Ki is irta ezt a levelet?</p>
				<p>- Esze Tamás - mondta egykedvüen Thuróczy.</p>
				<p>A leány megrezzent s visszanézett Tokajira. Visszanézett rá s összekulcsolta
                    előtte a kezét:</p>
				<p>- Jaj, kapitány ur, minek jött hozzánk? Hagyjon békét Thuróczynak s menjen innét!
                    Az Istenért, menjen, mert szerencsétlenséget hoz a házunkra!</p>
				<p>Odakint alkonyodni kezdett s ferde napsugár tüzött be az udvari ablakon. Tokaji
                    Ferkó a fényözön legközepén állt s most egyszerre és váratlanul gyilkos mosolyra
                    torzult el az arca. Mert ha azt mondja neki Horváth Annus kisasszony: »Vigyázzon
                    magára, Tokaji kapitány ur, s Thuróczy Miklóst hagyja meg nekünk néhány
                    napra...« bizony mondom, az ellágyult Tokaji Ferkó miatt akár örökre is
                    otthon-maradhatott volna Thuróczy Miklós kapitány. De Horváth Annus kisasszony
                    csak Thuróczy Miklós kapitányt féltette repeső ijedelemmel s Tokaji Ferkó
                    azonnal nem volt piros többet. Ahelyett sápadt lett, csak a szája körül
                    vonaglott némi káröröm. A két karját meg összefonta a mellén:</p>
				<p>- Nehezemre esik, kisasszony, de elmegyek. Elmegyek, de Thuróczy Miklós
                    pajtásommal együtt. Ő parancsol még nekem is...</p>
				<p>És Thuróczy Miklós azonnal csatolni kezdte a kardját. Engesztelhetetlen volt már
                    belülről, szeretett volna, nagyon szeretett volna rugni egyet Tokaji Ferkó
                    pajtásán, de nem árulta el magát. Sőt jókedvet mutatott és ahogy készen lett,
                    odalépett a leány elé:</p>
				<p>- Viszontlátásra, kishugom!</p>
				<p>Horváth Annus kisasszony térdrebocsátkozott előtte, szép arcán meg barázdában
                    szaladtak a könnyek:</p>
				<p>- Miklós!... Kedves Miklós!...</p>
				<p>Thuróczy Miklós lehajolt hozzá, magához ölelte s megcsókolta a szemét. Aztán
                    gyorsan kifelé indult Tokaji Ferkó pajtásával együtt. Horváth Annus pedig
                    ottmaradt a szoba közepén, térdrebocsátkozva, keserves jajszók között s
                    liliom-két karját zokogva tárta ki az üres ajtó felé:</p>
				<p>- Miklóska!... Miklóska!... Menj el, csak menj, de ha az ujjammal foglak
                    kikaparni, akkor is megmentelek és visszahozlak!</p>
				<p>Kicsit fölneszelt: az udvarból akkor dobogtak kifelé a lovasok. Aztán fölpattant,
                    szép arca fájdalomra és gyülöletre vonaglott el s aztán megtörölte a szemét.
                    Nyugodt volt már:</p>
				<p>- Megállj, Tokaji Ferenc! Megállj!</p>
				<p>...Tokaji Ferenc és Thuróczy Miklós Patak felé kocogott már ekkor. Orgoványi
                    András buslakodott a sarkukban s mögötte valami kilenc-tiz lovasa poroszkált
                    Tokaji Ferkónak. Közömbös dolgokról beszélgetett a két fiatal kapitány. Féluton
                    lehettek már, amikor Tokaji, mintegy véletlenül, odaszólt Thuróczynak:</p>
				<p>- Jegyesed ez a leányzó, Thuróczy pajtás?</p>
				<p>- Nem. Közeli rokonom - füllentette Thuróczy pajtás.</p>
				<p>S Tokaji Ferkónak egyszerre hálásan csillant meg a szeme. Már-már a nyelvén volt:
                    »Ha én neked lettem volna, szépen otthon maradtam volna keveset, Thuróczy
                    pajtás...« De nem szólt semmit, mert ő se akarta elárulni magát. Tehát
                    csöndecskén ereszkedtek le Patak felé...</p>
				<p>...S tiz nap mulva ugyanugy ereszkedtek le a Harangod pusztája felé. De addig
                    nagy dolgok estek közbe s akkor már nem tiz lovas, hanem sötét lovasok hadserege
                    feketedett utánuk. És akkor már közeledett Ónod felől Vaudemont, a vörös herceg
                    meg Deák Pál ezredes, Bereg felől pedig közeledett Esze Tamás. Fekete földifelhő
                    jött-jött sebes lábakkal, de északkelet felől, az ellenkező irányból. Mint
                    amikor igazi felhők rohannak egymás ellen az égen. És ahogy egymásba keveredtek,
                    olyan égszakadás tört ki a harangodi pusztaságon, hogy viz helyett vér csurgott
                    a patakok árkában. Az Esze Tamás csatája volt ez, amelyet kétszáz esztendő
                    mulva is jajveszékelve átkoztak meg a tiszaháti anyák. Mert olyan csata még nem
                    volt a világon, mint az Esze Tamás csatája.</p>
			</div>
			<div type="chapter">
				<head>ÖTÖDIK ÉNEK ESZE TAMÁS CSATÁJA.</head>
				<p> Erdők két mélföldig testekkel rakodtak,</p>
				<p> Mezők két mélföldig vérrel virágoztak. </p>
				<p> Szerencs fölött, a kereszturi domb tetején, kevéssel julius közepe előtt megállt
                    egy pillanatra Thuróczy Miklós kapitány, meg Tokaji Ferkó kapitány. A nap
                    gyorsan ereszkedett már a tállyai hegyek mögé s eldült sugarai furcsán fekvő
                    árnyékokat vetettek az erdők szélén. Meleg csöndbe süllyedt a tájék, élő lélek
                    nem látszott sehol, csak messzebb, a százfelé kanyargó Takta irányában, annak
                    nádasai szélén, mintha egy csapat ember huzódott volna el valamerre. De ez a
                    csapat is eltünt végkép a nádasban. S még messzebb, Miskolc irányában, egyszerre
                    három-négy ponton is, távoli és gazdátlan tüzek piszkos füstje feküdt az ég
                    legalján. És Thuróczy Miklós a kereszturi domb tetejéről a távoli és gazdátlan
                    tüzek felé mutatott a karjával:</p>
				<p>- Ott jön ránk a vörös herceg.</p>
				<p>Aztán balkéznek mutatott:</p>
				<p>- Onnét siet felénk lóhalálban Esze Tamás. Talán át is kelt már a záhonyi réven.
                    No, sok szerencsét, Ferkó pajtás! - s Tokajinak nyujtotta a kezét.</p>
				<p>- Sok szerencsét, Miklós pajtás! - mondta Tokaji Ferkó s mégegyszer kezet fogott
                    Thuróczy Miklóssal.</p>
				<p>S kétfelé vált a lovascsapat. Tokaji néhány huszárjával nekivágott a Taktaköz
                    nádtengerének, Thuróczy néhány huszárjával halk neszben huzódott tovább Szerencs
                    felé. S ahogy jött az alkonyat, mind a ketten hamarosan elvesztek a nagy
                    csöndességben. Messze délről pedig egyre közeledtek ezalatt a távoli és
                    gazdátlan füstfelhők, mindig több-több ponton kanyargott fel a füst s itt-ott
                    már sötétpiros tüznyelvek is kezdtek föl-fölcikkanni a fekete
                    földifelhőkből.</p>
				<p>Az utolsó tiz nap alatt ez történt:</p>
				<p>Szavojai Eugén, a Zentának indult törökverő hadvezér, hirt vévén az átkozott
                    parasztok gyujtogatásáról, Vaudemont herceget, a dölyfös és lelketlen generálist
                    három lovasezreddel s egy regement infanteriaval Eger alól nyomban Tokaj ellen
                    parancsolta előre. A megdöbbent bécsi haditanács Kiss Balázs huszárezredest több
                    száz lovasa élén már harmadnapra a megveszett zendülők ellen küldte. Ugyanakkor
                    a Vág tájékán menetelő brandenburgi ezredeket is gyors menetben a Hegyaljára
                    zuditották. Rabutin generális pedig Déváig tört előre s onnét tartotta szemmel
                    Temesvár gyanus környékét, ahol állitólag Thököli Imre is fölbukkant már a török
                    hadsereg oldalán. De ez nem volt elég! Nigrelli kassai parancsnok csapatai
                    megszállták a szalánci erdők táját, fegyvert fogott Eger és Ónod egész dán és
                    morva őrsége, ugyancsak fegyverbe rendelték a Hajduság minden hadinépét. Riccsán
                    ezredes vasasnémetjei s nagyszáju horvátjai ugyanakkor a Harangod déli részein
                    portyázgattak már s velük együtt rohantak a lángbaborult Hegyalja ellen a Deák
                    Pál óbester hires huszárjai. De ez sem volt elég! A megdöbbent haditanács nagy
                    szorultságában magához kérette Bercsényi Miklóst, a Zichyeket, a Pálfyakat s
                    kétségbeesett könyörgések után rávette e százszor lenézett és megalázott urakat,
                    hogy az Isten szerelmére, ültessék föl minden fegyverforgató emberüket, de
                    azonnal, mert az uj Dósa György parasztjai föl fogják perzselni egész
                    Magyarországot. Külön parancs ment azonfelül a vármegyéknek is: »lóra, urak,
                    lóra!« S tiz nap mulva már a világ valamennyi égtája felől dühös németeknek és
                    morváknak, fosztogató horvátoknak, kegyetlen vallonoknak s megszeppent
                    magyaroknak egy oly gyülevész-keveréke indult meg a tiszaháti részek ellen, hogy
                    meghajlott alattuk a föld, amerre átvonultak s gyujtogatás, pernye, jajszó és
                    átok maradt el utánuk, ahol átvonultak egyszer. Bécsből, Kassáról, Egerből,
                    Ónodról pátensek repültek szerteszét, hogy kegyelmet kap minden zendülő, ha
                    megadja magát. De a szegény rebellisek tudták, hogy nem szabad hinni »az piszkos
                    németnek« és hogy a veres Vadmony kiadta a rettenetes parancsot: karóbahuzni
                    minden rebellist!</p>
				<p>És mialatt délről és nyugatról olyan tömegekben özönlöttek előre a németek, hogy
                    elsötétült tőlük a láthatár, amerre megmutatkoztak egyszer, azalatt nem pihent
                    Esze Tamás sem, hanem ijesztően készülődött, hogy leszámoljon a némettel. Az
                    utolsó tiz nap alatt egymást kergetve jöttek rettentő üzenetei, hol a beregi
                    erdők alól, hol Ugocsából, hol a máramarosi havasok közül: »Öcsém, Thuróczy
                    Miklós öcsém, szüntelenül erősitsétek Patak és Tokaj falait!...« »Öcsém, kedves
                    egy öcsém, ne higyjetek az beste fajtának, hanem serényen forgolódjatok és
                    készülődjetek az büdös németre, ki ellen, hogy magam is ott leszek az végső
                    szorultságban, meghigyjétek nekem!...« És ő maga is egyre küldözgette ezalatt
                    nemcsupán dühtől lángoló üzeneteit, hanem a csapatokat is. Az első napokon csak
                    kisebb csoportokban kezdtek előszivárogni, de Patak és Tokaj nagy veszedelme
                    után már ontani kezdték őket erdők, kősziklák, járatlan utak és nádasok. Jöttek
                    minden hajnalban és minden alkonyatkor e bosszuért lihegő magyarok, akiket nem
                    éltetett már egyéb, csak a Bocskay, a Szuhay Mátyás, a Thököli király busfényü
                    szerencsétlensége, meg a dühödt hitük, hogy most már itt a napja, amikor egy
                    utolsó leszámolásban vért ihatnak a németből, vagy amikor ők maguk fognak
                    meghalni egy tömegben. A német akkor garmadát rak holttesteikből és nem lesz
                    többet Magyarország és nem lesznek többet magyarok a világon... És jöttek, egyre
                    jöttek kelet felől s Thuróczy Miklós, Tokaji Ferkó, Majos Ferenc, meg a többi
                    kapitányok egyre küldözgették őket a Harangod felé, mindig a Harangod felé. És
                    ezalatt vad sietséggel készültek az uj sáncok és töltések Patak vára körül, meg
                    Tokaj vára körül, a rebellisek cikázó lovasai föl-fölbukkantak már a Vaudemont
                    herceg hátában is, tüzet és rémületet gerjesztvén mindenfelé, egyéb lovasaik
                    pedig be-becsaptak Árvába, Liptóba, nem-egyszer pedig Morva szélein is
                    gyujtogattak már. És ezalatt szállt az Esze Tamás ezredes szörnyü hirneve. Olyan
                    hire lett ekkor Esze Tamásnak, hogy a Tiszahát egy-egy falujában, a Beszkidek
                    pasztorkalyibái körül még ma is azzal ijesztgetik a rakoncátlan gyereket: »jó
                    légy, fiam, mert jönni fog Esze Tamás és magávalragad az erdőkbe...«</p>
				<p>Ki volt hát Esze Tamás?</p>
				<p>Bizonyosat senki sem tudott felőle. Tizenegy esztendővel előbb Buda ormain
                    forgatta még csákányát s török vértől csurogva került vissza nagynehezen
                    Tarpára. Aztán hire veszett esztendőkre. Aztán, ahogy kétmarokkal kezdett
                    fojtogatni a német, megint csak fölbukkant hol itt, hol amott. Egyszer a
                    szabolcsi tanyákon keseritgette a népet, másszor tiszai sószállitódereglyéken
                    látták állitólag s ilyenkor keresztbefont karral nézett szemközt az alkonyattal,
                    aztán földhözvágta báránysüvegét, fölemelte vasökleit, ugy fenyegetőzött
                    szótlanul nyugat felé. Az utolsó esztendőben pedig állhatatosan bujtogatott már
                    Kassától Moldováig s ha a császár emberei ma megszoritották Abara vagy Deregnyő
                    tájékán, másnap már a Szernye mocsarai közt látták békés pákásznak átöltözve s
                    csak széles vállairól gyanakodhattak rá, meg arról, hogy este-tájban megemelte
                    hangtalanul csontos ökleit, ugy fenyegetőzött Bécs felé. Mondták róla némelyek,
                    hogy iszonyu-nagy csizmában jár, mert a két lába olyan, mint egy mesebeli óriás
                    lába, meg hogy a bajuszát akár a két fülére csavarinthatná, ha jókedve lenne
                    valamikor. De sohasem volt jókedve. Mindig dühös volt, mindig káromkodott,
                    keselyüorra fenyegetőzve és harsogva kiabált a két lobogó szeme alatt s
                    szüntelenül háboritgatta a népet. Az ujhelyi és pataki polgárok azt mondták
                    ugyan, hogy Esze Tamás tisztességtelen ember, mert az urak elvették tőle a
                    sószállitást és mivel sót nem szállithat, a parasztokat vaditgatja. Bizonyosat
                    senki sem tudott felőle, de a tótok tudták, hogy jó szive van az ezredes urnak s
                    tavaly ősszel is a Dargóhegy lábánál elszedvén a kassai németek lisztesszekereit
                    s megnyomoritván a kisérő katonákat, maga köré terelte a Jesztreb Andris éhes
                    tótjait:</p>
				<p>»Egyetek, fiaim, eleget éheztetek már!...«</p>
				<p>S nagy erejét, amellyel hir szerint tölgyfákat tudott kiforgatni, nótákba szedték
                    az inséges rusnyákok s édesapjuknak szólongatták az ezredes urat... Hogy ezredes
                    volt-e? Mit tudom én, ezredes volt-e?! Persze hogy nem volt ezredes! De ő ugy
                    hivatta magát és ugy ismerték őt a Tiszahát magyarjai, tehát ezredes volt mégis.
                    És rettentő hire olyan lett az utolsó tavasz óta, hogy csaknem az egekig ért.
                    Hogy hol járt, mit csinált és merre bujkált a tavasz óta, senki se tudta volna
                    megmondani, mert élő ember nem látta többé Esze Tamást. De beszéltek helyette a
                    bujdosók, akik váratlanul soha nem látott karavánokban kezdtek özönleni kifelé
                    huszesztendős rejtekeikből s a pataki meg a tokaji véres éjszakák után
                    egyszerre csak fölviharzott az egész Felső-Magyarország:</p>
				<p>- Vivát Esze Tamás!</p>
				<p>És az emberek egy napról a másikra - ki az örömtől tombolva, ki a rémülettől
                    remegve - látták immár, hogy föltartóztatás nélkül közeleg az Esze Tamás napja,
                    amikor őrjöngve ujjong fel az egész ország Esze Tamás szerencséje miatt, vagy
                    fájdalomtól megroskadva jajgat fel Esze Tamás szerencsétlensége miatt. És
                    észvesztő menekülésük közben csakugyan följajgattak a kurucok és a Harangodnak
                    azt a pusztáját, ahonnét ez az észvesztő jajveszékelés először hasitotta át az
                    éjszakát, még ma is Jajhalomnak hivják. És az emberek, ahányszor kiejtik
                    Jajhalom nevét, még ma is sóhajtanak egy bánatosat, vagy keresztet vetnek
                    magukra olyankor.</p>
				<p>Azon az alkonyaton, mikor a kereszturi domb tetején Thuróczy Miklós kapitány
                    utolszor fogott kezet Tokaji Ferkó kapitánnyal s néhány lovasukkal eltüntek az
                    ereszkedő szürkületben - a mezitlábasok egy csapata menetelt a Gesztelynek
                    haladó országuton. Jobbról és balról fölbukkant már előttük a Harangod zugófás
                    és mocsaras rónasága. Kimerülten, nyakig portól belepve bandukolt előre a
                    mezitlábasoknak ez az elmaradt töredéke. Gönc tájékáról igyekeztek Bőcs falu
                    tájékának. Hajdemák legények és nyeboscsikok voltak a Jesztreb Andris bakbüzü
                    tótjai közül. Minden fegyverük egy-szál bunkósbot s vállaikon vitték a bunkót.
                    Maga a vizesszemü Jesztreb Andris bocskor nélkül baktatott a hajdemákok élén,
                    akik egykedvüen és mezitláb poroszkáltak a gesztelyi országuton és ha száraz
                    torkaikat mégjobban eltikkasztotta meleg és por, a nyeboscsikok rágyujtottak a
                    régi és hetyke marsra:</p>
				<p>Mikor mig in leginy vótam</p>
				<p> Thekeli-vojnában,</p>
				<p> Cifra plahta-zasztavában</p>
				<p> Jártam Oravában.</p>
				<p>Most persze nem Orava vármegyében jártak a cifránlengő Thököli-zászlók alatt:
                    most az Esze Tamás nagy csatájába igyekeztek. És a mindig egyoldalba elzengő,
                    félmagyar-féltót ének ütemeire kimerülten, füligpirosan masiroztak Bőcs falu
                    irányába. Esze Tamás népének utóhadai voltak e sokat éhezett hajdemák-fiuk s a
                    hátuk mögött ott csavargott Fecske cigány, Daruláb pikulás és még egynéhány
                    dádétársuk s bajrahivó jel gyanánt tyuktalu volt a hajukba tüzve. A harci
                    zenészek tudvalevően iszonyodnak a harc zenéjétől (a mivészet az más!), s igy
                    történt, hogy mikor a tótok Taktaharkányhoz közelitvén, átvágtak a falu alatt.
                    Fecske intett a kartársaknak s e titkos jelre a négy-öt darab roma eloldalogván
                    ügyesen a tótok hátából, bebujt egy kazal alá. Ott egyet fujtak s Fecske vakarni
                    kezdte a fülét:</p>
				<p>- Nagy mahlojká les itt, urfiák! Vegyük le a tálut!</p>
				<p>S mialatt a dádék füleik mellől leszedték a tyuktalut s keservesen kezdtek
                    sóhajtozni a kazal aljában, azalatt egyre távolodtak tőlük a Jesztreb Andris
                    tótjai s azalatt Tiszaluc felől is Bőcs felé törekedtek a Nyuzó Mihály angyalai.
                    S e rongyos alakok, kik a német nagy ijedelmére még jókor délután sárral
                    mázolták be az arcaikat, most szomoru karavánban ődöngtek utolsó csatájukba. És
                    ez utolsó csatájuk előtt magukbaszállván, üres tarisznyáikból előszedegették a
                    zsoltárt s a poros mezei uton harsogva kezdték segitségükre hivogatni az örök
                    Istent:</p>
				<p>Tebenned biztunk eleitől fogva,</p>
				<p> Uram, Téged tartottunk hajlékunknak...</p>
				<p> Mikor még semmi hegyek nem voltanak,</p>
				<p> Hogy még sem ég, sem föld nem volt formálva -</p>
				<p>S riasztó könyörgésüket átvévén valamelyik oldalt menetelő másik csapat, talán a
                    Zöld Demeter mezitlábasai, a visszhang már az erdő mögül jött rá, ahol
                    ugyanakkor száz meg száz torok zugta a kálvinisták örökcsodálatu énekét:</p>
				<p>Te voltál és Te vagy erős Isten,</p>
				<p> És Te megmaradsz minden időben!</p>
				<p>Igenis, krónikák vannak róla, hogy ezek a szegény rebellisek a XC. zsoltárral
                    mentek bele az Esze Tamás rettentő csatájába. Abba a csatába, amelyben vértől
                    voltak vörösek a fák levelei s két mérföld szélességben haldokló kurucok vérétől
                    voltak harmatosak a füvek szálai... De ahogy jött az este, fokonkint kezdett
                    halványulni a Jesztreb Andris hadinépének hivalgó nemzeti marsa, aztán el is
                    halt végleg és elhalt a Nyuzó Mihály angyalainak tetemrehivó kórusa is. Tótok és
                    magyarok belévesztek a sürü alkonyatba. Hosszu, ijesztően hosszu órák
                    következtek... Fecske és négy-öt szál müvésztársa vacogva fülelgetett ezalatt a
                    délről előhömpölygött sötétségbe. Hosszu és keserves órák mentek már el igy,
                    amikor egyszerre csak haragosvörös fény lobbant fel Bőcs falu irányából s utána
                    mély bánattal elnyujtott, alig-alig kivehető kiáltás szüremlett át az éjszakán.
                    Valami végtelenül bágyadt és végtelenül szomoru kiáltás. Mintha egyetlen
                    pillanatban sok-sok száz ember mind azt kiáltotta volna: U-ram Jé-zu-us!...</p>
				<p>Erre a távoli és megrendült kiáltásra Fecske primás fölpattant a kazal alól s
                    mintha darázs csipte volna meg alulról, összebokázott a mezitelen lábával, hóna
                    alá csapta a pikulát s vacogva rikkantott egy nagyot:</p>
				<p>- Urak, vitézsek, válogatott legények! Most mán rugjuk a fármátringot, mert itt
                    azs Istennyilá meg a Heródiás!</p>
				<p>S Fecske legelől, a többi vályogvető a sarkában, kinyujtott lábszárral, hónalj
                    alá kapott pikulákkal és jajveszékelve kezdett nyargalni az ellenkező
                    iránynak, mialatt egymást tulkiabálva és ijesztgetve csapkodták a fejüket:</p>
				<p>- Jáj! Jáj! Kiütött a csátá!</p>
				<p>A csata valóban kiütött már ekkor Bőcs falu szélső házai táján. Hanem ez aztán
                    csata volt! Esze Tamás ezredesnek a német ellen való legelső és legnagyobb
                    csatája!</p>
				<p>Ott fekszik Bőcs falu ma is még a Sajó és a Hernád torkolata fölött, egyik fele
                    Zemplénben van, másik fele Borsodban van s áldott kertjei alatt a Bársonyos vize
                    kanyarog.</p>
				<p>Ott kanyargott a Bársonyos époly zajtalanul már azon a késő alkonyaton is, mikor
                    a Taktaharkánynak futó széles pázsitán át a Buga Jakab bojnyikjai kezdtek
                    elősettengeni a szélső házak alá s Buga Jakab maga lábujjhegyen lopódzkodott
                    előre. Ám a falu szélső házai alól ugyanakkor fölbukkant egy horvátokból álló
                    marcona gyalogzászlóalj és az első tiszt megpillantván a bojnyikok elejét,
                    magasra emelte kardját és nagyot kiáltott:</p>
				<p>- Legyetek dühösek, oszt lüjjetek!</p>
				<p>A horvátok erre megcsinálták az ijesztésre szánt dühös pofát s utána sortüz
                    lobbant fel a szakállakra fölállitott puskákból. Néhány ember jajgatni kezdett a
                    bojnyikok sorában s elvágódott a mezőn, a többi hirtelen belebujt a pázsitszéli
                    füzesekbe, de csak egy pillantásra. Mert eldörrenvén a sortüz, nagy csönd és még
                    nagyobb sötét következett utána, de mielőtt másodszor is tölthettek volna a
                    horvátok, a hátuk mögött csak kigyulladt egy ház és az éjszakába vöröslő tüz
                    irányából hirtelen csak szakadni kezdtek visszafelé a Buga Jakab bojnyikjai.
                    Buga Jakab hadnagy ur, ez a kukoricásokban és a bágyadt verőfényben sokat
                    tengődött keserü legény, most is legelől fujt és valahányszor meglóbálta
                    félmázsás csákányát, káromkodva fenyegetőzött:</p>
				<p>- Ne lüjj német, mert meghalsz!</p>
				<p>A hegyesfövegü horvátok pedig másodszor is lőttek volna, ha lőhettek volna. De
                    Buga Jakab akkor már az orruk előtt toporzékolt s megforgatván csákányát,
                    egyetlen csapásra leütötte a horvátok kapitányát. Egy jajszó nélkül esett össze
                    a kapitány, elnyult a földön, kettőt-hármat tátogott még, aztán egyet rugott s
                    kiszállt belőle a lelke. Másfélöles, búsképü horvát állt a kapitánya mellett s
                    látván annak nyomorult halálát, marokra kapta puskáját, hogy azzal csapja szét a
                    fejét Buga Jakabnak. De Buga Jakab baltenyerével torkonragadta a másfélöles
                    horvátot és a horvát is egy jajszó nélkül esett a kapitánya holtteste fölé. És
                    akkor elrikkantotta magát Buga Jakab:</p>
				<p>- Csákányra, bojnyikok!</p>
				<p>De nem kellett biztatni a bojnyikokat, mert akkor már a tüz repkedő világánál ugy
                    táncoltak, mint az ördögök. Ki csákánnyal, ki villogó fokossal, ki a két
                    tenyerében megforgatott bunkósbottal. És aközben hol itt, hol ott bukkantak fel
                    a szélső házak mögül és ahol fölbukkantak egyszer, mindig egy ujabb ház, egy
                    félszer, egy boglya kezdett lobogni a sötétségben, mert mesterei voltak a
                    gyujtogatásnak ezek az Istentől elrugaszkodott legények. És aközben, mialatt
                    innét is, onnét is égő csóvák emelkedtek föl a tüzvilágnál s ujabb tetőket
                    boritottak rémséges világosságba - föl-fölrikoltott rekedten a sokat-tengődött
                    Buga Jakab:</p>
				<p>- Hozzá az némethez, bojnyikok!</p>
				<p>De nem kellett biztatni a bojnyikokat, mert már a falu uccájába nyomták be a
                    horvátokat és ugy kezdtek verekedni akkor, hogy a ma élő nemzedék ott helyben
                    szörnyethalt volna, ha látta volna. Ott lihegett és prüszkölt az ucca legközepén
                    Kavcsák Dániel mészárosmester, marhanyuzókés villogott a markában s ahogy
                    mellbedöfött vele egy nekirontott németet, a hátán jött ki a kés és csak
                    elterült a német, vérét pedig mindjárt beitta a föld. De Kavcsák mögé is
                    odaugrott egy nagyszáju horvát s ugy ütötte nyakszirten, hogy Kavcsák Dániel
                    mészárosmester négyfele trombuckálva vágódott el a hasára. Hej, micsoda csata
                    volt ez! Az egyik ház udvarából meglepetésszerüen csak előrerontott a Legenyére
                    való Dudás János, vele volt a Mihályiba való Péntek András, ugyszintén a
                    lasztóci Hornyák Péter, hátulról kaptak meg egynéhány németet, de a lábánál
                    fogva, le is vágtak valami négyet, ám Dudás Jánosnak is késsel hasitották
                    keresztül a fejebőrét, ketten is belekapaszkodtak dühösen és akkor egy horvát
                    jobbról, egy horvát balról rántotta le a fejebőrét, ugyhogy csak a két füle
                    tartotta még valahogy azt a kobakravaló bőrt s Dudás János lenyuzott koponyával
                    kezdett üvöltözni és henteregni. De nem sokáig hentergett, hanem talpraszökött
                    azonnal, lehántott fejebőrét jobbról is, balról is visszatolta helyére,
                    belenyomta a süvegét, akkor annyit kiáltott: hejj! és kirántván a hasa mellől
                    egy kettősélü dákost, belevetette magát a hátráló horvátok legközepébe...</p>
				<p>Hát bizony, hátrálni kezdtek a horvátok, de hogy is ne hátráltak volna, Istenem!
                    Embereik fele égnekforditott arccal feküdt már az uccán, az ucca sáncában, a
                    kertek között és aközben tüzet fogtak már a paticskeritések még a zöldben
                    pompázó gyümölcsfák is. És mialatt sisteregve lobogtak a sötétségben, a tüz
                    beleágaskodott az éjszakába, vörösben lángoltak már a felhők is és ijesztő
                    világuk négy vármegye földjének küldte a rimánkodó izenetet:</p>
				<p>- Segitsetek! Segitsetek!</p>
				<p>Hogyne hátráltak volna a szerencsétlen horvátok, mikor az öldöklés leghevében az
                    északi oldalon csak előretörtek a tüznyelveken át már a Jesztreb Andris fátrai
                    tótjai is. A vizesszemü Jasztreb Andris megelőzvén valamennyi nyeboscsikot,
                    rettentő bunkót zúgatott a félkezében:</p>
				<p>- Hlapci, na kijak!</p>
				<p>De a hajdemák-fiuknak nem sok biztatás kellett a bunkósbothoz, hisz ugyse volt
                    egyéb fegyverük, csak a bunkó. Hanem ez aztán rettentő fegyver volt és ahogy
                    Jesztreb Andrisék dolgoztak vele, az ellen anyaszült ember képtelen volt
                    védekezni! Horvátoknak, németeknek a koponyáján, a fülén, a lábszárán csattogtak
                    e bunkók. Hátrált már a német, de hogy is ne hátrált volna, istenem! Mégse adták
                    magukat könnyen. A falunak azon a részén, ahol ma a kálvinisták temploma áll,
                    elesett a széleshátu Benyicsák Mihály, a Szirmay István szökött jobbágya,
                    ugyanott vágódott utolsót Feczera Pál, de olyat, mint egy liszteszsák, mivelhogy
                    lábast adtak neki s ugy csapták el tőből a karját és meghalt azonfölül ugyanott
                    Popelyás Jóska meg Resetár Jóska, aki árvalegény volt és nem maradt senkije, aki
                    megsirassa. Hej, micsoda csata volt ez! Csattogtak, veszettül csattogtak a
                    Jesztreb Andrisék bunkói. A félfalu repkedett már az iszonyu tüzben, helyenkint
                    már a por is égett az uccán s az iszonyu tüz meg a fejszéditő forróság
                    legközepén ott lihegett Buga Jakab, kordovánarca lucskos volt a verejtéktől s
                    még ijesztőbb volt a beletapadt koromtól. A horvátok rendetlenül kezdtek
                    özönleni visszafelé, amikor... Amikor, mintha csak a négy arkangyal fujta volna
                    meg az itélet trombitáit, a falu tulsó végén magyar huszárok fujták meg a
                    trombitákat. És előrerobogtak a Deák Pál óbester huszárjai piros csákóban, a
                    szélben uszó menteujjaikkal s megfent görbe kardjaikkal. Előrobogtak az uccán,
                    mint mikor a nyári vihar dübörög előre, egy szempillantás alatt átgázoltak a
                    horvátok menekülő maradványain és akkor bele vágtattak a bojnyikok meg a
                    Jesztreb Andris hajdemákjai közé. És Buga Jakab abban a szempillantásban csak
                    elkiáltotta magát:</p>
				<p>- Tágulni, gyerekek! Ki a rétre, gyerekek!</p>
				<p>És abban a szempillantásban Jesztreb Andris szintén elkiáltotta magát:</p>
				<p>- Na luku, hlapci! Na luku!</p>
				<p>És egy másik szempillantás alatt a Buga Jakab bojnyikjai meg a bakbüzü tótok
                    átrepültek a kertek között, kint voltak a széles pázsiton s jobbra és balra
                    menekülve, fölmásztak a pázsitszéli füzfákra vagy beleugráltak a tulsószéli
                    nádasokba és aközben olyanokat cuppantak, mint a békák. És a félhomályban
                    vacogva kezdtek fülelgetni: a tótok a fák tetején, a bojnyikok kákatövön
                    lubickolva. Mert a pázsit felé sürü rohamtömegben kanyarodtak már fel a Deák Pál
                    óbester magyar huszárjai és ahogy közeledni kezdtek a pázsiton, lovaik alatt
                    szakadatlanul dübörgött a határ. De ugyanakkor a pázsit Taktaharkány felé
                    elnyuló messzi széléről is dübörögni kezdett a határ. Onnan északról vágtatva
                    rohantak Bőcs falu felé a Bajusz Gáspár meg a Bakos Gergely első tokaji
                    kapitányok keserü lovasai, de Bajusz Gáspárt is, Bakos Gergelyt is megelőzvén,
                    most két fiatalabb kapitány vezette a dühtől remegő lovasokat: a bánattól
                    elszánt Thuróczy Miklós, meg a lobogószemü Tokaji Ferkó. Délről rengett és
                    dobogott már a pázsit, északról rengett és dobogott már a pázsit...</p>
				<p>Hej, micsoda csata volt ez! Az Esze Tamás csatája volt ez!</p>
				<p>Mint amikor ugyanegy pillanatban két szemközti irányból felhők görögnek egymás
                    ellen az égen és összetalálkozván, egymásba keverednek s mindenki a másikon
                    gázol keresztül: a Deák Pál óbester császári huszárjai, meg a fölzendült lovasok
                    is ugy rohantak neki egymásnak s összetalálkozván, egymásbaroppantak s ló és
                    lovas kezdett keresztülgázolni egymáson és kezdett össze-vissza hemperegni a
                    földön. A császár huszárjai ezt kiáltották: rajta! az Esze Tamás huszárjai azt
                    kiáltották: Uram Jézus! és ugy vágtattak egymás ellen, hogy átvágtattak
                    egymáson, de a fele ott maradt a pázsiton, halálrataposva, avagy haldoklás
                    közben jajveszékelve szivettépőn... És akkor visszafordultak délről a Thuróczy
                    Miklós megmaradt huszárjai és akkor visszafordultak északról is a Deák Pál
                    megmaradt huszárjai s megfent kardjaikat messzire kinyujtván a lovaik feje
                    fölött, felhőtrengető Uram Jézus!-kiáltással, meg felhőtrengető
                    rajta!-kiáltással dübörögtek fel másodszor is egymás ellen... Hátul ijesztő
                    tüzözönben röpködött már Bőcs falu, égett már a por is az uccán, a bőcsi
                    nagypázsit pedig másodszor is rengett és dobogott már... A pirosló felhők alatt,
                    a félsötéttől környezett pázsiton ott rohant előre Orgoványi András is,
                    mindenütt a Thuróczy Miklós lovának sarkában s lapos kardját megsuhogtatván a
                    levegőben, ugy csapott szájon egy bánatosbajszu császári huszárt, hogy a huszár
                    vért kezdett hányni s ott menten lefordult a lova nyakáról... - Mestervágás
                    volt, Andris bácsi! - kiáltott feléje kardok csengésén, csákányok zugásán, lovak
                    nyeritésén át az urfi, ám ugyanakkor ugy vágták fejbe buzogánnyal az urfit is,
                    hogy gyászszinü süvegje lerepült a fejéről, ő maga visszahanyatlott a nyergében,
                    de amire hozzárugtatott a megrémült Orgoványi, Thuróczy Miklós ujra keményen
                    ült már nyeregben. Nagy szenvedés látszott az arcán, de azért lekapta nyergéből
                    a csákányt s megforgatván maga fölött, repkedő hajával elzugott a lovával
                    arrafelé, ahol legjobban taposták egymást lovak és lovasok. És átzugván a
                    pázsiton Thuróczy Miklós, nagy fenszóval kiáltotta:</p>
				<p>- Mindig csak utánam, Esze Tamás katonái!</p>
				<p>Valami tiz-tizenkét vén huszár nyomult erre a Thuróczy sarkába. És akkor
                    odarontottak a legközepébe, hol egy mérges császári lovaskáplár ugy vágta fejbe
                    a Bunkó János zászlótartó lovát, hogy nagyot nyeritett a ló, nyakrabukott s maga
                    alá nyomta szegény Bunkó Jánost is a zászlójával együtt. Ott nyöszörgött már
                    Bunkó János lovának hasa alatt, hályog vonult a két szeme elé, de annyi ereje
                    maradt még szegény Bunkónak, hogy elsütötte pisztolyát és a császári káplár is
                    véres fejjel zuhant le a lováról. Prüszkölő huszárjai élén akkor ért oda
                    Thuróczy Miklós kapitány s szédült vágtatásában is lehajolt, fölkapta a lovasok
                    zászlaját, magasra tartotta jobbkezével s föltekintvén az ócska selymén bánkódó
                    Szüz Máriára, könny esett ki a szeméből. De most nem volt idő magát elsirni se,
                    mert a dulakodás legközepéből a nevét hallotta:</p>
				<p>- Segits rajtam, Thuróczy pajtás!</p>
				<p>Thuróczy nekivágtatott mégegyszer s elszorult szivvel látta ekkor, hogy Tokaji
                    Ferkó pajtását vagdalják a vagdalkozás közepén. Huszonegy cafatban csüngött már
                    a kurtadolmánykája Tokaji Ferkó pajtásnak, őt magát lehuzták a lováról, vér
                    folyt már le az egész arcán, egy pillanatban tiz kard is suhant a fejére, de
                    Tokaji Ferkó gyalogláb is dulakodva verekedett s minden csapásával tágasságot
                    vert maga körül a mezőn...</p>
				<p>- Itt a diák! Csipjük le a diákot! - orditották a császári huszárok (mert pataki
                    diák volt ezelőtt vitéz Tokaji Ferkó kapitány), de ugyanakkor hátbakapta őket
                    Thuróczy kapitány s csákánya ahogy fölcsillant a levegőben, a császáriak
                    lehasaltak a lovaikra s Bőcs felé kezdtek vágtatni lóhalálban.</p>
				<p>- Köszönöm neked, Thuróczy pajtás! - kiáltott lelkesülten Tokaji Ferkó s a hátán
                    termett egy gazdátlanul nyeritő lónak. De Thuróczy Miklós ezt már félig se
                    hallotta, mert a döglött lovak hanyattfordult testein, a véres füben elterült
                    huszárok halott tetemein átugrálva és kieresztett kantárszárral vetette magát a
                    Deák Pál óbester menekülő lovasai után. Lova a szügyébe csapta le fejét, és
                    nagyot nyeritett. Hangos nyeritése végigszállt a véres mezőn és Thuróczy Miklós
                    magasra emelvén a csákányát, odakiáltott utánadübörgő lovasainak:</p>
				<p>- Hozzá csak, hozzá, Esze Tamás katonái!</p>
				<p>És mialatt remegő haraggal dübörögtek át a mezőn harmadszor is az Esze Tamás
                    lovasai, Bőcs lobogó házai alatt csak fölbukkant a brandenburgiak egész ezrede,
                    balról meg tömött oszlopban kezdtek fölkanyarogni a visszaverődött horvátok.
                    Puskával rohantak előre. Olyan volt ez a megmozdulás, mintha egy egész erdő
                    indult volna meg egyszerre s puskáknak csövei villogtak volna ki az erdő minden
                    fájának hasából. Thuróczy a mező közepén dübörgött még dühös huszárjai élén,
                    egyenesen neki a puskázó gyalogosok erdejének, de késő volt már minden. Mert
                    jobbfelől, a pázsitszéli füzesekből akkor már kitörtek a Jesztreb Andris bakbüzü
                    tótjai s jobbkezükben csunya üvöltéssel forgatták a furkóst. És balfelől, a
                    mocsarakból, akkor már kitörtek a Buga Jakab bojnyikjai is. S bojnyikok és
                    hajdemákok összekeveredvén a pázsiton, elzárták a lovasokat s bunkóforgatással,
                    baltavillogtatással, keserüen káromkodva vetették magukat a németekre. És
                    ugyanakkor, ugyancsak balfelől, egyszerre több ponton is, tüzet fogott a nyári
                    nádas, fekete füst ágaskodott a pirosló felhőknek, véres tüznyelv lobbant föl a
                    füst legaljában és akkor a tüzek irányából, a lubickoló ingoványoson át
                    váratlanul csak szakadni kezdtek kifelé a Nyuzó Mihály angyalai. Tetőtől-talpig
                    csupaszon, sártól bekenve, görbe kard csillogott a kezükben s ugy csattogtak
                    előre a széles pázsiton, mintha az ördög apostolai lettek volna. Nyuzó Mihály
                    maga, hegyes sapkával a fejebubján, de egyébként meztelenül egy honcsikon
                    álldogálván, a rekedésig tüzelte az angyalokat:</p>
				<p>- Vágjátok, angyalok! Szurjátok, angyalok! Most mutassátok meg, kik vagytok!
                    Hejj! - és elorditván magát, két marokra kapta széles fringiáját s három öleket
                    lökvén magán rettentő lábaival, anyaszült-meztelen rontott neki a puskázó
                    brandenburgiaknak.</p>
				<p>De hiába puskáztak a brandenburgi legények, mert a csata leghevében váratlanul
                    csak megérkezett a csatába az a hamis, istentelen, tolvaj, ördögi praktikáju,
                    eretnek, országpusztitó, tökéletlen, bitang Majos Ferenc is, rebellis latroknak
                    huszonhét esztendő óta bujdosott szegény rezesorru kapitánya. Megérkezett a
                    csatába szegény Majos Ferenc, vele jöttek az összes latrok s Majos Ferenc
                    mélységes bánatu keserüségében ahogy kieresztette bölömbika-hangját, az
                    embereknek a szive állt el a rémülettől:</p>
				<p>- Csak most az egyszer még, édes-egy gyermekeim! Ó, be szánlak benneteket, hogy
                    annyit kellett koplalnotok, szegény fiaim! Hozzá az némethez! Hejj!</p>
				<p>S megeresztvén lovának kantárszárát, belevágtatott a csatába. S rezesorru Majos
                    Ferenc a csata felé vágtában másodszor is kieresztette szilaj torkát:</p>
				<p>- Csak szoritsátok a német kutyát, Thuróczy Miklós öcsém! Csak duljátok, Tokaji
                    Ferkó druszám! Ne ijedj meg tőlük, Buga Jakab testvér! Csapjátok, nyomoritsátok
                    őket, Jesztreb Andris lelkem, holnaptól kezdve bobálykát fog früstökölni minden
                    tót! Az irgalom ne mozgassa most a sziveiteket! Mindjárt itt lesz Esze Tamás,
                    hogy megsegitsen a végső szorultságban! Vivát Esze Tamás!</p>
				<p>És feleletül erre egy olyan orditás rázta meg Bőcs falu széles pázsitja fölött a
                    tüztől haragvó éjszakát, hogy erre az orditásra a véres füről fölemelték fejüket
                    a haldokló kurucok s a csatázó kurucokkal ők is elkiáltották mégegyszer:</p>
				<p>- Vivát Esze Tamás!</p>
				<p>S rezesorru Majos Ferenc hetven lovasával nekizudulván a brandenburgiaknak,
                    kettétörte a közepüket és akkor széles kanyarodással visszafordulván, kétélü
                    pallosával ugy kezdte őket apritani, hogy rakásra kezdtek dülni a
                    brandenburgiak, mint ahogy a napszámos kaszája alatt dülni kezd a csalamádé.
                    Hátul felhőkig vereslett már Bőcs falu, oldalt felhőkig vöröslött már a nyári
                    nádas s a Bőcstől Taktaharkányig elnyuló óriási réten minden füszál külön
                    meglátszott a tulvilági fényességtől. Hej, micsoda csata volt ez! Már nem
                    lehetett messze az éjfél, délről csak előtörtek váratlan lihegéssel Eger és Ónod
                    dán és morva gyalogosai, de őket is megelőzve berobogtak a csatába Riccsán
                    ezredes egyeneskardu vasasai s olyan harci zaj töltötte meg a levegőt, hogy
                    Tokaj várában is hallották a kardok csengését, a szakadatlan jajgatást, meg a
                    lovak vihogását. Thuróczy Miklós verejtéktől elboritva, süveg nélkül és
                    összekuszált hajjal hetedizben vitte már lovasait a sáskamódon szaporodó
                    németekre, a Hajduság felől megjött már akkor Szalontay György is és
                    szőrösgubáju kanászai ugy forgatták a baltát, hogy olyan verekedést az Isten sem
                    látott! Hulltak a németek, hulltak a magyarok! Egy óvatlan pillanatban lándzsa
                    szurta át a torkát Jesztreb Andrisnak is, hanyattesett Jesztreb Andris, de
                    odakiáltotta még a tótoknak:</p>
				<p>- Bosszuljatok meg, gyerekek!</p>
				<p>Busult haragjában csak ott termett Buga Jakab s megforgatván csákányát, két
                    morvát vert széjjel egyetlen csákánysuhintásra. Hetedizben vitte már rohamra
                    lovasait Tokaji Ferkó kapitány is, kurtadolmánykája száz cafatban csüngött és
                    repkedett, vér csorgott le az összetapadt hajából, de hiábavaló volt minden
                    erőlködés, mert sáskamódon dült, egyre dült a német.</p>
				<p>- Hozzá csak, hozzá, kurucok! - kiáltotta nyolcadszor is a bánattól elszánt
                    Thuróczy Miklós s keserü lovasaival nyolcadszor robogott már bele a császári
                    hadak oldalába. - Senkinek kegyelmet! - üvöltözött a mező tulsó sarkában
                    Szalontay György s a morva koponyákon ugy csattogtak a balták, hogy a nyelük se
                    látszott. Vér volt már a mező, véresek voltak a fák levelei, égig repkedtek a
                    tüzek ijesztő lángjai. A mező legközepén ott fujt és csatázott a lengőhaju és
                    nyakiglábu Zöld Demeter, mellette a csupasz két öklével fojtogatta a németet a
                    zömök Tyukodi pajtás, cölöpszerü lábaival olyanokat rugott a holtak hasába, hogy
                    csak ugy puffogott s utoljára is nyakánál kapott meg egy-egy haldokló csehet és
                    megforgatván a levegőben, a haldokló cseh lábaival kezdte vagdosni a
                    brandenburgiakat. Hej, micsoda csata volt ez! És rezesorru Majos Ferenc
                    megpillantván a dugótermetü Tyukodi ijesztő kinlódását, nagyot rikkantott
                    feléje:</p>
				<p>- Te vagy a legény, Tyukodi pajtás!</p>
				<p>De hiába legénykedett Tyukodi pajtás, mert Bőcs falu felől sürü fekete oszlopban
                    vágtattak előre másodszor is a Deák Pál óbester magyar huszárjai. És Tokaji
                    Ferkó megpillantván őket, fölsóhajtott magában:</p>
				<p>- Uramisten, mi lesz most mivelünk?</p>
				<p>És megpillantván őket Majos Ferenc kapitány is, egyet köpött oldalt:</p>
				<p>- Hogy vesznétek meg!</p>
				<p>És jobbról mintha hátrálni próbált volna már Buga Jakab a bojnyikokkal, meg a
                    bakbüzü tótokkal, ám ekkor a kilencedik rohamra megindult Thuróczy Miklós
                    összeszedte torkának minden erejét és ugy kiáltott keresztül a csatahelyen, hogy
                    a mező tulsó feléről csattanó visszhangot vertek rá Bőcs falu zsarátnokba omlott
                    romfalai:</p>
				<p>- Itt van már Esze Tamás! Vele jönnek teméntelen katonái! Vivát Esze Tamás!</p>
				<p>És ettől a kiáltástól egy pillanatra mintha a csata is megállt volna. Falfehér
                    lett tőle a német, fölorditott rá a magyar, de mielőtt fölorditott volna, a
                    szünetnyi csenden át közeli, egész közeli dübörgés hallatszott. Tokaj felől jött
                    ez a dübörgés, szakadatlan ütemre dobogott és rengett már az egész határ, mint
                    amikor ezer lónak patája alatt remeg össze a vidék és akkor szörnyü ujjongás
                    rázta meg a bőcsi csatát. A csatázó kurucok torkai zendültek meg a széles
                    mezőn:</p>
				<p>- Vivát Esze Tamás!</p>
				<p>És e szörnyü kiáltásra fölemelték fejüket a véres füben haldokló kurucok s
                    mégegyszer és utoljára köszöntötték a közeledő ezredest:</p>
				<p>- Vi... vát... E... sze Ta...</p>
				<p>S visszahajtván fejüket, szótlanul meghaltak a gyepen.</p>
				<p>Pontosan éjfél volt ekkor s Esze Tamás valóban közeledett. De hogy közeledett,
                    könyörülő Uristen!</p>
				<p>Zugó tenger hátán ennyi rémséggel közeledik a fekete gálya, ahogy Esze Tamás
                    közeledett egy rengőfaru és csattogó-sörényü muraközi kancán. Jött... És
                    rengőfaru lovának minden dobbanására Szerencsig dobbant meg a határ. És
                    számtalan német markából földrehullott a kard, amint a homályos háttérből
                    repülni látta maga felé a rettenetes Esze Tamást. Jobbról az északa sötétje
                    által elboritva, balról a tüz által véresre festve még ijesztőbbnek látszott. És
                    minden pillanattal ijesztőbb lett nagyerejü és kegyetlen alakja. Ugy repült
                    előre, mint a fergeteg s talán ezer félvad és marcona lovas is dübörgött
                    rengőfaru lovának nyomába. És az oldalán ott robogott Kabay Márton tiszteletes
                    ur is. Papisüveg volt a fejében, megfent kard a jobbkezében, ugy fenyegetőzött
                    és átkozta a németet. És aközben tisztán lehetett látni már az Esze Tamás
                    óriási, gyászszinü kucsmáját. Lobogó szemeit sötéten forgatta csüngő
                    szemöldökei alatt, varnyuszárnybajusza messzire uszott a szélben, balkarján
                    olyan pajzsot rengetett, mint egy csónaknak a feneke, a jobbkezében meg olyan
                    csákányt forgatott, hogy négyen sem birták volna fölemelni. Rengőfaru kancája
                    alatt rengett és dobogott a széles mező. A csatázó kurucok hátában fujt és
                    dübörgött már Esze Tamás és akkor megengedte bánattól keserü hangját, hogy a
                    nyakán olyanra dagadt két ütőere, mint két darab kötél:</p>
				<p>- Meggyöttem, édes fiaim! De fáj a szivem értetek, hogy ennyi talpasom fekszik
                    már a füvön! De itt vagyok teméntelen hadaimmal s gyönnek utánok a beregi
                    hajduk, meg az ugocsai rusnyákok is! Te hatalmas Isten, adj szerencsét minékünk!
                    Thuróczy Miklós, Tokaji Ferkó, Majos Ferenc, Buga Jakab, Nyuzó Mihály, Szalontay
                    Gyuri, Tyukodi pajtás és ti, kedves fiaim egytől-egyig: ütött immár a
                    szabadulásnak órája, álljuk meg dühös bosszunkat! Vágjátok a német kutyát, mig
                    a párát érzitek bennük! Hujj!</p>
				<p>És a számtalan lovas ugy zugott az ezredes után, mint a szélvész:</p>
				<p>- Jól beszélsz, nagyapánk, vágjuk hát a német kutyát! Hujj!</p>
				<p>Esze Tamás rengőfaru lova két hátulsó lábára ágaskodott, aztán négy ölet ugrott
                    előre és akkor Esze Tamás is belekeveredett a csatába! Hanem ez aztán csata
                    volt! Esze Tamás halántékáról ugy szakadt az izzadtság, mint ereszhéjról az eső
                    és ha egyet kanyaritott maga körül a csákánnyal, négy-öt német és morva repült
                    szét szivfacsaró jajgatással. Tágassá lett a mező, amerre egyet rugtatott és
                    amire hármat rugtatott volna, jobbfelől is, balfelől is széles hullámzással
                    takarodtak már hátrafelé nagyszáju horvátok, kapkodó németek, ijedt
                    brandenburgiak. Takarodót fujtak már a Deák Pál megzavarodott huszárjai is,
                    bojnyikok, kanászok, nyeboscsikok s egyéb talpasok pedig egetrázó üvöltéssel
                    vetették magukat a menekülő ellenségre. Hátrált a német, tul volt már a
                    zsarátnokba omlott Bőcs falun is, de akkor váratlanul az Esze Tamás torka
                    rengett át az éjszakán:</p>
				<p>- Vissza a mezőre, kedves fiaim! Teméntelen lovasok száguldanak reánk Gesztely
                    felől!</p>
				<p>Az Esze Tamás kedves fiai gyors iramban visszaözönlöttek ekkor a pázsitra s
                    jobbra és balra oldalogván, eltüntek a füzesek sürüjében, meg a lobogó nádas
                    hinárosai között. Esze Tamás pedig széles kanyarodással rohant vissza ezalatt a
                    pázsit északi csucsáig és ott jobbfelől állitván fel a kilenc rohamban résztvett
                    Thuróczy Miklóst és lovasait, balfelől állitván fel a vértől összetapadt haju
                    Tokaji Ferkót és lovasait, maga a középre állt ki s fölemelkedvén a nyergében és
                    gyászszinü süvege fölött magasra tartván mázsasulyu csákányát, orditani kezdett
                    olyan bánattal, hogy a füvön haldokló kurucok is fölzokogtak mégegyszer és
                    utoljára erre a veszettbánatu orditásra:</p>
				<p>- Thuróczy Miklós, Tokaji Ferkó, Bajusz Gáspár, Majos Ferenc, Bakos Gergely
                    kapitányaim, Buga Jakab, Nyuzó Mihály, Szalontay Gyuri hadnagyaim, kedves papom,
                    Kabay Márton tiszteletes, Tyukodi pajtás és ti, édes fiaim egytől-egyig: ütött
                    immár a szabadulásnak órája, hogy lerázzuk magunkról a németek láncát! Isten a
                    szenvedéseinket nem nézheti tovább! Álljuk meg dühös bosszunkat, vágjátok a
                    kutyákat, mig a párát érzitek bennök! Előre fiaim, előre, katonák! Hozzá az
                    némethez!</p>
				<p>- Jól beszélsz, öreg, álljuk meg hát dühös bosszunkat! Hujj!</p>
				<p>Orditásuk végighömpölygött az éjszakán s csendes morajlással halt el a hegyaljai
                    dombok között.</p>
				<p>S rengőfaru kancáján megeresztette a kantárszárat Esze Tamás, csákánya pedig
                    megcsillant a feje fölött. Három-négy ölet ugrott egyszerre az Esze Tamás lova s
                    prüszkölve és nyeritve dobogott végig a pázsiton. És jobbfelől ugyanakkor
                    Thuróczy Miklós kapitány, balfelől Tokaji Ferkó kapitány zugott előre
                    nekieresztett kantárral, nyomukba a többi kapitányok és hadnagyok s számtalan
                    lovas hujjogatva és kardját vagy a szekercéjét villogtatva. S a nappali
                    világosságu éjszakában, a vértől megdagadt mezőn, holtak és haldoklók tetemei
                    fölött repültek előre az Esze Tamás lovasai és velük szemben rettentő
                    rajta!-kiáltással s görbe kardjaikat messzire kinyujtva, lovaik fejei fölött
                    repültek már a Kiss Balázs ezredes világhires császári huszárjai. És akkor
                    egymásba roppantak...</p>
				<p>Hej, micsoda csata volt ez! Az Esze Tamás csatája volt ez!</p>
				<p>Egymásba roppantak, ugy kaszabolták egymást. De senki olyan öldöklést nem mivelt
                    a császár lovasai között, mint a kegyetlen és nagyerejü Esze Tamás. És aki a
                    csákánya alá került egyszer, forgács lett annak koponyájából. Ágaskodott és
                    nyeritett s fogával tépte a német lovat az Esze Tamás rengőfaru kancája. Esze
                    Tamás maga jobbra-balra osztogatta mennydörgő csapásait s busult haragjában
                    csak olykor-olykor orditott fel keservesen:</p>
				<p>- Pompás volt, Thuróczy Miklós! Nyuzd a kutyákat, Majos Feri, nyuzd! Ne hagyd
                    magad, Tyukodi pajtás!</p>
				<p>Ide-odaugratott rettentő lovával s ahol nagy volt a szorultság, kettőt-hármat
                    kanyaritott a csákánnyal s német ló és lovas haldokolva esett össze mázsasulyu
                    csákányának ütése alatt. De egyre szaporodott a német, már végigrobogtak a mezőn
                    a Deák Pál óbester huszárjai is, ezuttal harmadszor. Meglátták és megismerték a
                    nagyerejü és kegyetlen Esze Tamást és valami nyolcvanheten rohanták meg az
                    öreget. Esze Tamás pajzsán ugy csattogtak már a kardok és buzogányok, hogy
                    szikráztak tőlük a pajzs vaspántjai, de Esze Tamás hallatlan erejének tudatában
                    csak nevetett rajtuk és ugy vágta őket, hogy minden csapására halomba dült a
                    német. De az élő németek mindig szaporodtak, mint a hollók. Ontották őket Bőcs
                    falu mögül a bozótosok, a ligetek és az erdők. Körülnézett erre bánatosan Esze
                    Tamás, megrázta gubancos fejét s elorditotta magát keservesen:</p>
				<p>- Hol késtek, beregi hajduim? Hol késtek, ugocsai rusnyákjaim?</p>
				<p>- Itt vagyunk már, öreg! - kiáltottak fel magyarul a beregi hajduk s oroszul az
                    ugocsai rusnyákok.</p>
				<p>És Esze Tamás visszakiáltott reájuk:</p>
				<p>- Hozzá az némethez, beregi hajduim! Hozzá az némethez, ugocsai rusnyákjaim!</p>
				<p>S beregi hajduk és ugocsai rusnyákok gyalogszerrel rohantak rá ekkor a császár
                    lovasaira. Hanem ezek tudtak is verekedni! A bocskoros rusnyákok előkapták a
                    hadarócsépet s szemközt mentek a lovasoknak, a bitanghajduk viszont, ezek az
                    Istentől elrugaszkodott legények, oldalról rohanták meg a császári lovasokat,
                    miközben vonitottak. Cikázó fokosaikkal villámszerüen csapkodták fültövön a
                    kapkodó huszárokat, egy-két szempillantás alatt lerántották őket a lovaikról, ők
                    maguk pattantak fel a nyeregbe és amire hármat tudtak volna körülnézni a Kiss
                    Balázs ezredes meg a Deák Pál ezredes világhires huszárjai, fele-lovaikon már az
                    Esze Tamás bitanghajdui villogtatták a fokost és az Esze Tamás bocskoros
                    rusnyákjai kalimpáltak a hadarócséppel. Esze Tamás maga könnyekig megindulva
                    dicsérgette őket:</p>
				<p>- Nem csalódtam bennetek, beregi hajduim! Kedvem telik bennetek, ugocsai
                    rusnyákjaim!</p>
				<p>Az egész mezőn futott már a német s keletről mintha virradni akart volna. A nyári
                    nádas Tokaj alatt is lobogott már a tüzben, Esze Tamás magasra emelte csákányát
                    s megint átzugott a réten veszettbánatu orditása:</p>
				<p>- Gyilkoljátok a kutyákat!</p>
				<p>Menekült már a német, de vissza is fordult még vagy háromszor. Majos Ferenc
                    annyira berekedt már, hogy három hétre elveszitette a hangját, Nyuzó Mihálynak
                    két helyen is befakasztották a fejét, Thuróczy Miklósról az a hir futott szét a
                    csatamezőn, hogy félholtan esett le a lova alá a harmadszor megujult dühöngő
                    kavarodásban. És amire negyedszer is előretörtek volna a horvát meg a
                    brandenburgi gyalogzászlóaljak, a Kiss Balázs meg a Deák Pál ezredesek véres
                    lovasai s Gesztely irányából elődübörögtek a Riccsán vasasai, Esze Tamás nagy
                    szorultságában fejét kezdte csapkodni ökleivel:</p>
				<p>- A félelem ne érintse most a sziveiteket, fiaim! Utolsó mérgüket adják ki e
                    ganéjalakok! Hozzá csak, hozzá, Majos Feri kenyerespajtásom. Tokaji Ferkó
                    kapitányom! Ütött immár az óra, hogy megálljuk rettentő bosszunkat! Csak a
                    sürüjébe, Buga Jakab testvér, Szalontay Gyuri öcsém! Kardra, csákányra,
                    papocskám, Kabay Márton! Hová lettél, szerelmes fiam, Thuróczy Miklós! Előre,
                    talpasok, előre, hajduim!</p>
				<p>- Megyünk, öreg, megyünk! - zugtak fel a talpasok meg a hajduk s Esze Tamás ugy
                    érezte, hogy a megindultság miatt ott, a csata legközepén el fogja magát sirni
                    keservesen.</p>
				<p>De visszatartotta könnyeit a nagyerejü és kegyetlen Esze Tamás, ahelyett vértől
                    csurogva száguldott bele ebbe a legutolsó rohamba. Ugy szakadt már róla a vér,
                    mintha vérrel telt dézsákkal öntözték volna a fejét meg a lábát. De nem a saját
                    vére volt az: ellenség vére volt az! És hajnal előtt félórával Esze Tamás
                    mégegyszer és utoljára végiggázolt az ellenségen. S mégis, amire jelentkezni
                    próbált volna a virradat, az ellenség gázolt végig Esze Tamáson.</p>
				<p>Mert abban a pillanatban, amikor csak menekülő németekkel, meg üldöző kurucokkal
                    volt tele az egész Harangod, csak előtörtek Ónod felől a vörös herceg
                    segitőcsapatai. Minden hadereje tört ott előre a dölyfös és szivtelen Vaudemont
                    generálisnak. És hiába orditozott immár Esze Tamás, hiába csapkodta a fejét,
                    mert a dühöngő németek halmokat kaszáltak le ijedezve hátráló embereiből s
                    garmadákba dobálták össze a kurucok halott tetemeit. Még nem volt itt a virradat
                    s a szegény kurucok ezrei váratlanul oly szivszaggató jajgatáshoz kezdtek, hogy
                    ez a jajgatásuk végighangzott az egész harangodi pusztán. E rémült jajgatás
                    emléke most is él még Taktaharkány és Bőcs határában. És azt a tanyát, melynek
                    környékén az Esze Tamás nagy csatája után oly keservesen jajgattak fel a
                    kurucok, ma is Jajhalomnak hivják.</p>
				<p>És e keserves jajgatás közben Esze Tamás megkövülten állt a csatatér közepén. Bus
                    tekintetét meghordozta az elhullt kurucokon olyan keserüséggel, hogy csaknem
                    elsirta magát hangosan. Aztán fölemelte ijesztő arcát és látta ekkor, hogy a
                    világ minden tája felé rémüldözve menekülnek szerte az életbenmaradt kurucok.
                    Esze Tamásnak a hajáról, csákánya kampójáról, a csizmája hegyéről szakadt már a
                    vér. És akkor tüzes gránát dobbant le az Esze Tamás lova elé s dühös
                    sistergéssel durrant egy nagyot. Vaudemont herceg küldte hajnali üdvözletét Esze
                    Tamásnak.</p>
				<p>És Esze Tamás megfordult akkor arrafelé, honnét a vörös herceget sejtette s
                    másodszor is fölemelvén ijesztő arcát, megrázta hatalmas ökleit:</p>
				<p>- Urak! Urak! Leszámolok még veletek! </p>
				<p>Aztán visszafordult rengőfarku lovával s szilaj torkát kieresztette utoljára,
                    hogy erre az orditásra megálltak és visszanéztek mégegyszer a szanaszétzüllő
                    kurucok:</p>
				<p>- Kapitányom, Tokaji Ferkó kedves kapitányom! Fussál most eszed nélkül Tokajba és
                    tartsad a várat, amig meg nem segitelek a végső szorultságban! Hadnagyom,
                    Szalontay Gyuri kedves hadnagyom! Fussál most eszed nélkül Patakra és ki ne add
                    a kezedből, amig ott nem termek teméntelen hadaimmal! És ti, kurucok, fussatok
                    mostan, eszetek nélkül fussatok a szalánci erdőkbe! Halomba rakjuk még a németek
                    testeit! A hatalmas Isten adjon minékünk szerencsét hozzá! De fussatok mostan,
                    fiaim, merre a két szemetek lát!</p>
				<p>És akkor rengőfaru lovának hasába vágta a két sarkantyuja taraját Esze Tamás,
                    mert a vörös herceg dragonyosai a hátában csörtettek már. A ló fölnyeritett,
                    három ölet ugrott egyetlen szökéssel és akkor menekülni kezdett Esze Tamás is.
                    Olyan menekülést nem látott még a világ! Husz szökéssel a szerencsi országuton,
                    negyven szökéssel a kereszturi országuton csattogott az Esze Tamás lova. És
                    amire virradni kezdett volna, Ujhely piacterén zugott már keresztül Esze Tamás s
                    rengőfaru kancája alatt szikráztak a kövek. Olyan volt ez a vágtatás, hogy
                    szelet vert maga körül Esze Tamás és bókolni kezdtek tőle az utmenti fák. Még
                    nem jött fel a nap s Esze Tamás lova a mátyásházi országuton csattogott, a
                    csattogást élesen verték vissza a legenyei dombok s északról már fölriadt rá a
                    szalánci erdő. Hej, hogy menekült Esze Tamás! Kisérő nélkül, egymagában.
                    Csizmája orráról még mindig ömlött a vér, ez a vér végigfolyt az országuton,
                    kucsmáját elvesztette valahol, varnyuszárnybajusza uszott utána, sörényes üstöke
                    röpködve lobogott a szélben, lováról meg szakadt a tajték s patáinak
                    csattogásától erdők, dombok és hegyek csattogtak vissza
                    ijesztő-kisértetien.</p>
				<p>De Esze Tamás maga volt a legijesztőbb kisértet.</p>
			</div>
			<div type="chapter">
				<head>HATODIK ÉNEK KIÁLTNAK TOKAJBAN! JAJGATNAK PATAKBAN!</head>
				<p>Egy juliusutói délután a pusztafalusi országut szélén heverészett Fecske cigány s
                    a patak vizébe mártogatta a lábait. Ott hasalt mellette Daruláb pikulás s
                    félszemével belepislogott koronkint a napba, mint a liba szokott. Keserves napok
                    óta kódorgott már igy a két müvész, mert a hangászikar többi tagját világgá
                    fujta a jajhalmi menekülés, mint szél a polyvát. Fecske tehát a sebes lábát
                    áztatgatta, Daruláb a pázsiton hasalgatott s azalatt szótlan sóhajtozgatások
                    közt sütögették magukat a verőfényben. Köröskörül zöldelő rétek, ujjongó erdők,
                    távolbamerengő hegyek mosolyogtak s egész közelről, a nyugati hegytetőről,
                    félig szinte kihajolva, föléjük-rémlettek a füzéri vár sötéten komorodó bástyái.
                    Délről viszont dombok, erdők és hegyhátak fölé ágaskodva, idáig-integettek
                    kupszerü ormaikkal a Sátorhegyek.</p>
				<p>Fecske egyszerre sóhajtott egy keserveset:</p>
				<p>- Jó kifásolt a csatába ázs öreg. Mi?</p>
				<p>Daruláb legyintett rá:</p>
				<p>- Ese Tamás? Ájáj!</p>
				<p>Megint elszomorodott darabkát a két roma. Aztán Daruláb vette fel a fonalat:</p>
				<p>- Te, Fecske. Fároljunk át á német urákhozs. Itt ugyis éhendeglünk.</p>
				<p>Fecske a hajában kotorászott:</p>
				<p>- Nem lehet, bibás, A nimetek kárót dugnák belénk, mert Pátákon erősen
                    pikulázstunk á hájduk tálpá álá...</p>
				<p>S e kétségbeejtő helyzeten ujra elkeseregtek darabkát, átkozván a hadiállapotot,
                    mint kerékkötőjét minden komolyabb müvészetnek. Csak arra emelték fel orrukat,
                    hogy a völgykatlan déli zárója felől váratlanul két lovas bukkant fel az
                    országuton. Csendes poroszkálással közeledtek a csülökig-érő porban. És ahogy
                    közeledtek, a két naplopó felkapta a pikulát, hogy széthajitván ösztövér
                    lábszárait, nekilóduljon az erdőnek és megbujjon ott a bokrok között, de
                    szerencséjükre észrevették, hogy az első lovacskán mindössze egy szép kisasszony
                    közeledik az uton, mögötte pedig egy bánkódó szolga baktat, biztosan azért, hogy
                    oltalmára legyen a szép kisasszonynak. Már ott kocogtak el a két pikulás előtt,
                    akik felpattantak s összecsapván csupasz bokájukat, görnyedt hajlongások között
                    kivántak teméntelen jószerencsét a méltóságos kisasszonynak, meg a tekintetes
                    vitéz urnak. A méltóságos kisasszony, meg a tekintetes vitéz ur pedig szótlan
                    szomorkodással igyekezett tovább észak felé, Pusztafalu irányának.</p>
				<p>A két roma hosszan elnézett a két magános lovas után. Ahogy eltüntek a
                    völgykatlan északi kapuján. Fecske a társa felé rántotta szemöldökét:</p>
				<p>- No, csigány, tudod-e, ki volt ezs á kisásszonyká?</p>
				<p>Daruláb vállat rántott, hogy nem tudja.</p>
				<p>- Mert párást vágy - legyintett Fecske. - Látsik rájtád, hogy keveset forogtál
                    urák közst. Hát a Thurócsy urfi seretője s ázsirt somorkodik, mert ázs urfi
                    meghált á csátába. De megint muzsikálni kezsd á hásám, hát gyerünk, bibás és
                    keressük meg valahol á mágyár vitézseket...</p>
				<p>Thuróczy Miklós azonban nem maradt halva a harangodi csatában. A legutolsó
                    lovasrohamnál, amikor saját vérétől elboritva esett le a lova alá és amikor
                    Esze Tamás oly szivszaggató jajgatással költögette halott kurucait, - e
                    legutolsó pillanatban ott-termett a lovával Orgoványi András és bár a szivbeli
                    keserüsége miatt mindkét bajusza hegyéről csordogált a könnye, leugrott a vértől
                    vereslő pázsitra, felnyalábolta a nyöszörgő urfit, nyeregbe erőlködött vele s
                    ölébe-helyezvén, menekülni kezdett vele a tolcsvai dombok felé, hogy legalább a
                    holttestét adhassa vissza az édesanyjának. Virradatra a hotykai völgyben
                    vágtatott már Orgoványi András, délután Filkeházán nyargalt keresztül s késő
                    estére bevánszorgott valahogy Pusztafaluba, a Radóczky-kuria udvarába. Ott
                    leemelte halottnak hitt gazdáját, bevitte a hátulsó házba, lefektette s
                    rongyokba takarta a fejét, melynek halántéka fölül még egyre szivárgott a vér.
                    És akkor körülnézvén a puszta udvarházban Orgoványi András, hangosan elsirta
                    magát:</p>
				<p>- Szüz-Máriám, de magamra vagyok itten!</p>
				<p>Mert üres volt nem-csupán a porta, hanem a falu is. Asszonyok, gyermekek és
                    aggastyánok az erdőkbe bujtak meg, miután a férfiak már napokkal előbb Szerencs
                    irányának vonultak el hetyke énekszóval, hogy meghaljanak az Esze Tamás
                    parancsára. Maga Radóczky Dániel tekintetes ur idejében szekerekre rakatta
                    sirdogáló feleségét, három felnőtt leányát, egy sereg cselédét és kilenc
                    társzekéren meginditotta őket a lengyel végekre, ő maga pedig szablyát kötött az
                    oldalára, lóra ült és tegnap estefelé eltünt negyedmagával, hogy vén karjaival
                    segitsen lenditeni valamit az Esze Tamás nyomasztó ügyén. Ám alig poroszkált még
                    valahol Keresztur táján, amikor szemberohantak vele a menekülő kurucok. Erre már
                    Dániel tekintetes ur is megforditotta lova fejét, oldalába vágta sarkantyuit és
                    ugy elszaladt legelsőnek, mintha ott se lett volna. Késő éjjelre járt, amikor
                    tajtékos lován beszáguldott az udvarába s megpillantván ott a kesergő
                    Orgoványi Andrást, odakiáltott neki:</p>
				<p>- Hej, micsoda csatából gyövök, a teremtésit!</p>
				<p>Thuróczy Miklós pedig véresen-sebesen feküdt ezalatt a hátulsó házban. Először
                    azt hitték, menthetetlenül vége, de Dániel tekintetes ur megállapitotta ugy
                    éjféltájban, hogy van benne még lehelletnyi élet. És mialatt Orgoványi András
                    sulyos könnyeket hullatott az urfi után, Dániel tekintetes ur pókhálót markolt
                    le a szoba alacsony mennyezetéről, rátapasztotta az urfi szivárgó fejsebére,
                    aztán kinézett az istállóba, lóganéjt hozott be, odanyomta azt a pókhálóra, majd
                    agyagot keritett, rányálazta az egészet és akkor kendőbe bugyolálván a
                    halottarcu Thuróczyt, odafordult Orgoványihoz:</p>
				<p>- No, szógám, ha ettül el nem patkol szegény, biztosan jobban lesz holnapra.</p>
				<p>S kettesben virrasztották át az éjszakát. Reggelre nyöszörögni kezdett Thuróczy s
                    vizet kért. Dániel tekintetes ur szaladt ki a kutra, Orgoványi András pedig
                    felsóhajtott s potyogni kezdtek a könnyei:</p>
				<p>- Szüz-Máriám, de magunkra vagyunk itten!</p>
				<p>- El kell hozni az édesanyját, - mondta a visszatérő Dániel ur s óvatos
                    aggodalommal inni adott a nyöszörgő Thuróczynak. De alig érte egy-két csöpp a
                    száját, oldalt-hanyatlott a feje s ugy látszott ismét, mintha meghalt volna.</p>
				<p>Orgoványi a szemét törülgette:</p>
				<p>- Nem lehet, tekintetes uram, mert a szegény nemzetes asszony itt halna meg
                    helybe, ha igy látná viszont az urfit. De majd hozok én ide másvalakit,
                    tekintetes uram.</p>
				<p>S lóra-ült. Ebédidő-tájban ott ólálkodott már a Sátorhegyek alatt, ám Ujhelybe
                    bejutni istenkisértés lett volna. Az erdők felé özönlő kurucokkal találkozott
                    szemközt. A kurucok mind a szalanci rengeteg irányába loholtak véresen, porosan,
                    lihegő szájjal s e szertezüllött emberek elfutóban mind azt kiabálták Orgoványi
                    felé, hogy forduljon vissza, de lóhalálában, mert Ujhely városába benyargaltak
                    már a német huszárok s nyomukban ott vannak mindenütt a kegyetlenül öldöklő
                    brandenburgi zászlóaljak.</p>
				<p>Orgoványi körülólálkodott azért a város szélső putrijai táján, meglapulva a
                    Zsólyomka sziklahasadékai közé, de hiába ólálkodott. Estére Pusztafaluban volt
                    ujra, a falut akkor már elárasztották a farkasétvágyu zendülők s amit egyszer
                    meglátott a szemük, a kezük ott nem hagyta. Thuróczy Miklós pedig egyre
                    nyöszörgött még, néha elpihent néhány szünetre, de aztán láz rohanta meg és
                    olyankor magánkivül kezdett kiabálni: »Ne félj, Tokaji Ferkó pajtás!...
                    Vágjátok, nyuzzátok a kutyákat!... Itt van már Esze... Tamás!.. Vivát...
                    Esze...«</p>
				<p>Erőtlenül billent oldalra a feje s Orgoványi András keserves sóhajok közt megint
                    utrakelt másnap hajnalban, de késő estére megint csak egymagában került vissza.
                    A kurucok pedig egyre özönlöttek ezalatt a kajátai uton s szertehullt
                    karavánokban kezdtek szállingózni a szalánci járhatatlan erdők felé, mert ott
                    kellett lennie valahol Esze Tamásnak. Harmadnapon és negyednapon megint csak
                    utrakelt Orgoványi András. Mikor aztán az ötödik hajnal előtt is lóra-ült,
                    magával vitte a Dániel tekintetes ur apró hátaslovát is, hogy most már lesz, ami
                    lesz, de vagy otthagyja a fogát, vagy magával hozza a kisasszonyt.</p>
				<p>Délidőben sikerült elvergődnie a rudabányácskai utig s a két lovat itt megkötette
                    a sürüben. És a Sátorhegyek lejtői közt most már gyalogszerrel próbált
                    elbukdácsolni a zsólyomkai részig. Sikerült neki. Itt az egyik sziklaüregben
                    ledobta magáról a csizmát, rátette fekete süvegét s innét-kezdve már a szőllők
                    között igyekezett belopakodni a Szentiványi-kuria kertjébe. Közben-közben,
                    egy-egy magasabb részről, dühösen nyargaló huszárokat pillantott meg a város
                    északi és keleti határában, itt-ott a gyalogosok egy-egy őrszemét a szélső
                    házakon tul s Orgoványi András ilyenkor négykézláb kuszott tovább a sürü felé. A
                    délponton állhatott a nap, amikor izzadtságtól vizesen becsuszott az alispán
                    gyümölcsöskertjébe. Ott megbujt a bokrok között, hogy körülpillantson először.
                    De ahogy sikerült körülpillantania, veriték verte ki a homlokát, mert Deák
                    Pál-féle huszárok táboroztak a kuria tágas udvarán. Piros köcsögcsákójukról
                    gondolta Orgoványi András, hogy csak a Deák óbester ezredébe valók lehetnek. -
                    No, megkurgattuk őköt alaposan, - gondolta magában némi elégtétellel.</p>
				<p>Ott hasalgatott tovább is a bokrok között s lihegve várt. Ugy számitott, hogy a
                    házbeliek közül estig csak ki fog nézni valaki-ismerős a kertbe, ha pedig nem,
                    hát akkor este majd ő maga fog besurranni a konyhába.</p>
				<p>S jól számitott. Mert valamivel ebéd után benyitott a kerti kapun az az öreg
                    cselédasszony, aki a pataki ribillió után annyira megijedt Thuróczy Miklóstól,
                    amikor sárosan-véresen megjelent a Szentiványiház tornácában. Orgoványi András
                    csatákban megfordult lázadó négykézláb csak kimászott erre a bokrok széléig s
                    onnét próbált integetni susogva az öregnek:</p>
				<p>- Terka néni... Terka anyám...</p>
				<p>Terka néni felkapta boglyas fejét, odanézett a bokrok felé, de ahogy meglátta a
                    kutyamódjára mászkáló Orgoványit, szinte kővé vált. Ám keresztet vetvén magára,
                    erőt vett háborgásán és mert sejtette rögtön, hogy Orgoványi András nem bujkál
                    ok nélkül a kertben, óvatosan odasettenkedett a bokrok mögé:</p>
				<p>- Mária-Szüzanyám, hát te minek fekszel itt, Andris?</p>
				<p>Az öreg susogva hadart:</p>
				<p>- Itthon van-e még a nemzetes asszonyunk, mármint az urfi édesanyja? Nem? Hogy
                    tegnap elindult Nógrádba? Biztosan a Horváth nemzetes urékhoz, ugy-e? Annál
                    jobb. De a kisasszonyt csak nem vitte magával? Persze, gondolhattam volna
                    mindjárt, ha több eszem lenne, hogy a kisasszony nem hagyja el nagy bajában a
                    szegény urfit. De a nagyságos alispán ur itt van már s jókedvibe lehet
                    istenuccse, mert hallottam az imént, hogy felette kiabált kifelé a szobából. A
                    kisasszonyt dorgálta? Mindjárt gondolhattam volna, Terka néni, csakhogy persze a
                    kisasszony se hagyja magát, mert akaratos teremtés a kedves, hogy az Isten
                    tartsa meg a jó szokását! Hát menjen most vissza, Terka anyám, de vigyázzon,
                    mert ha engemet megszoritanak itt ezek a labanchiten levő tetvesek, hát
                    szalonnát fognak piritani a pupomon. Menjen csak vissza, Terka anyám, de
                    módjával és sugja meg a tekintetes kisasszonykának, hogy itt bujkál a kert
                    végibe Orgoványi András, az a kutya Orgoványi, aki annyi bánatot hozott a
                    kisasszony fejére, de nem a saját rosszakarata folytán, hanem az urfi
                    rendeletéből, mivelhogy az urfi parancsol, Orgoványi pedig engedelmeskedik. Hát
                    csak menjen be most a kisasszonyhoz, Terka néni és sugja meg neki, hogy készitse
                    ki magát sebtiben, mert nagyon szerencsétlenül járt az urfi, talán meg is halt
                    ma estére és hogy a kisasszonyt a bokrok megett lesi az a kutya Orgoványi, aki
                    ugy verekedett a jajhalmi csatába, hogy még Esze Tamás is elsirta magát tőle. Az
                    Isten ugy adjon nekem étvágyat, meg ennivalót hozzá, ahogy igazat szólok! Ezek a
                    bélpoklos huszárok, akik most itt flangéroznak az udvarba, ugy szaladtak előlem,
                    vagyishogy előlünk, hogy majd megbolondultak. Fuj! Köpnivaló pofák! Csak
                    nyugodjon meg, Terka néni, mert legközelebb rendet fogunk már csinálni ebbe a
                    hazába, a kisasszonynak pedig csak annyit mondjon, hogy siessen, de azonnal,
                    mert magammal viszem valahová. De lakat legyen a száján, Terka néni!</p>
				<p>Terka néni egyik ámulatból a másikba esett. Sóhajtozva nyögött egy nagyot s a
                    szemét törülgette, hallván a tekintetes urfi hatnapos haldoklásáról s hideg
                    borzongatta meg, mikor az Orgoványi András haditényeiről nyert közvetlen
                    tudomást. És elsirván magát, megnyugtatta a hetvenkedő szolgavitézt:</p>
				<p>- Mindjárt szólok a galambomnak, Andris fiam. De hogy mit nem kell megérni
                    vénségére az embernek! Hát te is csatába jártál, Andris? Lám, ki hitte volna,
                    mikor oly szelid, jó arcod van, mint egy kis bornyunak. Embert is öltél talán? -
                    faggatta kiváncsian.</p>
				<p>- Vagy százat ütöttem le, Terka néni. Több is lehetett ugyan, ki győzte volna
                    számolni őköt! Vagyishogy rosszul mondtam, ám ne ijedjen meg azért, mert először
                    a szekercémmel dolgoztam, de annyi kitartással, hogy szikrát szórtak alatt a
                    német kobakok, a fojtogatásnak pedig csak akkor láttam neki, amikor már olyan
                    csorba volt a baltám, mint egy fürész. Ne tátogjon, Terka néni, már mink ilyenek
                    vagyunk, katonák, ha megharagszunk egyszer. Most pedig siessen, mert ha
                    ittfognak ezek a verescsákósok, hát menten négyfele repesztenek s hitvány
                    testrészeimet a kapura fogják kiszegezni, hogy száradjak egy kicsit a
                    napon...</p>
				<p>- Sietek, Andris fiam, hogyne sietnék! - szipogott a vénasszony. - Hogy miket nem
                    ér meg vénségére az ember! Andris te, Andris, hogy lakozhatik annyi kegyetlen
                    gerjedelem tebenned! Istenem, az a szegény urfi! A szemét fogja kisirni miatta a
                    kisasszony, mintha nem is epesztette volna magát eleget! De megyek már, Andris
                    fiam, csak huzódjál be a bokor tövibe...</p>
				<p>S Terka néni eltotyogott a ház felé, Orgoványi András pedig meglapult óvatosan,
                    de most már nem ijedezett annyira. Ahelyett valami soha nem tapasztalt jóérzés
                    áradt szét benne, hasonló valami a néma káröröm s a kegyetlen indulat
                    vegyülékéhez, hogy ő is foghatott egyszer valakit, aki előtt ha nem is
                    tombolhatta ki magát kedvére, de legalább eldicsekedhetett valamicskét. Nem a
                    szive szerint ugyan, de annak is megjön egyszer a napja, ha Isten segitségével
                    sikerül kilábolni valahogy ebből a sorvasztó állapotból.</p>
				<p>Orgoványi András lehasalt tehát a bokrok közé és leskelődni kezdett. Telt-mult az
                    idő, lehetett már két óra is ebéd után, de Orgoványi ezt alig vette észre, mert
                    ismét saját-magával kezdett foglalkozni. Csak arra kapta föl a fejét, hogy a
                    kerti ösvény felől halk szoknyasuhogás csapja meg.</p>
				<p>Horváth Annus kisasszony közeledett ott az udvar felől s Orgoványi András
                    önkénytelenül összeremegett, ahogy megpillantotta a szép leányt.</p>
				<p>Térdenalul-érő piros cipőben jött, gyöngyös-szoknyája bokáig takarta el a piros
                    cipő szárát, atlaszmentéjét a balkarjára vetette, mintha csak azért nézett volna
                    ki a kertbe, hogy a napra akassza ki a mentécskét s meggyszinü bársonysüveg
                    szoritotta le hajának szőke koszoruját. Jött az ösvényen át, látszólag
                    közömbösen, csak a nyilt arca volt riadt egy kicsit s csak fekete szemei
                    csillogtak, mintha éjszakákon át könnyezgetett volna csöndeskén. Végigment a
                    kerten, már a hátsó kiskapunál állt meg tanácstalanul, mikor a bokrok mögül
                    előbujt Orgoványi András. Előbujt, ránézett a bánatos kisasszonyra s ugy
                    összeszorult valamitől a szive, hogy szó nem jött ki a torkán. A bánatos
                    kisasszony pedig hátrapillantott mégegyszer a kert végéből, hogy nem jönnek-e
                    utána és akkor Orgoványinak adta át a mentécskéjét:</p>
				<p>- Siessünk, Andris bácsi... Az Istenért, siessünk...</p>
				<p>S kilépvén a kiskapun, nekivágtak a hegyoldalnak. Orgoványi elől, a kisasszony
                    mindenütt a nyomában. Gyorsan haladtak át a szőlők között, már a Zsólyomka
                    sziklái közt bukdácsoltak, a kisasszony kipirult és lihegett, itt-ott tüske
                    akadt meg a gyöngyös-szoknyájában, a bokrokon tul meg ugy belegázolt egy
                    vadrózsasövénybe, hogy képtelen volt kievickélni. Orgoványi András átfogta tehát
                    két hatalmas tenyerével és ugy emelte ki a kisasszonyt, mint a kislányokat
                    szokás s elállt a lélegzete és szédülni kezdett, mialatt a tekintetes
                    kisasszonykát volt kénytelen átölelni.</p>
				<p>- Siessünk, Andris bácsi... Az Istenért, siessünk...</p>
				<p>Elérték már a sziklaüreget is. Orgoványi András itt mély tisztelettel engedelmet
                    kérvén, kapcába gyürte a lábát s felkapta az itthagyott csizmáját (hogyha a
                    németek kezébe esik, legalább a csizmája ne vesszen oda!) s fejébe nyomván
                    süvegét, kezét adta a leánynak:</p>
				<p>- Kisasszonykám-lelkem, most partos résznek kell menni egy darabkát, hát adja ide
                    azt a jóságos kezét!</p>
				<p>S szinte az ölébe vitte a kisasszonyt. Másfélórai küszködés után kint voltak a
                    rudabányácskai utnál s a sürüben megtalálták a két lovat. Itt megpihentek
                    kevéssé s Orgoványi András ekkor az alacsony hátaslóra emelvén fel a
                    kisasszonyt, lassu poroszkálással rátértek a Pusztafalunak haladó keskeny utra.
                    Ujjongó erdők és magas hegyormok szegték be kétfelől az utat s Orgoványi András
                    most először fujt szabadon egy nagyot:</p>
				<p>- Kisasszonykám-lelkem, biztos helyen vagyunk már.</p>
				<p>Eddig alig szóltak egymáshoz egy szót, de itt már hátrafordult a leány. Olyan
                    sirással-küszködő volt a hangja, hogy Orgoványi András ott helyben csaknem
                    feljajgatott szivettépő gondjai miatt.</p>
				<p>- Most pedig beszélje el, Andris bácsi, mi történt magukkal azóta? De semmit el
                    ne hallgasson előttem!</p>
				<p>- Ó, kisasszonykám, meggyónok én mindent, mert sok bün terheli rut
                    lelkemet...</p>
				<p>És beszélni kezdett Orgoványi András, a saját tetteiről se feledkezvén meg
                    alkalmas helyeken. Tájképek váltogatták egymást számtalan fordulatban. Itt-ott
                    szánalmas külsejü bujdosókat értek utól az uton, kik a jajhalmi veszedelemből
                    vonszolták magukat a szalánci erdők felé. Éles verőfényben fürdött a nap s
                    itt-ott sárgulni kezdtek már a cserfák. Északról kékes-szinben merengtek idáig a
                    füzéri vár bástyatornyai s Kajáta falu alatt kocoghattak, mikor a végére ért
                    mondókájának és itt egyszerre lassu lépésre fogta lovacskáját a leány. Orgoványi
                    András hátul döcögött ugyan, de jól látta azért, hogy a kisasszonynak
                    meg-megremeg a válla, sejtette ennélfogva, hogy alighanem csendeskén zokog
                    magában...</p>
				<p>Rézsut álltak már a napsugarak, amire belovagoltak Pusztafaluba. A Radóczky-kuria
                    udvarán lepattant Orgoványi András s leemelte óvatosan a kisasszonyt. Dániel
                    tekintetes ur akkor bujt ki a tornác felől:</p>
				<p>- Jó estét, kishugom, hozott az Isten! Radóczky Dánielnek hivnak becsületes nevem
                    szerint.</p>
				<p>Horváth Annus meghajolt kecsesen:</p>
				<p>- Köszönöm, kedves bátyám. Thuróczy Miklósnak vagyok a menyasszonya. Vagy talán -
                    és itt küszködni kezdett a szájával -, talán csak voltam...</p>
				<p>- No, nem kell mindjárt ugy megijedni - simogatta meg kedélyesen Dániel ur -,
                    jobban lesz az urfi. Én mondom, tehát jobban lesz, te pedig a felesége leszel,
                    csak ne pityeregj már, kishugom, mert fölötte kemény a szivem egyébként. No,
                    menj csak be hozzá!</p>
				<p>Horváth Annus bent is volt már akkor a vadszőlőtől elboritott tornácban. Aztán
                    lábujjhegyen benyitott a hátulsó házba s pillanatra megállt a küszöbön.</p>
				<p>Ott feküdt Thuróczy Miklós a szegletágyban, hanyatt, haja szétterült a vánkoson s
                    széles kötés látszott a homlokán. Az alkonyodó sugarak átvágtak itt-ott a
                    vadszőlőn s fénykarikák táncoltak a feje fölött. Nesztelenül feküdt Thuróczy
                    Miklós, csak a szoknyalibbenésre mozdult meg, de a szemhéját nem birta
                    fölemelni:</p>
				<p>- Ki az?</p>
				<p>A felelet az volt rá, hogy Horváth Annus elsirta magát csöndeskén, odaszaladt az
                    ágyhoz, leborult az urfi felé, átölelte a két karjával, mialatt könnyeivel sürün
                    megöntözte a vánkost:</p>
				<p>- Miklós... Kedves Miklós...</p>
				<p>Thuróczy Miklós fölnézett nehezen s szájához emelte a leány kezét:</p>
				<p>- Köszönöm, Annus... Nagyon köszönöm neked...</p>
				<p>S visszahanyatlott a vánkosra.</p>
				<p>A hegyek felől jön az este. És amire megérkezett volna a sötét is, Horváth Annus
                    ott serénykedett a beteg urfi körül. Tiszta kötést tette forró fejére, apró
                    kezeivel megigazitgatta a párnáját s könnyek peregtek le a kedves arcán:</p>
				<p>- Jobban leszel, Miklós, csak nyugodj meg. Nem foglak elhagyni, amig magammal nem
                    vihetlek innét. Feküdj csak szépen és hallgass rám.</p>
				<p>Éjjel volt már, amikor belépett Dániel ur is:</p>
				<p>- No, kishugom, én most már itthagylak benneteket, mert a kötelesség szólit.
                    Rádbizom a házamat, ellehettek itt nyugodtan, az Andris szolga ittmarad
                    melletted, holnap estére pedig katonákat küld majd a faluba Esze Tamás, hogy ne
                    kelljen ijedeznetek. Mert Esze Tamáshoz készülök, aki uj riadót fuvat
                    Regeteruszka tájékán valahol. Isten veled, kishugom!</p>
				<p>- Isten vele, bátyám! - felelt elfogódva a leány.</p>
				<p>Dániel ur eltünt tehát az éjszakában, Orgoványi András pedig kikészitvén
                    baltáját, lefeküdt a küszöb elé. Horváth Annus ott virrasztott ezalatt az ágy
                    fejénél s nem volt messze már a virradat, amikor álomra hajtotta le fáradt fejét
                    ő is és rövid félórára ledült a heverőre, a szemközti sarokban. A mécses halvány
                    fénnyel pislogott s kint ijesztő csendben leskelődött a sötétség. Olykor-olykor
                    szétzüllött kurucok karavánjai vonszolták el magukat a kapu előtt s nesztelenül
                    huzódtak tovább, a szalánci erdők irányának. S itt-ott, nagy közökben, ha
                    nyugtalankodva mozdult egyet a beteg, Horváth Annus lábujjhegyen sietett az
                    ágyához, uj kötést tett a fejére s kis kezével megsimogatta forró homlokát.</p>
				<p>Déltájt annyira magához jött Thuróczy, hogy kedve lett volna kicsit
                    elbeszélgetni:</p>
				<p>- Hát az édesanyám hol maradt?</p>
				<p>- Mama nem birt eljönni - csillapitgatta a leány. - Ellenség veszi körül a
                    hegyeket, Miklóska. Majd jóra fordul minden, csak hallgass énreám és bizzál meg
                    bennem...</p>
				<p>- Bizom benned, Annus - suttogta megindultan a fiu. - Jobb vagy te egymagad, mint
                    az összes angyalok együttvéve s a jóságodat sohasem felejtem el. Add ide a
                    kezedet, mindjárt megkönnyebbülök. Csókolj meg, Annus...</p>
				<p>Orgoványi András ott forgolódott hiven beteg gazdája körül. Azalatt este lett
                    másodszor is és most már nem jött a faluba senki. Hirtelen csak elmaradtak a
                    menekülő kurucok is és a leány nyugtalankodni kezdett. És nem jött semmi hir az
                    egész világból. Thuróczy Miklós hol elaludt, hol felébredt. De valahányszor
                    magához tért, erőtlen mosolygással nézett fel a leányra, mert Annust mindig ott
                    találta az ágya szélén:</p>
				<p>- Ketten vagyunk csak, Annus. Ki vigyáz reád, amig jobban leszek?</p>
				<p>- Majd vigyáz reám Andris bácsi - mondta félénk mosollyal a leány. - Csak nyugodj
                    meg, Miklós!</p>
				<p>De harmadnap volt már, aki vigyázzon reájuk. Mert harmadnapra teméntelen katona
                    lepte el a falut az Esze Tamás beregi hajduinak sorából. Esze Gábor, a
                    rettenetes Esze Tamás unokaöccse vezette őket s tisztelegvén a kisasszonynál,
                    megnyugtatta, hogy maradjon az urfi körül, mert evégett küldte őket a
                    nagybátyja, aki különben holnap vagy holnapután személyesen is itt lesz, hogy
                    kezet foghasson Thuróczy Miklós öccsével. Mert bizony holthalálát hitték
                    valamennyien.</p>
				<p>- Köszönöm a hozzánkvaló szivüket - felelt a tornácban Horváth Annus. Magában
                    pedig ezt gondolta: - Most már fogoly lettem magam is.</p>
				<p>De legalább megnyugodott. S vidám arccal tért vissza a hátulsó házba:</p>
				<p>- Jobban vagy, Miklós? Kurucok jöttek a faluba. Esze Tamás küldte őket, hogy
                    bajunk ne lehessen - és furcsán mosolygott hozzá. - Holnapra itt lesz az öreg
                    is.</p>
				<p>Másnap délutánra valóban megjött Esze Tamás. Valami negyven toronysüvegü alakkal
                    nyargalt be az udvarba s vele jött Dániel ur is. Lovaik dübörgésétől megrendült
                    a Radóczky-kuria. De csak akkor rendült meg igazán, amikor Esze Tamás leugrott a
                    lováról s nehéz csizmáival végigdöngött a tornácon. Aztán belökte maga előtt az
                    ajtót s mire a gyönge Horváth Annus ijedt arcát hátraforditotta volna az ágy
                    széléről, a szoba közepén ott állt már előtte a nagyhirü Esze Tamás.</p>
				<p>Ott állt előtte a kegyetlen öreg, gyászszinü kucsmája tetejéig ért a boltives
                    mennyezetnek s rut gondok gyötörhették, mert ugy csüngött a szemöldöke, mint az
                    ereszhéj. Odaállt az ágy fejéhez, keresztbefonván nagyerejü karjait...</p>
				<p>- Hát jobban vagy, fiam? - kezdte aztán. - Jólesett hallanom, mert azt hittem
                    már, hogy téged is megettek azok a madarak. Hej, fiam, fiam, rettenetes napok
                    jönnek reánk, de ott leszünk idejében és megálljuk könyörtelen bosszunkat!
                    Tokajt öt nap óta, Patakot három nap óta töreti a német olyan ágyukkal, mint a
                    bivaly háta. Ám Tokaji Ferkó kedvemre tartja magát s Szalontay Gyuri két éjszaka
                    tört ki már a büdösökre. Ma éjjel magam is segitségükre megyek teméntelen
                    lovasaimmal! No, csakhogy jobban vagy. Ez a hir megviditott némileg, mert nem
                    csalódtam benned, fiam. Láttam, hogy verekedtél! Csak feküdj most magadnak,
                    szükségünk lesz még egymásra. Rettentő igazságot kell tennem Tokaj és Szalontay
                    között, amiért egymást ölték a rakamazi révnél...</p>
				<p>Itt megfordult Esze Tamás, meglátta a leányt, de mielőtt nagyot nézhetett volna,
                    már mosoly rándult át a lompos bajusza hegyén:</p>
				<p>- No lám, nem is vagy olyan magadra! Hát te kifia vagy, szépséges hugom? Hogy nem
                    a Radóczky lánya vagy, azt gondolom, de hogy kerülsz te ide, honnét a madár is
                    elrepül? Ejnye, ejnye!</p>
				<p>Meg volt lepve Esze Tamás, szivesnek is akart látszani, tehát megsimogatta
                    kedveskedve a leányt. Horváth Annus megszeppent, ahogy maga előtt látta a
                    kegyetlen hirü embert és bár mosolyogni szeretett volna, összehuzta magát, mint
                    egy didergő madár.</p>
				<p>- Horváth Annusnak hivnak... - kezdte akadozva.</p>
				<p>Thuróczy közbevágott:</p>
				<p>- Rokonom, Tamás bácsi. Nógrádból szaladt hozzám. Ugy-e, derék leány?</p>
				<p>- Derék leány vagy, hugom - bólintott komolyan az öreg. - De mégsem értem...</p>
				<p>S furcsát nézett itt Esze Tamás, mert mintha gyanut fogott volna. Thuróczy Miklós
                    és Horváth Annus fölváltva kezdett beszélni tehát az öregnek, aki érdeklődve
                    figyelt oda minden szavukra. Semmit sem hallgattak el az öreg előtt, csak éppen
                    annyit, hogy tavasz óta az egyik a vőlegény, a másik a menyasszony.</p>
				<p>Esze Tamás eltöprengett maga elé, később hosszan tekintett ki az ablakon:</p>
				<p>- A kisasszonynak tehát rokona Szentiványi alispán ur... A kisasszonyt ennélfogva
                    azonnal vissza fogom kisértetni az alispán urhoz. Ne ijedjen meg, olyan
                    hibátlanul fog visszakerülni, mint a himestojás. No, mi az?</p>
				<p>Horváth Annus ugyanis odaállt Esze Tamás elé s nyugodt-csöndesen annyit mondott a
                    rettenetes öregnek:</p>
				<p>- Én pedig nem azért jöttem ki, hogy visszamenjek, tehát nem is fogok
                    visszamenni. A katonáinak parancsolhat, de nekem nem! S hogy hagyhatnám most
                    egyedül Thuróczy Miklóst, kedves bátyám - és itt már mosolyogni kezdett az
                    öregre -, mikor a jegyese vagyok Thuróczy Miklósnak...</p>
				<p>Erre nyilt csak a szeme Esze Tamásnak. Ránézett a leányra, ránézett a fiura,
                    káromkodni akart egy igen nagyot, de észrevette, hogy Thuróczy Miklós nem bir
                    szólni egy szót, ahelyett könny csillan meg a szeme sarkában... Esze Tamás
                    meglátta azt a könnycseppet, tehát ahelyett hogy iszonyu káromkodásban tört
                    volna ki, erőt próbált venni magán s összeharapta a száját. De ugy harapta
                    össze, hogy hallatszott a fogai csikorgatása. Igy telt el néhány sulyos
                    pillanat. Ám ezalatt mégis sikerült legyőznie magát Esze Tamásnak. És ahogy ujra
                    megszólalt, csöndes, jó ember volt már, csak mintha szemrehányás remegett volna
                    a hangjában:</p>
				<p>- S te ezt sohase mondtad nékem, fiam.</p>
				<p>Thuróczy helyett azonban a leány vágott vissza az öregnek:</p>
				<p>- S kérdezte ezt tőle valaha, kedves bátyám?</p>
				<p>- No, ez igaz! - bólintott Esze Tamás. - Ez igaz...</p>
				<p>De amire egyet birt volna fordulni, a kis Horváth Annus ott csüngött már az
                    öregen, átölelte a nyakát, a fejét pedig odatemette a széles mellére s elsirta
                    magát csöndeskén:</p>
				<p>- Köszönöm magának, bátyám...</p>
				<p>- Ugyan mit köszöngetsz annyira? - ütődött meg az öreg.</p>
				<p>- Hogy ilyen jó szive van - simult hozzá a leány. - Hogy nem fog elküldeni
                    innét...</p>
				<p>- Nono, azt még nem mondtam - mentegetőzött zavartan, de akkor már megsimogatta a
                    leány fejét. - Azért nem bánom, maradj itt. De ha lábraállt az urfi, neked
                    azonnal vissza kell menned, hugom! Az unokaöcsémet hagyom itt, ő vigyázni fog
                    rátok s ő fog majd átadni az alispán urnak is egyszer. A vőlegényre pedig várni
                    kell még egy kicsit, mert most nekem van szükségem az összes vőlegényekre. No,
                    ne piszmogj már, nem állhatom a rücskölést, mert még azt hinnék, hogy szivem
                    van, pedig azt nem szabad megtudnia senkinek. Ugy bizony. Most pedig - és itt
                    magához emelte a leány könnyektől gyöngyös arcát - csókolj meg, hugom. Nyolc
                    esztendő óta ugyse csókolta meg senki ezt a mocskos pofát. Igenis. Nyolc
                    esztendővel ezelőtt nekem is volt egy ilyen szép kisjányom, de németek törtek
                    akkor Tarpára, embertelen dolgot miveltek vele is, az anyjával is és amire én
                    hazatértem, holtan uszott már lefelé a Tiszán mind a kettő. Ugy bizony: megölték
                    magukat. Ilyen lehetett akkor, mint te vagy mostan - sóhajtott egy igen nagyot.
                    - Nekem is van szivem azért, hugom, de azt magamnak sem árulom el. No, maradj
                    csak itt. Majd visszavitetlek egyszer.</p>
				<p>Elengedte a leányt, ki a könnyein át mosolygott reá s taszitott egyet gyászszinü
                    süvegén! A régi, a nagyerejü és kegyetlen Esze Tamás volt megint. Kikiáltott az
                    udvarba:</p>
				<p>- Nyergeljetek!</p>
				<p>Visszalépett Thuróczyhoz, talán hogy kezet adjon neki a viszontlátásig. Odakint
                    alkonyodni kezdett, idebent mélységes szünet támadt. De csak két pillanatig
                    tartó. Mert Thuróczy Miklós a csüggedt kezét szerette volna fölemelni éppen,
                    hogy bucsuzóul odategye az Esze Tamás markába, amikor váratlanul lovasok
                    dübörgése hallatszott a falu felől. De amire fölocsudtak volna ők hárman, az
                    ismeretlen lovasok bevágtattak már az udvarba és akkor orditani kezdett valaki
                    odakint annyi keserüséggel, hogy átzengett a portán és megremegtek tőle az
                    ablakok; hogy Thuróczy Miklós felnyöszörgött a fájdalomtól, mert erről a
                    kétségbeesett orditásról ráismert azonnal szegény Tokaji Ferkó pajtására. Hej,
                    micsoda kétségbeesés volt a szegény Tokaji Ferkó orditása!</p>
				<p>- Hol vagy, vezér, az Istenért, hol vagy? Három nap és három éjszaka kereslek
                    kinlódó fejemmel. Héj, Esze Tamás! Esze Tamás! Tokaj helyén csak füstölgő hamu
                    van már, Kabay tiszteletes urat most töri kerékbe a német, Bajusz Gáspár
                    kapitány Temesvárnak menekült néhány emberével, Bakos Gergely kapitány a gömöri
                    hegyekben bujkál valahol, mert vége, mindennek vége! Hol vagy, vezér, az
                    Istenért, hol vagy? Lángokban áll az egész Hegyalja, Tarczal városa elpusztult a
                    föld szinéről s Vadmony herceg a Tiszába fojtott minden öreget, asszonyt és
                    csecsszopókat. S jajgatás és siralom hangzik Patakon, mert az a hitetlen
                    Szalontay megszökött a bitangjaival, a vörös herceg karóba huzatta rabjainkat s
                    garmadába rakatta fiaink, leányaink holttesteit, akik a templomban imádkoztak és
                    akkor felgyujtatta a templomot is. Az égre kiáltanak fel Tokajban és
                    jajveszékelve sirnak Patakban! Szánandó fejemmel ötvenkét huszárom élén
                    bujkáltam a Bodrogközön, de a mocsarak közt csak megrohant tegnap este az a
                    bitang Szalontay s hajnalig verekedtem vele, amig ki birtam vergődni e dühös
                    paraszt karmaiból. Nem az ellenség vére szakad rólam, testvérmagyarok vére
                    szakad rólam! Hol vagy, vezér, az Istenért, hol vagy? Mert árulás van itten!
                    Munkács felé szökött meg előlem az a hitehagyott s ellenünk uszitja most a
                    menekülő népet! Árulók vannak köztünk, vezér! Jaj, hogy számoljak le velük
                    nyomorult állapotunkban!</p>
				<p>S elorditván magát a lóhalálban menekülő és testvér-magyar vértől átitatott
                    Tokaji Ferkó kapitány, Esze Tamás szinte megingott a szobában. Csüngő szemöldöke
                    alatt egyszerre csak ijesztő fényben lobbant fel a két szeme, arcának szine
                    elváltozott, alsó ajka pedig remegni kezdett. Vihar tombolt benne, de nem árulta
                    el magát. Megindult az ajtónak s döngő csizmáival kint volt már a tornácban.
                    Hanem ott aztán kiengedte a torkát:</p>
				<p>- Nyergeljetek, kurucok! Gábor öcsém, vágtass most mindjárt Majos Ferenchez, ott
                    lesz a regéci erdőkben, hogy minden katonájával rohanjon rohanvást Regeteruszka
                    alá! Tyukodi pajtás, nyargalj most azonnal a toronyi hegyekbe, ott lesz Zöld
                    Demeter, meg Buga Jakab, hogy induljanak meg lóhalálban a szalánci erdők felé!
                    Orgoványi szolgám, loholj most Iziben a Nagyerdő irányába, hogy holnap estére az
                    Izra-tó mellé várom Nyuzó Mihályt összes legényeivel! A Jesztreb Andris bakbüzü
                    tótjai közül futva induljon meg valaki Bakos Gergely után s téritse vissza a
                    gömöri kősziklákból! Rettentő harag emészti bensőmet s jaj lesz a németnek, jaj
                    lesz az uraknak, jaj lesz mindenkinek, ha mégegyszer megindulok ellenük! A
                    hatalmas Isten adjon minékünk szerencsét hozzá! Nyergeljetek, kurucok,
                    nyergeljetek!</p>
				<p>S indulattól lobogó szemeit meghordozván a zilálthaju és véres Tokaji Ferkó
                    kapitányon, intett neki, hogy kövesse. És Esze Tamást követvén, csak befordult a
                    hátulsó házba Tokaji Ferkó kapitány.</p>
				<p>Befordult a hátulsó házba, de ahogy meglátta Horváth Annust, meghökkent a
                    küszöbön s karikára nyilt a szeme. Ott ült a leány a Thuróczy ágya végében
                    összekuporodva, két könyökre támasztva a csöpp állát s ijedten nézett fel a
                    züllött külsejü Tokajira. Tokaji Ferkó elámult először, aztán vérhullám ömlött
                    el a csontos képén s még-aztán zavartan lépett oda a leányhoz:</p>
				<p>- Kisasszony... Hát maga hogy került ide?</p>
				<p>A leányt lenyügözte valami ösztönös félelem s szótlan mozdulattal mutatott rá az
                    ágyra. Tokaji Ferkó csak most látta meg Thuróczyt. Odaszaladt hozzá,
                    megölelte:</p>
				<p>- Thuróczy pajtás, csakhogy láthatlak mégegyszer! Megköszönöm neked most, hogy
                    kihuztál a németek kardja alól, amikor megrohantak Bőcsnél a kutyák. Hej,
                    pajtás, de megsirattalak, mikor holthalálod hirét hozták meg utánam Tokajba! Az
                    Isten adjon nekünk egyetértést és tartson meg bennünket ezután is! És tartsa meg
                    esendő hazánkat. A kisasszonynak pedig - fordult a leányhoz - szeretném
                    megcsókolni a kis kezét, hogy nem feledkezett meg nagy bajában az ő fölötte
                    vitéz bátyjáról...</p>
				<p>Horváth Annus szótlanul adta oda kezét s Tokaji Ferkó lehajolt a leány keze fölé.
                    De akkor már közbemordult Esze Tamás is:</p>
				<p>- Nincs most ideje a fecsegésnek - s félkönyökre dült az asztalon. - Állj elém,
                    Tokaji, mert a rakamazi villongás miatt iszonyu igazságot teszek köztetek,
                    mihelyt markomba kaphatom Szalontayt is, azt a nagyszáju parasztot! S akit
                    hibában érek, az öt ujjammal fogom megfojtani!</p>
				<p>Tokaji hebegni próbált, de Esze Tamás ráorditott:</p>
				<p>- Fogd be a szádat, mert olyan pofont adok, hogy kirepülsz!</p>
				<p>Tokaji falfehéren állt meg az öreg előtt.</p>
				<p>- Mért hagytad el Tokajt, amikor rettentő parancsot adtam neked?</p>
				<p>- Vezér! - kezdte a fiatal kapitány. - Egy nap és két éjszaka tartottam magamat,
                    de ugy szakadtak ránk a tüzes bombák, hogy világos napnál világosabb lett az
                    éjfél, Vadmony herceg katonái pedig olyan fekete tömegekben rohanták meg a
                    kapukat és a falakat, hogy fekete lett tőlük a világos éjszaka. Ugy verekedtünk,
                    mint a sátánok, de nyolcszáztiz emberemből csak ötvenkettővel birtam kiszökni a
                    Tiszán keresztül! Az utolsó lábig verekedve halt meg a többi, csupán Kabay
                    Márton tiszteletest hurcolták élő állapotban a vörös Vadmony elé, de azért az ő
                    fejéből is ömlött a vér. A herceg akkor előhozatta a kinzókereket, hogy azon
                    töreti össze a csontjait, de a tiszteletes ur csak mosolygott rá s mosolyogva
                    mondta a szivtelen generálisnak: dulce est pro patria mori...</p>
				<p>Itt már elakadt Tokaji Ferkó és könnyek csillogtak a szemében. És Esze Tamás nem
                    nézett fel többet:</p>
				<p>- Hát Patakkal mi történt?</p>
				<p>- Vezér - folytatta könnyezve a fiatal kapitány -, két napot és két éjszakát
                    bujkáltam már a Bodrogköz mocsaraiban, hogy hirt adhassak neked Patak nagy
                    szorultságáról, de nem birtam átszökni a hegyek felé, mert az utak, a gázlók
                    mindenütt tele voltak már németekkel. S azalatt folyt Patak várának vivása és
                    olyan ágyukkal lődözte a vörös Vadmony, hogy a recsegő bombáktól jobbra-balra
                    dültek el a falak. Mi pedig ott szorongtunk az ingoványok között, mint féreg a
                    fában s nem mehettünk a Szalontay segitségére s neked se birtunk üzenni, vezér!
                    De odabent keményen tartották magukat. Hogy verekedtek, Szent Isten! Két délután
                    kétszer törtek ki a sikságra, csunya mészárlást tettek a Vadmony embereiben, ám
                    a herceg mindig visszanyomta őket. Olyan kiáltozással volt telve a levegő, hogy
                    meghallottuk a mocsarakban és sirni szerettünk volna a tehetetlenség miatt.
                    Halott kurucok feküdtek a vár előtti mezőn, a megmaradt élők pedig mind a
                    kétszer eszüket vesztve futottak vissza a kapukon. Harmadnap alkonyatkor aztán
                    kiszökött Szalontay a várból, csak valami háromszáz embert vitt magával, a
                    többit visszahagyta a szorultságban s e szerencsétleneket az utolsó lábig
                    halombaöldöste a vörös herceg. Szomotorig hallatszott el fülettépő jajgatásuk. A
                    mocsarakban még akkor este ránkbukkant Szalontay s ellenünk uszitotta a
                    baltásokat - Itt vannak - kiabálta mindig -, itt vannak az árulók, akik öt
                    pajtásunkat huzták fel Rakamaznál, számoljunk le velük, testvérek! - És
                    megrohantak bennünket. Ők háromszázan voltak, mink ötvenhárman összesen. És ugy
                    fojtogattuk egymást a térdigérő sárban, hogy jajgatni szerettem volna szörnyü
                    szégyenemben, de ahányszor meghallottam annak a gyalázkodó parasztnak uszitását,
                    a düh megkétszerezte kétségbeesésünket. Éjfélre aztán szétvertük a
                    nyomorultakat, ők pedig szétvertek bennünket Mi a szalánci hegyeknek szöktünk
                    el, hogy kisirjam magamat neked, vezér, az a mocskosszáju pedig Munkács felé
                    kezdett futni valami kétszáz káromkodó kanásszal, de még akkor is fenyegetőzött
                    utánam: »Megállj, te kutya, kitekerem még a nyakadat!«</p>
				<p>Itt megállt Tokaji Ferkó kapitány, egyet fujt, könnyei pedig sebesen kezdtek
                    hulldogálni. Esze Tamás szélesen eldőlve nézett maga elé s arcának szine olyanra
                    változott ekkor, mintha hamuval hintették volna meg. Tokaji Ferkó sóhajtott, ugy
                    folytatta:</p>
				<p>- De nagyobb bajok is következnek reánk, vezér! Kisasszony - fordult egyszerre
                    Horváth Annushoz -, menjen ki most az elsőházba, mert ilyen dolgokat nem jó
                    végighallgatni egy ifju leányzónak.</p>
				<p>Horváth Annus szó nélkül fölállt és kiment. Tokaji Ferkó másodszor is
                    sóhajtott:</p>
				<p>- Ma reggel óta tüzben állnak az összes falvak s ha kinéznél az udvarról, vezér,
                    a hegyek háta mögül nagy füstoszlopot fogsz látni Gálszécstől Szerencsig s
                    Mikóházától Ungvárig. A dühöngő németek rávetették magukat az otthonszorult
                    védtelen népre, az öregeket csalánban forgatják meg csupaszon, tüzbe hányják a
                    csecsszopókat s az asszonyokról meg leányzókról letépdesik a ruhát. És röhögve
                    biztatják őket: »Kell még nektek Esze Tamás?« - Ébredj, vezér, ébredj! Egyetlen
                    jajkiáltás ma egész Felső-Magyarország s két nap óta rettentő siralmak között
                    Esze Tamást átkozza már mindenki. Megállj, vezér, nem jutottam még a végire!
                    Tegnap este tájban parancs érkezett a szavojai hercegtől, hogy a zentai tábor
                    felé siessen Vadmony herceg minden katonája, de azonnal, mert nagy csatára
                    készülnek odalent a hatalmas török ellen. S a török tábor előtt iszonyu hadak
                    élén rohan a németek elibe maga Thököli király. A bécsi császár erre erős
                    parancsot küldött a vármegyékre, hogy Esze Tamás kiirtására üljön lóra a hét
                    tiszaháti vármegye. Hallgass meg, vezér, az Istenért, hallgass meg! Ma reggel
                    óta fegyverkezni kezdenek ránk a hét vármegye urai összes szolgahadaikkal együtt
                    és ha nem sietünk, egy hét mulva a nyakunkon lesznek. Nyergelnek immár a
                    Lónyayak, a Forgáchok, a Sennyeyek, a Szirmayak, a Klobusitzkyak, a Dókusok, a
                    Szentiványiak, a Bernáthok, hadba szólitják minden emberüket, bünbocsánatot
                    hirdetnek a fölkelők számára s ötezer tallért tüztek a fejedre, vezér! Ketté
                    akarnak szakitani bennünket, hogy külön-külön szörnyü bosszut álljanak rajtunk.
                    Ébredj, vezér, ébredj! Mert ha ránkjönnek egyszer, legyilkolnak minden
                    kurtanemest és minden parasztot. Az urak és a parasztok csatája lesz az s olyan
                    csatát nem látott még a világ! Düh égeti a grófokat s köztük a legdühösebb, a
                    méregtől jajgató Bercsényi Miklós vezeti ellenünk a vármegyéket. Csapjunk le
                    rájuk idejébe és öljük meg őket, vezér! Ne legyen irgalom a németek
                    cinkosainak!</p>
				<p>Itt megállt Tokaji Ferkó s lihegve lélegzett. Esze Tamás pedig szélesen eldülve,
                    moccanás nélkül nézett maga elé s arcának szine egészen fekete volt már. Odakint
                    ereszkedni kezdett az est szürkülete, idebent halálos csönd feküdt a szobára.
                    Esze Tamás még egyre mozdulatlanul nézett maga elé.</p>
				<p>Tokaji Ferkó törte meg elsőnek a csöndet:</p>
				<p>- Nem tudni, mi következik reánk, a kisasszonyt tehát vissza kell vinnünk
                    innét.</p>
				<p>- A kisasszony - szólalt meg most Esze Tamás, de olyan elváltozott hangon, mintha
                    álmában dörmögött volna -, a kisasszony itt marad, amig lábra nem áll Thuróczy
                    Miklós. Itt fog maradni, megigértem neki, mert az árulók sokasága között ez a
                    leány maradt meg utolsónak, akinek hüséges szive van. Itt lesznek ők ketten, de
                    nem Gábor öcsémet hagyom vissza, hanem te magad fogsz vigyázni reájuk, Tokaji
                    Ferkó. S ha lóra bir majd ülni Thuróczy Miklós öcsém, a te gondod lesz, hogy a
                    leányt sértetlenül juttasd vissza Szentiványiékhoz, Thuróczy Miklóst pedig te
                    magad fogod elkisérni hozzám. Regeteruszka táján fogtok megtalálni.</p>
				<p>- Értem, vezér - mondta rá halkan Tokaji Ferkó. Thuróczy Miklós azonban nem
                    felelt rá semmit. Lélegzett és moccanás nélkül nyult el az ágyban.</p>
				<p>Nagy csönd állt be.</p>
				<p>De a csöndön át hirtelen lónyerités hallatszott az udvar felől. És erre a
                    nyeritésre kábult álmából egyszerre magához tért Esze Tamás is. Fölugrott az
                    asztal mellől, rácsapott háromtenyérnyi kardjára, döngő csizmáival végigment a
                    szobán, bevágta maga után az ajtót, hogy csörömpölni kezdett tőle a ház s
                    gyászszinü süvegében megállván a tornácon, kieresztette szilaj torkát és
                    orditani kezdett olyan veszett bánattal, hogy odabent egyszerre sirásra csuklott
                    le a feje a két fiatal kapitánynak. Hej, micsoda orditás volt az Esze Tamás
                    orditása!</p>
				<p>- Nyergeljetek, kurucok, nyergeljetek! Az urak jönnek reánk piszkos
                    szolganépeikkel, de igaz hitemre fogadom tinéktek, hogy a csizmám sarkával fogom
                    széttaposni hitvány fejeiket! Fuj, hogy utálom a németet, hiszen tudjátok,
                    fiaim! De köpni szeretnék, mikor a nevük kerül számra e saját hazájukat eladó
                    uri lancknehteknek! Nyergeljetek, kurucok, nyergeljetek! Jövendő héten
                    teméntelen hadaim élén ki fogok törni a hegyekből és ugy szétszórom őket, mint a
                    pelyvát, akit pedig utólérnek közülük hatalmas kezeim, a tulajdon markaimmal
                    fojtom beléjük a lelket! Utolsó csatájára készül immár vén nagyapátok! A
                    hatalmas Isten adjon szerencsét minékünk! Lóra, kurucok, lóra!</p>
				<p>Iszonyu torka átdörgött a völgyön, megcsapta az erdőket és a hegyek oldalait s
                    visszaverődvén, tizszeres visszhanggal hömpölygött visszafelé a mezőn s
                    megzörgette a falvak ablakait. A hegyeken tul pedig, kelet felé, ijesztő
                    füsttenger látszott az égen. Fekete volt ez a füsttenger, de véres szinbe
                    borult az áldozó nap sugaraiban.</p>
				<p>És a Radóczky-kuria udvarán rávetette magát ekkor rengőfaru kancájának széles
                    hátára Esze Tamás. És akkor elvágtattak észak felé, Szalánc irányának, olyan
                    dübörgéssel, mint amikor felhők szakadnak le az égből. Félóra mulva elhalt
                    lovaiknak csattogása s szelid béke pihent le a pusztafalusi völgybe.</p>
				<p>Este volt már, mikor a homályos szobába vissza mert lopódzni Horváth Annus.
                    Lábujjhegyen odament az ágyhoz, letérdelt az ágynál s hideg arcát odaszoritván a
                    Thuróczy Miklós égő arcához, susogva biztatgatta:</p>
				<p>- Én vagyok itt, Miklós és soha nem foglak elhagyni többet. Csak ne ijedj meg,
                    kihallgattam mindent és ha elvisz is magával Tokaji Ferkó, ne félj, meg foglak
                    menteni, ha a két kezemmel kell is kikaparnom téged. Elmegyek magához
                    Bercsényihez és térdre fogok esni előtte. De ne mukkanj egy szót, mert az
                    udvaron járkál az a féleszü Tokaji és ne felejtsd el, hogy nálánál nagyobb
                    ellenséged nincs a világon. Csak bizzál meg bennem s engedelmeskedj neki. Én is
                    engedelmeskedni fogok minden szavának. Istenem - és itt már pityeregni kezdett
                    s égő könnyei megáztatták a fiu arcát -, Istenem, de rossz vége lesz ennek a
                    szegény Esze Tamásnak!</p>
				<p>Thuróczy Miklós egyetlen szóval sem felelt Horváth Annusnak, mert maga is az Esze
                    Tamás sanyaru állapotján jártatta gyötrő gondolatait. Pedig kár volt már előre
                    sajnálkozni a nagyhirü öreg sorsa fölött. Mert Esze Tamás oly riasztó sietséggel
                    készülődött azalatt, mintha magát az eget akarta volna megkisérteni.</p>
				<p>És ha ezekben a napokban a legenyei dombok vagy a lasztóci dombok tetejéről ráért
                    volna valaki, hogy szemmeltartsa a szalánci erdőket meg a Dargóhegy tetejét,
                    észrevette volna, hogy napok óta szüntelenül borzonganak a szalánci erdők meg a
                    Dargóhegy fái. Mint amikor váratlan vihar szánt végig a rengeteg hátán s
                    olyankor hajlongani kezdenek a háromszázesztendős bükkfák koronái, a szinük
                    pedig szakadatlanul váltogatja egymást. Igy hajlongtak és kergették most is a
                    szineket az erdők, de nem a nyárvégi vihar játéka volt ez. Az erdőkben és
                    bozótokban vágtató kurucok ezreitől remegtek meg a bükkfák és kezdtek hajladozni
                    a sürü cserjék. Mert az Esze Tamás utolsó üzenetére ugy özönlöttek mindenfelől,
                    mint a felhők földi árnyékai, mindig észak felé, mindig a szalánci erdők
                    legközepének. S ott, Regeteruszka és Szalánc között várta őket a kegyetlen és
                    nagyerejü Esze Tamás, hogy egy ködös virradatkor kitörjön a hegyek közül s
                    megindulván az urak ellen, megvivja velük legnagyobb csatáját.</p>
			</div>
			<div type="chapter">
				<head>HETEDIK ÉNEK ESZE TAMÁS FÉKTELEN HARAGRA GERJED.</head>
				<p>Ezalatt pedig sárgulni kezdett a szalánci erdő.</p>
				<p>Ezalatt pedig gyültek-gyülekeztek hét vármegye nagyurai teméntelen
                    szolgahadaikkal. Elállták az abauji kijárókat, fegyveres népeik ott táboroztak
                    már a középzempléni hervadó sikságon, az ungi kastélyok is egyre ontották a
                    fényes daliákat. Kassa felől viszont a vén Nigrelli generális csapatai tartották
                    szemmel a Dargó nyugati hátát.</p>
				<p>De Esze Tamás cseppet se ijedt meg tőlük. Sőt most, amikor tapasztalnia kellett a
                    németek rut ármányát, amikor magyarokat ültettek lóra magyarok ellen, mély
                    keserüség szállta meg szivét a varjuszárnybajszu ezredesnek. De nem kesergett
                    sokáig, ahelyett egy nagyot csapott hétpántos kardjára:</p>
				<p>- Nem baj, katonák! Az urak a bécsi császárt szolgálják piszkos szolganépeikkel,
                    hogy kiirtsanak bennünket a föld szinéről. Mindenki meg fog halni ezért, aki a
                    császárral szövetkezett, mert ne felejtsétek el, katonák, hogy e nagy világon
                    csak mi maradtunk meg már az egyetlen magyaroknak. Haljanak meg hát az urak is!
                    Haljanak meg összes zsoldosaik! Velem jösztök-é, katonák?</p>
				<p>- Veled megyünk, öreg! - kiáltották egytől-egyig a vezérek.</p>
				<p>És Esze Tamás e naptól fogva nagy sietséggel kezdett készülődni utolsó
                    csatájához, mert a vármegyék lovasai is ugy szaporodtak köröskörül, mintha a
                    föld alól bujtak volna elő. De jöttek, egyre jöttek az Esze Tamás keserü
                    legényei is a világ minden irányából.</p>
				<p>Jöttek lyukas gubáikban a Verhovina rusnyákjai, cserjéken és bozótokon át
                    lopództak el idáig a fátrai tótok, szaporodtak, mindig szaporodtak a nagyerdei
                    kanászok, televolt már a szalánci rengeteg a Szernye-mocsarak meg a bodrogközi
                    lápok szegénylegényeivel s megjelentek ujra Esze Tamás leghivebb testőrei, a
                    beregi talpasok. S jól tudta a kegyetlen és nagyerejü öreg, hogy közeledik immár
                    az utolsó óra, amely vagy jószerencsét, vagy irtóztató pusztulást fog jelenteni
                    a szalánci hegyekbe szorult lázadó magyarokra. Kiadta tehát kemény parancsait,
                    hogy kapjon lóra minden kuruc és szüntelenül háborgassa az ellenséget, amig ő
                    maga személyesen fog rájukrontani az erdőkből.</p>
				<p>És Esze Tamás parancsai nyomán kiujultak másodszor is a csaták, amelyekből annyi
                    gyász és keserüség szakadt az egész Felső-Magyarországra, hogy az inségbe
                    taszitott nép még félszáz esztendő mulva is átkok közt emlegette az Esze Tamás
                    nevét, ahelyett hogy áldást mondott volna siratatlan emlékére. Kiujultak
                    másodszor is a csaták, amelyekben nem volt kegyelem egyik félnek se, hiszen
                    magyar harcolt itt a magyar ellen. Hanem ezek csaták voltak! Micsoda
                    szerencsétlenségnek kellett tehát elkövetkeznie, ha egyszer majd Esze Tamás is
                    fölveti magát szélesfaru kancájára s bus haragjában személyesen indul meg, hogy
                    lova alá teperjen mindenkit, aki szembe mert fordulni rettenetes haragjával!
                    Csaták voltak ezek, micsoda csaták! Buga Jakab egyik hétfői hajnalban valami
                    kétszáztiz bojnyik élén csak Gönc irányának lopódzott ki az erdőkből s Gönc
                    városka házaiban halálra-csapott tizenkét nemes urat. Zöld Demeter és csüngőhaju
                    mezitlábasai alkonyattájban csak kitörtek az Ondava-lapályra s fölgyujtván az
                    összes kastélyokat meg udvarházakat, csufot üztek az urak otthonhagyott
                    feleségeivel és leányaival s végigfosztogatván az Ondava sikját, teméntelen
                    zsákmánnyal vágtattak vissza a hegyek közé. Nyuzó Mihály és angyalai Ujhely
                    tájékát tartották ezalatt szakadatlan rémületben, az a lator, tökéletlen,
                    országpusztitó és eretnek Majos Ferenc, huszonhét esztendőt bujdosott szegény
                    rezesorru gyalogsági kapitány pedig csak kiszáguldott a Hernád felső tájékára és
                    mialatt Nigrelli katonái hanyatthomlok menekültek előle Kassa várába, Majos
                    Ferenc megrohanta a várat is. És mikor az őrség közéjük ágyuzott, Majos Ferenc
                    csak lecsuszott lova hátáról, beugrott a vár egyik külső sáncába és mialatt
                    ágyugolyók csapkodtak körülötte, Majos Ferenc butykost kapott a jobbkezébe,
                    először fenékig itta a németek vesztére és akkor messzire hajitván el a
                    csutorát, elröhögte magát csufolódva és Kassa várának sáncárkában, a
                    körülcsapkodó ágyutekék zenéjére, röhögő gunnyal kezdte eldobogni a vad
                    hajdutáncot, hogy az egész őrségnek elállt a lélegzete ennyi vakmerőség
                    előtt.</p>
				<p>És köröskörül, az erdőkön és hegyeken tul fölcsattogtak ujra a Thököli király
                    rongyos Máriás-zászlói s Esze Tamás nevének rémületével volt tele ismét a
                    Tiszahát és a Verhovina tájéka. És mialatt a hegyekből itt is, ott is ki-kitört
                    a féktelen magyar düh, a lóra-ült nemesség visszafojtott ingerültséggel
                    nyergelt, mindig nyergelt a megveszett lázadók ellen. Esze Tamás pedig,
                    valahányszor hirt kapott az urak kegyetlen fenyegetéseiről, egy nagyot
                    nevetett:</p>
				<p>- Jól van, katonák! Egészen a kedvem szerint van minden!</p>
				<p>S a vezérek olyat nevettek ilyenkor, hogy jókedvü nevetésüktől széles visszhangot
                    vert a szalánci erdő.</p>
				<p>Pedig Esze Tamás itt már elszámitotta magát s ezért következett el siralmas
                    veszte. Mert az erdőkön kivül szorult nép, mely az ujhelyi vásár napjaiban az ő
                    nevével indult még meghalni, most már egyetlen nagy jajgatásban siratta gyászos
                    állapotát Kassától Munkácsig. Üszök és pernye alatt hevert a legtöbb falu, az
                    öldöklő németek a paraszt feje alól huzták ki az utolsó gyékényt s boldog
                    lehetett, ki a mezitelen életével menekülhetett meg valahogy. Hajukat tépték a
                    szerencsétlen hajadonok s feleségek és anyák két hónap óta tébolyult szemmel
                    futkostak fel és alá a Bodrog meg a Tisza partjain s keserves zokogással
                    bolyongtak apró gyermekeik után, akiket Vadmony herceg dán, német és vallon
                    katonái százával hajigáltak a vizek közepébe. S ó jaj, amiatt a lelketlen Esze
                    Tamás miatt következett el ez az utolsó itélet! Dánok, németek és vallonok
                    hiszen eltakarodtak aztán, de a jajgatás csak nem szünt meg Kassától Munkácsig.
                    Mert most az urak kezdtek fegyverkezni s Kassától Munkácsig éjszakánkint ujból
                    égni kezdtek falvak és majorságok, de a németek helyett most már Esze Tamás
                    gyujtogatott s a parasztokkal együtt most már hajukat tépve kezdtek jajgatni
                    uri-anyák és kisasszonyok is. A szomoru és elkeseredett urak, kiknek legélén a
                    magából-kikelt Bercsényi Miklós toporzékolt a lovával, könyörülő szivvel
                    hajoltak le a néphez:</p>
				<p>- Lássátok, ezt is Esze Tamásnak fogjátok megköszönni!</p>
				<p>S a sanyargatott és könnyen hajló nép másodszor is följajgatott:</p>
				<p>- Az Isten verje meg Esze Tamást!</p>
				<p>Esze Tamás az erdők sürüjében készülődött ezalatt, ám fülébe jutott azért az ő
                    népének átka s először megrendült egész belsejében. De aztán odacsapott gubancos
                    fejéhez, vértől dagadt ki az arca, a nyakerei meg csaknem szétpattantak az
                    indulattól:</p>
				<p>- Hát a szegénységet is ellenem uszitják, amelyért tizenegy nyomorult esztendőmet
                    pazaroltam el! Lóra, kurucok, lóra, mert iszonyu harag emészti belsőrészeimet!
                    Urak, urak, megálljatok! Fuj, hogy reszketek minden tagomban, ha csak a nevét
                    is kell számra venni e bélpoklosoknak! A jövő héten rajtukütök teméntelen
                    hadaimmal s holttesteiket a dögmadarak fogják megenni a mezőkön! Nyergeljetek,
                    kurucok, nyergeljetek!</p>
				<p>És erre az ijesztő orditásra nyergelni kezdtek az Esze Tamás kurucai. De
                    nyergelni kezdtek az urak is.</p>
				<p>Azalatt pedig bágyadtan csillogott az őszutói nap s hullatni kezdték levelüket a
                    szalánci erdő fái...</p>
				<p>Ó, ezek között a fák között néhány esztendővel ezelőtt, elszállt
                    ifjonti-koromban, ott andalogtam nem egyszer magam is! A magános kupon álmodozó
                    szalánci vár romfalainak árnyékában, a Dargóhegy sötét bükkfái alatt és az Izra
                    nevü tengerszem partjain bus merengéssel kerestem olyankor az Esze Tamás
                    lábanyomát! Mert nagyon megfeledkezett mindenki az öreg ezredesről. Most aztán,
                    hogy elveszett számunkra a szalánci erdő, hogy nem hallhatjuk többé a Dargó
                    fáinak titokzatos zugását és hogy három esztendő óta csak álmainkban kereshetnek
                    fel immár az Izra-tó szélbensuhogó páfrányai - most keserü búval emlékezem imé
                    Esze Tamásról. Mert ma már nincs senki a hazában, talán csak a költő, aki hosszu
                    éjszakákon át próbálja költögetni a halottszáju talpasok emlékét. És kétségben
                    van a költő, nem végez-e fölösleges munkát, amikor szerény bánattal ébresztgeti
                    e mindenkitől megvetett, éhenkórász bujdosókat? Akad-e még valaki, aki fölriad a
                    szegény iródeák szavára? Keserü lehetne rá a felelet. Hiszen megromlott végleg a
                    Kis-Magyarország egyik fele, elaludt végleg a Kis-Magyarország másik fele és
                    maholnap nem lesz már magyar, aki fülébe venné az éjszakai sikoltozást:</p>
				<p>- Emberek, halljátok meg és essetek kétségbe, hogy harmadszor hullatja már
                    leveleit reménytelenül a kassai meg a szalánci erdő!</p>
				<p>Igy hulldogáltak akkor is a levelek. Októberi délután volt, tompa verőfényben
                    fürdött a tájék s a gazdátlan mezők fölött messzire csillogott az ökörnyál. És a
                    szalánci erdő egyik szegletéből ezt a verőfényben uszó tájékot meg a csillogó
                    pókhálókat szemlélgette már jóideje Thuróczy Miklós kapitány meg Tokaji Ferkó
                    kapitány.</p>
				<p>Lóháton ültek mind a ketten s hosszu idő óta nem szóltak egymáshoz egy szót.
                    Mindegyik a gyötrő gondolataival volt elfoglalva. Thuróczy Miklósnak piros csik
                    vonult át a félhomlokán, kisértő emléke a gyászos bőcsi csatának, az arca sápadt
                    volt még s csak lehajtotta a fejét. A zilálthaju Tokaji Ferkó pedig nyugtalanul
                    szimatolt ezalatt s vad indulat lobogott a szemében. És káröröm vonaglott el a
                    szájaszélén, ahogy megszólalt:</p>
				<p>- Látod, pajtás, hogy mégis csak ránkjöttek urak és papok! Hogy veszne mind a
                    pokol fenekére!</p>
				<p>- Mink is hibásak vagyunk benne - felelt csöndesen Thuróczy.</p>
				<p>Tokaji Ferkó hátravetette szélescsontu arcát:</p>
				<p>- Félrebeszélsz! De hát mindig mondtam én, hogy e nyomorult emberek a császár
                    cinkosai! Pajtás, pajtás, ha rájukmegyünk egyszer! Hejj! - és dühre torzult el
                    az arca.</p>
				<p>Thuróczy Miklós megforditotta lova fejét s elindult az erdőszélen, hogy
                    megtekintse a vigyázó strázsákat. Tokaji Ferkó az oldalán ügetett. Már
                    csöndesebb volt:</p>
				<p>- És te mit fogsz csinálni, pajtás?</p>
				<p>- Én, pajtás? - s akaratlan sóhaj szakadt ki belőle. - Én a mai éjszakán meg
                    akarom látogatni az édesanyámat. Orgoványi András szolgám tegnapelőtt kiszökött
                    a falunkba és ma reggel azzal jött vissza hozzám, hogy haláloságyán van szegény.
                    Még ma este megkérem az öreget, hogy eresszen el. Csak egy éjszakára eresszen
                    el!</p>
				<p>Halk szomorusággal mondta mindezt, mintha magához beszélt volna. De Tokaji
                    Ferkónak egyszerre tágranyilt a szeme attól, amit most hallott. Mégis uralkodott
                    magán s tettetett közönnyel mondta rá:</p>
				<p>- Nem jó hir, pajtás. Hát az édesanyád odahaza van már?</p>
				<p>- Odahaza van - mondta egykedvüen Thuróczy s maga elé nézett.</p>
				<p>Igy kocogtak darabkát. Tokaji Ferkó ijesztően kezdett mosolyogni s később annyit
                    kérdezett:</p>
				<p>- Az az Annus nevü rokonod Ujhelyben van még?</p>
				<p>S édes emlékek szálltak a szegény Tokaji Ferkó szivére, amikor ezt
                    kérdezte...</p>
				<p>- Már hazavitték Nógrádba - mondta Thuróczy Miklós. - Nem tudom biztosan. Nekem
                    igy beszélte a szolgám...</p>
				<p>Tokaji Ferkó ismét félremosolygott. De volt még némi kérdeznivalója:</p>
				<p>- És ha el találsz menni ma este, hajnalra gondolod, hogy visszakerülsz,
                    pajtás?</p>
				<p>- Hallod-é, Tokaji Ferkó! - kiáltott fel egyszerre Thuróczy s itt már visszafogta
                    a kantárt és ugy nézett szembe Tokaji Ferkóval. - Hallod-é, Tokaji Ferkó, azt
                    mondom én teneked, és ezt jól jegyezd meg magadnak, hogy hitvány ember az, aki
                    esküjét meg nem tartja! Azt hiszed, nem vettem észre, hogy szünetlenül a
                    sarkamban vagy?! Szégyeld magad, pajtás és jól jegyezd meg másodszor is, hogyha
                    reggelre nem kerülnék vissza, akkor én már halott vagyok!</p>
				<p>Tokaji Ferkó zavartan nézett Thuróczy szeme közé. Aztán odanyujtotta neki a
                    kezét:</p>
				<p>- Bocsáss meg, pajtás, soha nem kételkedtem tebenned. De lásd, annyira kell ma
                    vigyáznunk egymásra. Értsd meg: egymásra! Énnekem terád, teneked Majos Ferencre,
                    Majos Ferencnek énrám! Egymásba se bizhatunk már maholnap. Lásd, itt is, ott is
                    eltünnek az emberek: árulók kezei dolgoznak köztünk. De jaj lesz nekik! Jaj lesz
                    annak a hitetlen Szalontaynak is!</p>
				<p>Thuróczy Miklós nem haragudott már Tokaji Ferkó pajtására. Mert tudta, hogy
                    Tokaji Ferkó igaz katonája az elhagyott ügynek. Ahelyett kiváncsi lett:</p>
				<p>- Hát Szalontay egyre késik még?</p>
				<p>Tokaji fölnevetett keserüen:</p>
				<p>- Késik? Nem is akar visszajönni! Először azt izentgette és azzal áltatgatott,
                    hogy beszorult a toronyi erdőkbe s nem tudja magát keresztülvágni az ellenségen.
                    De ha rámegyünk egyszer az urakra, Esze Tamás csak rohanja meg őket elülről, ő
                    majd hátulról fog közéjük vágni, ugy segitse őtet az Isten! A gézenguz! Olvasd,
                    itt az áruló levele, amelyet tegnapelőtt küldött át az Ujhelyben szállásoló
                    Bercsényi Miklósnak. Jaj, az a piszkos paraszt, a két öklömmel fojtom meg, ahol
                    találom!</p>
				<p>Thuróczy átvette a levelet s mély bánattal csóválgatta hozzá a fejét, mert
                    Szalontay György, az izgága végardói biró, aki két hónap óta a toronyi erdőkben
                    bujkált valami háromszáz emberével, de két hónap óta nem mert a szeme elé
                    kerülni Esze Tamásnak - valóban levelet küldött a lóra-ült urak generálisának, a
                    mindig bosszus Bercsényi Miklósnak. - »Mink ugyanis szavahihető emberektől
                    vettük tudomásul - irta e levelében Szalontay -, hogy Lipót császárnak az egész
                    keresztyén világ, de különösképpen Magyarország ugy örvend, mint a nap ragyogó
                    sugarainak. Mink nem a német katonák miatt rebelláltunk, sőt megvalljuk kész
                    akarattal, hogy a császár vitézei csupán megszabott porciójukat kérték a
                    magyaroktól és még aztat sem kapták meg. Henyélő szivvel kártevő gondolatokat
                    mink sohase fungáltunk az Ő Felsége szentséges személye ellenében...«</p>
				<p>Thuróczy Miklós visszaadta a levelet:</p>
				<p>- Borzasztó... Mit csináljunk most e szerencsétlennel?</p>
				<p>- Mit csináljunk? - nevetett fel Tokaji. - Holnap karóbahuzzuk a bitangot. A mai
                    éjszakán százharminc lovassal átbujok az ellenségen, a toronyi erdők közt
                    kikutatom azt a hitványat, odakötözöm a lovam farkához s ugy hozom majd az öreg
                    elé. Halál az árulókra, Thuróczy pajtás! - kiáltott fel könnyes
                    keserüségében.</p>
				<p>- Halál az árulóra, Tokaji pajtás... - mondta rá csöndesen Thuróczy Miklós.</p>
				<p>Esteledett már. A Vihorlát felől őszi ködök kezdtek aláereszkedni, mire
                    befordultak a Dargó-hegynek hajló Kapoveny-szakadékba. Lovaik lába tompán
                    dobogott a hervadt leveleken s ők ketten szótlan dobogással igyekeztek az Esze
                    Tamás erdei tanyája felé.</p>
				<p>Ekkor csak szürkülni kezdett még. De vaksötétség borult már erdőkre és hegyekre,
                    amikor Tokaji Ferkó kapitány teljes fegyverzetben benyitott az Esze Tamás
                    szállására. Ott ült az ezredes a Kapoveny-szakadék egy félignyitott
                    barlangjában, egész egyedül. Lámpás füstölgött az összetákolt lócán, e lóca
                    végében könyökölt az öreg s rut gondokban kinlódó fejét leeresztette a
                    félkarjára.</p>
				<p>Tokaji Ferkó merevre huzódott ki az ezredes előtt. Csönd, félelmetes csönd feküdt
                    a Kapoveny-szakadék fölött, csak az őszi csillagok tündököltek hideg fényben. De
                    e félelmes csöndességen tul, napijáróföldre, dühösen lappangó lázadókkal voltak
                    tele cserjék, bozótok és sziklaüregek, akik csak az utolsó intést várták, hogy
                    szó nélkül meghaljanak az Esze Tamás parancsára.</p>
				<p>Tokaji Ferkó megmozdult:</p>
				<p>- Készen vagyok, vezér...</p>
				<p>A váratlan hangra Esze Tamás is megemelte bozontos fejét. De milyen volt ezen az
                    éjszakán Esze Tamás, könyörülő Isten! Szemeinek két ablaka tétován csillant meg
                    szemeinek két bolthajtása alatt, mintha földöntuli álomból próbált volna
                    fölrévülni az öreg, mély bánattól csüngött alá varjuszárnyhoz hasonlatos bajusza
                    s toronysüvege lecsuszott a homlokába. Olyan volt ezen az éjszakán Esze Tamás,
                    mint egy félig-szunyókáló medve. S eszébe-vevén Tokaji Ferkó kapitányt,
                    fáradt-rekedten igy szólitotta meg:</p>
				<p>- Jól van, Ferkó öcsém, tebenned kedvemet találom még. Indulj mindjárt,
                    virradatra idehozd nékem azt a szemtelen Szalontayt. Rettentő bosszum várja a
                    nyomorultat. Rut gondolatok gyötörnek, Ferkó öcsém, mert árulások hire jön
                    hozzám mindenfelől. Leszámolok mindenkivel, de nagyon kell sietni, mert
                    ellenünk fordult az egész világ. Ma délután vettem hirt, hogy Zenta alatt még az
                    elfolyt hónapban szétverték a törököt, Thököli király is alig birt kivergődni a
                    német ebek karmaibul s e német ebek most ellenünk igyekeznek a Duna felől.
                    Köröskörül pedig az urak leskelődnek ránk. Sietni kell, Ferkó öcsém, nagyon kell
                    most sietni. Indulj meg hát s virradatra itt légy nekem azzal a kártékony
                    bitanggal. Rettentő igazságot fogok szolgáltatni holnap reggelre.</p>
				<p>Ilyen nagy szomorusággal beszélt ezen az éjszakán Esze Tamás, mert érezni kezdte,
                    hogy közeledik immár az ő sajnálnivaló vége is. Tokaji Ferkó kapitány pedig
                    végighallgatván a kegyetlen és nagyerejü Esze Tamást, igy szólt hozzá:</p>
				<p>- Hát Thuróczy pajtásom hová tünt el, vezér?</p>
				<p>- Hazaeresztettem - dörmögte kelletlenül az öreg s vén fejét visszaengedte
                    csontos tenyerébe. - Hazaengedtem, mert haláloságyán van az édesanyja... Kedves
                    fiam ő énnekem, sose csalódtam benne.</p>
				<p>De itt már fölkiáltott Tokaji Ferkó.</p>
				<p>- Ne higyj neki, ezredes, az Istenért, ne higyj! Thuróczy Miklós kapitánynak két
                    egész hónap óta Nógrád megyében van az édesanyja! Becsaptak vezér, becsaptak!
                    Olyan árulás történt itt, amilyen még nem történt sose! Ébredj, vezér, az
                    Istenért, ébredj!</p>
				<p>Szegény Tokaji Ferkó keserves jajgatására felzörrent a lócáról Esze Tamás is.
                    Felzörrent és karikára nyiltak ijesztően forgó szemei:</p>
				<p>- Miket fecsegsz itt össze? Hogy Thuróczy Miklós is elárult volna engemet? Hiszen
                    a kezét adta, hogy virradatra itt lesz...</p>
				<p>- Vezér! Vezér! - jajgatott fel Tokaji Ferkó. - Napok óta vigyáztattam már
                    Thuróczy Miklós pajtást és megtudtam, hogy szüntelen üzeneteket küldözget neki
                    az a Pusztafaluban járt leányrokona...</p>
				<p>Esze Tamás nagyot nézett:</p>
				<p>- A jegyese, öcsém! A jegyese!</p>
				<p>De erre már szegény Tokaji Ferkó nézett még nagyobbat, aztán följajgatott
                    harmadszor is, de a fájdalomtól most már ugy szakadtak a könnyei, hogy még
                    legnagyobb ellensége is megsajnálta volna szegény Tokaji Ferkót, Esze Tamás
                    ügyének holtig-hüséges katonáját:</p>
				<p>- A jegyese!? Akkor meg éppen nem látjuk többet Thuróczy Miklós pajtást! Jaj, az
                    a kis szoknya, hogy tuljárt az eszemen! Ellopta tőlünk, vezér, ellopta! De
                    nyomban indulok s reggelre itt leszek azzal a piszkos paraszttal és ha reggelre
                    nem jönne vissza magától Thuróczy pajtás, őt is magammal hozom, de a lovam
                    farkához kötve! Megmondtam neki, vezér, hogyha egyszer el tudná hajitani
                    magától az Esze Tamás kardját, ezzel a kardommal fogom őt megölni! Meg fogom
                    ölni, vezér, meg fogom ölni! - s keserves zokogásba fult el a hangja szegény
                    Tokaji Ferkónak.</p>
				<p>Nagy szünet támadt erre a Kapoveny-szakadék barlangjában, csak a Tokaji Ferkó
                    könnyei hulldogáltak szüntelenül. Esze Tamás sokáig nézett maga elé, de egyszer
                    mégis megszólalt. A régi, a nagyerejü és kegyetlen Esze Tamás volt már ujra:</p>
				<p>- Rosszul beszéltél, Ferkó öcsém, mert Thuróczy Miklós sohasem fog elhagyni
                    engemet. De most már indulj, mert jön az éjfél. Mégis jól teszed talán, ha őt is
                    szemmel tartod ezen az éjszakán, a faluja ugyis közbeesik a toronyi erdőknek.
                    Nem hiszem el, sohase hiszem el - s kedvetlenül rázogatta hozzá őszülő haját. -
                    Indulj azonnal! Az Isten adjon minékünk sok szerencsét!</p>
				<p>S kedvetlenül rázogatta tovább is a fejét, Tokaji Ferkó pedig eltünt az
                    éjszakában. És az éjszakában nemsokára távoli dobogás hallatszott, mintha
                    legalább százharminc sötét lovas vágtatott volna neki valahol a sötétségnek. A
                    könnyesarcu Tokaji Ferkó dobogott ottan százharminc huszárja élén, hogy
                    kézrekaparintsa virradatig a piszkos Szalontay Györgyöt és hogy a Horváth Annus
                    karjai közül kiszabaditsa mégegyszer és utoljára szegény Thuróczy Miklós
                    pajtását. Aztán elhalt a lovak dobogása, nagy hallgatásba burkolózott a
                    sötétség, csak a csillagok sziporkáztak hideg fényben.</p>
				<p>S nem volt még éjfél se és Tokaji Ferkó kapitány sötét csapatával ott huzódott
                    már el az ujhelyi országut mentében. Balról idáig-rémlett a toronyi erdő, az
                    ujhelyi országuton pedig magános hintó görgött-görgött sebtiben, valami tizenhat
                    Bercsényi-huszár kocogott a hintó mögött s bent a hintóban ott szótlankodott
                    ezalatt Thuróczy Miklós kapitány. S messze-messze a hintó hátában egyre
                    gyakrabban kezdett sóhajtozni szegény Tokaji Ferkó:</p>
				<p>- Miklós, pajtás, ezt még én sem hittem volna terólad...</p>
				<p>...Mert Thuróczy Miklós csakugyan elvergődött valahogy a falujáig s mögötte
                    kitartóan bukdácsolt Orgoványi András. De csak akkor nézett először furcsát,
                    mikor a vaksötétben befordult a portájukra. Mert üres volt a régi ház, sötét
                    volt a nagyudvar meg az istálló, de amire körülnézett volna, váratlanul egy
                    sereg lovas fogta körül őket. És Thuróczy Miklós a kardjához kapott azonnal, de
                    akkor halkan odaszólt a lovasok vezetője:</p>
				<p>- Csendesedjen, urfi, mert békés szándékkal vagyunk itten.</p>
				<p>A nagy Bercsényi Miklós huszárjaiból való volt ez a tizenhat lovas. A meglepett
                    Thuróczyt meg a nagyokat sóhajtozó Orgoványi Andrást mély csendben az istálló
                    mögé vezették el. Ott az istálló mögött fedeles hintó várta őket. És Thuróczy
                    Miklós amire fölocsudott volna, már bent ült a hintóban és a sötétben egyszerre
                    csak érezte, hogy két leánykar fonódik a nyaka köré, az arcára meg szabadjára
                    hulldogálnak a Horváth Annus könnyei:</p>
				<p>- Miklóska... Miklóska...</p>
				<p>S ujjongó örömében elfulva sirdogált Horváth Annus. Messze jártak már az
                    országuton, a hintó repülve görgött, Orgoványi András fönt szótlankodott a bakon
                    s a Bercsényi tizenhat legénye gyors igyekezettel kocogott a hintó két oldalán.
                    Thuróczy Miklós kinlódó gyötrelmeket állt ki ezalatt.</p>
				<p>- Hát az édesanyám nem odahaza fekszik? - kérdezte egyszer a leánytól. - Hiszen
                    nékem azt izented...</p>
				<p>A leány megnyugtatta:</p>
				<p>- Ujhelyben van, Miklós. Már nem tudtuk hazahozni. Csak uralkodj magadon, nem
                    lesz semmi bajod. Háromszor is voltam Bercsényi előtt... Istenem, hogy
                    könyörögtem neki, amig beleegyezett. Most éppen nálunk van...</p>
				<p>- Kicsoda? - riadt föl Thuróczy. - Bercsényi Miklós?! De hisz akkor én rab
                    lettem!</p>
				<p>- Dehogy is lettél rab! - kacagott föl halkan a leány s hosszan elhallgatott
                    utána. Aztán hozzátette: - Ha pedig rab lettél, hát én vagyok a rabtartó
                    gazdád.</p>
				<p>- De hisz nekem virradatra Esze Tamásnál kell jelentkeznem! - kiáltott föl
                    ingerülten Thuróczy.</p>
				<p>Horváth Annus erre már nem felelt. A hintó különben is átzörgött a Ronyva hidján.
                    Itt már lépten-nyomon fegyveres strázsák, cirkáló lovasok álltak az utjokba. A
                    kisérő-huszárok vezetője ilyenkor csak odaszólt valamit félhangon, amire
                    továbbgördült a hintó. Már a fehérbarátok háza mellett huzódtak el, már bent
                    zörögtek a városban. Egyszer csak megálltak: ott csillogott előttük a
                    Szentiványi alispán kuriája, fényözönben.</p>
				<p>Horváth Annus szállt ki elsőnek a hintóból, zavart és kipirult arccal s
                    kézenfogta és ugy vezette maga után Thuróczy Miklóst, aki olyan volt, mint az
                    alvajáró. Már ott állt a leánnyal a világos tornácon, amikor ugy rémlett neki,
                    mintha Orgoványi András ezt sugta volna a fülébe:</p>
				<p>- Megfogtak bennünket, urfi... Ha baj lesz, csak kiáltson utánam, a ködmön alatt
                    hozom a szekercét...</p>
				<p>S Thuróczy bizonytalan léptekkel ment tovább a nagy ebédlő felé. A leány most már
                    remegve vitte maga után, de a kezét egy pillanatra sem engedte el...</p>
				<p>A nagy ebédlő pedig telisteli volt vendégesnéppel. De nem a németek vesztére,
                    hanem a lázadó és gyülölt parasztok, meg az Esze Tamás vesztére itták most az
                    áldomást. A dühtől-veres Bercsényi mindjárt vacsora után kiadta utolsó
                    parancsait, hogy negyednapra meg kell rohanni a szalánci erdőket és ha a
                    parasztok nem törnek ki rájuk, köröskörül föl kell gyujtani az erdők szélét. És
                    este óta nagyokat ittak az urak. A velencei zöldselyem-kárpitokkal teleaggatott
                    ebédlőpalotában, a karos gyertyatartók és a fényszóró csillárok alatt ott
                    kesergett már este óta a kettőstokára elhizott Szirmay István, mert a veszett
                    parasztok minden éléskamráját fölverték s minden jószágát elhurcolták az
                    öregnek. Ott fenyegetőzött Vay Ádám, akinek ezüstveretü görbe kard csillogott az
                    oldalán, hogy ezzel a tulajdon ősi kardjával fogja kettévágni a koponyáját annak
                    a zsivány parasztvezérnek. Nemes, nemzetes és vitézlő Radics András ellenben
                    megelégedett annyival, hogy tizenhatodszor emelte már kupáját az Esze Tamás
                    boldogtalanságára, aki ellen hogy lovasnépével megindul negyednapi virradatra,
                    az Isten őtet ugy éltesse! S a két boltives ablak nehéz függönyei közt ott állt
                    összefont karral a mindig-dühös Bercsényi Miklós s haragra-vont szemöldökkel
                    felelt valamit a rengőhasu Klobusitzky főispánnak, meg a csendesszavu
                    Szentiványi alispánnak. És a pipák füstje alatt, a csatára készülő haragos urak
                    között ijedt mosolyával itt is, ott is feltünt egy pillanatra a szives
                    alispánné. Kedves volt mindenkihez, de egy-egy óvatlan pillanatban, amikor nem
                    figyelt rá senki, növekvő aggodalommal kezdett figyelgetni kifelé, mintha nagyon
                    várt volna valakit. Már éjfélen tul járt az idő, hangos vitatkozás, rekedt
                    énekszó és sürü vivát volt a kuria, amikor váratlanul fölpattant az ajtó s
                    rémült csend állt be erre az ajtópattanásra...</p>
				<p>Mert a váratlan csenden át a zavart és kipirult arcu Horváth Annus lépett be
                    harmattól-csillogó atlaszmentécskéjében s akit maga után vont be a fényes
                    palotába, nem volt senki más, mint Thuróczy Miklós nemes urfi, az Esze Tamás
                    lázadóinak legelső alvezére...</p>
				<p>Belépett a leány remegve és reménykedőn s belekarolt a fiatal lázadóba, aki az
                    első pillanatban lehunyta a szemét. És ahogy beléptek ők ketten, a
                    gyöngyvirágarcu leány, meg a tépettsüvegü urfi, a csend még ijesztőbb lett...
                    Mert hogy Thuróczy Miklóst ezen az éjszakán magával fogja hozni Horváth Annus:
                    csak a dühös Bercsényi tudta s azonfelül Szentiványi alispán, meg ijedtmosolyu
                    felesége. Éjfél óta minden külső neszre figyelgetett már az alispánné s ezért
                    hallgatódzott kifelé és rezzent össze minden pillanatban.</p>
				<p>Mindenki fölugrált, ők ketten pedig kart-karba téve álltak meg az ajtóban. S a
                    fülcsenditő csendben, ahogy ott álltak ketten, még a haragtól bibircsókos
                    Bercsényinek is mosolyra rándult el a bajusza szeglete. És a fülcsenditő csöndet
                    Thuróczy Miklós törte meg először. Thuróczy Miklós ugyanis, ahogy körülnézett az
                    urak seregén és megismerte mindnyájukat, zavartan kérdezte:</p>
				<p>- Hol az édesanyám?</p>
				<p>Ujabb csend lett a felelet. De ezt a második csendet már Horváth Annus törte meg
                    először. A kis Horváth Annus ugyanis ott, mindnyájuk szeme előtt, átölelte
                    Thuróczy Miklóst és ugy mondta neki félig-ijedten, félig-mosolyogva:</p>
				<p>- Édesanyád Nógrádban van... Ó, én Istenem! Ne haragudj rám, de megfogadtam
                    neked, hogyha a két kezem ujjaival kaparlak ki, akkor is megmentelek és
                    hazahozlak...</p>
				<p>- És kelepcébe csalsz! - kapott a homlokához Thuróczy Miklós.</p>
				<p>A leány könyörögve kulcsolta össze a kezét, ám akkor előlépett a dühös Bercsényi
                    Miklós is. De most nem volt dühös többet. Most még e fenekedő nagyurnak is
                    barátságos lett az arca:</p>
				<p>- Ne sokat lamentálj, öcsém! Sőt, ha eszed volna, meg kellene csókolnod a
                    kishugom cipőjét, hogy kihozott a nyomorult pusztulásból. Reggelre elküldelek
                    innét, menjetek, merre a szemetek lát! Én huzlak ki a bajból, én, gróf
                    Bercsényi Miklós, aki szeretnélek felrugni, öcsém, mert utolsó komisz ember
                    lettél, de parolámat adtam reá a hugomnak. Fuj, hogy esz a méreg!</p>
				<p>De erre már Thuróczy Miklós is fölvágta a fejét. Fölvágta a fejét, sötét haja
                    pedig hátralendült a válláról:</p>
				<p>- Gróf ur! Köszönöm a parolát, de nincs szükségem reá! Reggelre én már valóban
                    messze leszek innét, de nem fogok megszökni gyáván, hanem visszamegyek a
                    nagyerejü és kegyetlen Esze Tamáshoz...</p>
				<p>Hej, micsoda düh és káröröm tört ki erre a palotában:</p>
				<p>- Mégy a fenébe!... Vasba kell veretni a lázadót!</p>
				<p>Thuróczy Miklós állt az ajtóban, visszavetett fejjel, keményen, Horváth Annus
                    pedig belekapaszkodott a gyönge két karjával és most már nem eresztette el
                    magától. Szentiványi alispánné Bercsényi elé ugrott s ugy könyörgött neki, hogy
                    könnyekbe fult a hangja. Thuróczy Miklós pedig, ahogy végignézett mégegyszer a
                    fényes urak során, hirtelen csak megtántorodott, mert az asztal végében
                    egyszerre meglátta Szalontay Györgyöt, a szökött végardói birót is. Meglátta és
                    följajgatott keservesen:</p>
				<p>- Héj, Gyuri bátyám, hát magát is itt kell találnom! Hát mégis igaz lett, hogy
                    elhagyta az Esze Tamás szánandó ügyét! Hát igy tartottad meg az esküdet,
                    Szalontay Gyuri! Fuj, de szégyellem magamat, hogy mégis csak büdös paraszt vagy!
                    Menekülj előlem, menekülj, mert a két öklömmel fogom szétverni undok
                    fejedet!</p>
				<p>És magáról megfeledkezve jajgatott most már szegény Thuróczy Miklós pajtás, hogy
                    fájdalmas jajgatása fölverte a palotát. Nem állt már körülötte senki, csak a
                    megrebbent Horváth Annus, aki széttárt karjaival könyörgött feléje. Mindenki más
                    elhuzódott a közeléből, ahogy oly szivrehatóan kezdett jajgatni mélységes
                    fájdalmában. Ám akkor fölállt dülöngve Szalontay György is, keresztbefeküdt már
                    a szeme, ugy próbált mentegetőzni:</p>
				<p>- Miklós urfi... Az Istenre kérem, Miklós urfi...</p>
				<p>De Thuróczy Miklós magánkivül volt féktelen haragjával. És amikor fölemelkedett a
                    tántorgó Szalontay, hogy eldadogjon valamit a mentségére, a jajgató Thuróczy
                    Miklós nagy fájdalmában odakapott a kardjához, kirántotta hüvelyéből s féktelen
                    keserüségében ugy vágta Szalontay felé, hogy a meztelen kard átzugott a palotán,
                    levágódott az asztalra s cserepekben repültek szét a csészék, korsók és
                    palackok:</p>
				<p>- Ebadta parasztja!</p>
				<p>De erre már vérbeborult a feje Szalontay Györgynek is és csak megrohanta Thuróczy
                    Miklóst. És feléje rontott a vércseképü Radics András, meg a dühöngő Szirmay
                    István is. Bercsényi Miklós felindultan kiabált közbe valamit, de nem hallgatott
                    rá senki többet, az alispánné odalobbant Thuróczy Miklós elé, de még az
                    alispánnét is megelőzte a kis Horváth Annus, aki eléjefutott egyedülhagyott
                    vőlegényének s kitárta előtte a liliom-két karját, mint gyönge szárnyait a
                    megriadt madár:</p>
				<p>- Ne bántsák!... Ne bántsák!...</p>
				<p>De e kavarodás közben egy másik kavarodás tört ki odakint az éjszakában. Ám ezt a
                    második kavarodást csak akkor vették észre valamennyien, mikor váratlanul
                    belökték az ajtót és az ajtóban csak fölbukkant a kuszálthaju és lobogószemü
                    szegény Tokaji Ferkó pajtás. A hátában ott tolakodott magasraemelt baltájával
                    Orgoványi András, Thuróczy Miklós urfinak hüséges szolgaembere és még valami
                    husz keserü lovas a szegénylegények rendjéből. Váratlanul fölbukkant a
                    betaszitott ajtóban Tokaji Ferkó, kirántott kardját fogta a két markában és
                    megpillantván a szoba közepén a fegyvertelen Thuróczy Miklóst, a fényes urakat,
                    meg a remegő Horváth Annust, nagy dühtől eltorzulva kiáltott föl:</p>
				<p>- Hát igy kell most viszontlátnunk egymást, Thuróczy Miklós pajtás! Hát mégis
                    csak elhagytál bennünket! Ó, a jóságos Isten legyen most irgalmas tenéked!</p>
				<p>És ahogy ezt kiáltotta, fölkapta rettentő kardját, hogy megölje vele Thuróczy
                    Miklós pajtását. És abban a szempillantásban meghalt volna Thuróczy Miklós
                    pajtás, ha ugyanakkor Tokaji Ferkó elé nem szalad a leány. Elibeszaladt Horváth
                    Annus s gyönge két karjával lefogta a Tokaji Ferkó sujtásralendült két
                    karját:</p>
				<p>- Mit akar, szerencsétlen? Meneküljön innét, az Istenért, meneküljön!</p>
				<p>Tokaji Ferkó, ahogy ijedtében átölelte a leány, fájdalma és szégyene miatt sirni
                    kezdett, hogy ilyen tehetetlen maradt ebben a régóta lesett legutolsó
                    pillanatban. Ugy sirt, hogy zápor módjára hulldogáltak a könnyei, hogy még a
                    nagyurak közül is nem egy zokogni kezdett a nagy részvét folytán, mert
                    megérezték valamennyien, hogy elkövetkezett immár rettentő veszte vitéz Tokaji
                    Ferkó kapitánynak. Csak a haragos Bercsényi Miklósban nem volt semmi részvét. A
                    haragos Bercsényi végső veszedelmében föltépte a vaskarimás ablakot s harsány
                    torokkal kiáltott ki az éjszakába:</p>
				<p>- Fegyverbe! Fegyverbe!</p>
				<p>Erre az ijesztő kiáltásra magárarémült szegény Tokaji Ferkó is. És kitépvén magát
                    a leány ölelő karjaiból, másodszor is két marokra kapta rettentő kardját, de
                    most már nem sirt többet. Mert az asztal végében meglátta a félig-elázott és
                    csufondáros Szalontay Györgyöt. És mielőtt egyet birt volna félreugrani
                    Szalontay György, a kardrakapott urak tömegén át csak keresztülgázolt a
                    veszettmérgü Tokaji Ferkó kapitány s rettentő kardjával olyat vágott a Szalontay
                    fejére, hogy véresen bukott le az asztal alá. És azalatt bus szégyenében oly
                    keservesen orditott a szegény Tokaji Ferkó, hogy kétségbeesett hangja áttört a
                    palotán:</p>
				<p>- Ó, te bestia! Ó, te koszos paraszt! Ez a csapás az embereim kinhaláláért! Ez a
                    csapás az Esze Tamás elárulásáért! Ez a csapás...</p>
				<p>De nem csaphatott le harmadszor is, mert akkor már Thuróczy Miklós rántotta le őt
                    magát hátulról. És mialatt a fölzendült urak a földre teperték, az udvarra
                    betörtek a Bercsényi Miklós gyalogos és lovas legényei és az ajtókban, a
                    tornácon, meg a pitvar körül példátlan kegyetlenséggel kezdték gyilkolni Tokaji
                    Ferkó bennszorult huszárjait. Alig menekültek meg ötvenen ebből a véres
                    éjszakából, de az az ötven szörnyü haraggal vágta magát keresztül a városon és
                    akkor szörnyü átkok között rohant-rohant a mikóházi hegyek felé...</p>
				<p>A szegény Tokaji Ferkó azonban ott maradt a palotán, megkötözve és mély sebektől
                    elboritva. Szalontay Györgyöt is fölszedték valahogy, de szájából-orrából neki
                    is csordogált a vére. Olyan fölzudulás támadt a palotában, meg az egész
                    városban, hogy nem lehet azt elmondani. És Thuróczy Miklós kapitány hiába
                    bocsátkozott térdre a méregtől-fuvó Bercsényi előtt, mert a nagyuri hadak
                    fővezére magánkivül rikácsolt:</p>
				<p>- Kotródj, mert négyfele vágatlak! Hol vannak a Szalontay lovasai? Azok majd
                    elbánnak ezzel a jómadárral - s kirohant a tornácra és ugy rugott egyet a véres
                    és nyöszörgő Tokaji Ferkón. - Hé, ti Szalontay katonái, lökjétek lóhátra ezt a
                    taknyost és vágtatva vigyétek Andrássy Istvánhoz Szendrő várába. Parolámat adtam
                    neki, hogy megajándékozom ezzel a csiszlikkel, ha megkerithetem egyszer. Fuj, te
                    gyalázatos! - s másodszor is rugott egyet a szegény Tokaji Ferkón, miközben
                    fogait csikorgatta.</p>
				<p>És amire utánarohant volna a tornácra a szegény Thuróczy Miklós, meg a kezét
                    tördelő Horváth Annus, Tokaji Ferkót éppen akkor lökték fel egy gazdátlan lóra a
                    Szalontay durva legényei. Fáklyáknak füstös lángjai imbolyogtak a szerteszét
                    elhullt katonák tetemei fölött...</p>
				<p>- Pajtásom, kedves pajtásom! - kiáltott föl Thuróczy Miklós. - Miért tetted ezt
                    velem? Miért nem biztál meg bennem?</p>
				<p>- Tokaji Feri, kedves Tokaji Feri! - kulcsolta össze kezeit Horváth Annus s édes
                    arcán ugy gördültek lefelé a könnyei, mint a gyöngyszemek. - Jaj, mi lesz most
                    magával, szegény Tokaji Feri?</p>
				<p>Szegény Tokaji Ferkó nyöszörgött ugyan iszonyu kinjaitól, de azért föl tudta
                    vágni mégegyszer a fejét:</p>
				<p>- Hej, Thuróczy pajtás, de csunyán viselkedtél!... Jaj, kisasszony, de elárult
                    engemet!... Ha egyszer igen boldogtalan lesz, gondoljon nyomorult sorsomra!</p>
				<p>De nem jajgathatott tovább Tokaji Ferkó, mert a Szalontay durva legényei akkor
                    már odakötözték a lóhoz s kirobogtak vele az éjszaka sürüjébe, hogy nyargalva
                    vigyék el Szendrő várába és átadják őket ottan a reá-fenekedő Andrássy István
                    bárónak. A. pulykatorku Bercsényi Miklós pedig kiadta ujabb parancsait:</p>
				<p>- Fegyverbe katonák, fegyverbe! Nem a mától számitott negyedik napon, hanem már
                    holnap lóra ülünk, hogy leszámoljunk az utonállókkal! Fegyverbe! Fegyverbe!</p>
				<p>És kigyultak erre Ujhely házainak ablakai és készülödni kezdtek Bercsényi Miklós
                    katonái. Fegyverek csörgése, hajduk és huszárok futkosása, lovak nyeritése verte
                    föl az éjszaka szomoru csendjét. Mert soha még egy olyan éjszaka nem borult rá
                    Ujhely városára, mint amilyen volt ez az éjszaka!</p>
				<p>Thuróczy Miklós ott állt ezalatt az ebédlőpalotában, a vakitó csillár alatt és
                    miközben odakint csatába készülődtek az urak s teméntelen szolganépeik, hogy
                    kiirtsák a világ szinéről Esze Tamást, Thuróczy Miklós összekulcsolta a kezét,
                    zavaros fejét pedig leengedte a mellére. A palota sarkában akkor kezdték
                    kötözgetni Szalontay Györgyöt, de Thuróczy Miklós ezt alig hallotta már. Ott
                    állt előtte a remegő Szentiványi alispánné, ugy simogatta a haját: »Miklós fiam,
                    Miklós fiam...« És a karjába kapaszkodva ott reszketett a kis Horváth Annus:
                    »Holnap hazamegyünk...«</p>
				<p>De Thuróczy Miklós semmit nem hallott többet.</p>
				<p>Hanem egyszer mégis meghallott valamit az éjszakában. Messzi-messzi, de egyre
                    közeledő csörtetést. És erre az egyre közeledő csörtetésre fölemelt falfehér,
                    gyürött arcát, összerendült tőle és megvacogott. A szemei meg karikára nyiltak,
                    ahogy suttogva mondta maga elé:</p>
				<p>- Most jönnek értem...</p>
				<p>Csakugyan érte jöttek. Jött pedig érte senki más, mint az a lator, eretnek,
                    országpusztitó, bitang, rezesorru Majos Ferenc gyalogsági kapitány, csakhogy
                    ezuttal valami négyszáz legény vágtatott utána az éjszakában. Mert szegény
                    Tokaji Ferkónak valami ötven megmenekült huszárja nagy kinok között csak
                    elszáguldott még a Mikóháza felé sötétedő Hallgatóhegy alá, de ott aztán össze
                    is esett a lova mind az ötvennek. A Hallgatóhegy fái közt állt azonban szigoru
                    strázsát Majos Ferenc s megbizonyosodván Szalontay György rut árulásáról, de
                    különöskép szegény Tokaji Ferkónak sanyaru állapotjáról, semmit se késve, lóra
                    vetette magát s valami négyszáz dühtől és szégyentől vonagló lovasa legélén ugy
                    kezdett nyargalni Ujhely felé, mint a szél. És bevágtatván Ujhelybe,
                    keresztülgázolt mindenkin s halálracsapott mindenkit, aki szembe mert volna
                    fordulni vele. És az erre kitört kavarodásban berontott a Szentiványi-kuria
                    udvarába s ott lecsuszván a lováról, rettentő talpával berugta az ajtót s öles
                    alakja ahogy bedobbant a félig üres ebédlőpalotába, keservesen eljajgatta
                    magát:</p>
				<p>- Itt vagy hát, Szalontay Gyuri, hogy vert volna meg az Isten! - s odalépvén a
                    vérző Szalontayhoz, félkarjával olyat lóditott rajta, hogy a szélesvállu
                    Szalontay csak ugy repült kifelé. - Fogjátok meg, szerelmes fiaim s kötözzétek
                    lóra!</p>
				<p>És másodszor is körülnézvén a szobában Majos Ferenc, rebellis latroknak huszonhét
                    esztendőt bujdosott rezesorru gyalogsági kapitánya, megint csak eljajgatta
                    magát keservesen:</p>
				<p>- Hová lettél, édes druszám, Tokaji Ferkó? Az Istenért, mondd meg, melyik táján
                    keresselek a nagy világnak?...</p>
				<p>És körülnézvén, nem találta többé a palotában Tokaji Ferkó druszáját, de meglátta
                    Horváth Annust. Horváth Annus könnyektől fuldokló szemekkel lépett a torzonborz
                    óriás elé:</p>
				<p>- Elvitték, bátyám... Elvitték...</p>
				<p>Hej, erre tántorodott meg Majos Ferenc! De olyat, hogy félig megfordult maga
                    körül. És megfordulván maga körül, észrevette Thuróczy Miklóst, aki még mindig
                    ugy állt a csillár alatt összefont karral, mellére bocsátott fejjel, mintha
                    meghalt volna és meghalván, állva maradt volna. Hej, erre tört ki csak Majos
                    Ferenc!</p>
				<p>- Hát igy kell találkoznunk, szerelmes-egyöcsém! Hát igy kellett megcsalatkoznom
                    tebenned! Hát igy csufoltad meg Esze Tamást! Ó, de szánlak, kedves öcsém, mert
                    tudom, hogy holnapra a varjuk fogják megenni ifju testedet! Huszárok, kötözzétek
                    lóra!</p>
				<p>S Majos Ferenc dühtől fuldokló legényei már hurcolták is magukkal a szánandó
                    Thuróczy Miklóst. Rémült csönd borult a meglepett palotára, csak a kis Horváth
                    Annus sikoltott föl váratlanul, mikor vinni kezdték Thuróczy Miklóst. Majos
                    Ferencnek maradt még annyi ideje, hogy mély szánakozással odatekintsen az
                    összeesett leányra:</p>
				<p>- Sirjál csak, hugom, sirjál, most legalább okod van rá... De sokan fognak sirni
                    még itten, Szüz Mária Anyám!</p>
				<p>És sóhajtván egy nehezet, eltünt az ajtón s pillanattal rá valami négyszáz lovas
                    dobogása hallatszott már az éjszakából, de egyre távolodva. Ilyen éjszakát se
                    ért meg soha Ujhely városa! És alig hogy kirobogtak a vakmerő lázadók, egyszerre
                    magárariadt az ájult város. És toporzékoló lován a fehérbarátok rendháza felől
                    csak elévágtatott a dühtől-tajtékzó Bercsényi Miklós is és fejét csapkodva adta
                    ki utolsó parancsait:</p>
				<p>- Csatára, katonák, csatára! Nem a holnaputáni napon, de most mindjárt
                    rajta-megyünk a szemetenszedett gyujtogatókon! Nyargalólovasok, lóhalálban
                    vigyétek meg mindjárt e legutolsó parancsomat! Csatára! Csatára!</p>
				<p>És riadót kezdtek verni mindenfelé és felülőre kezdtek riogni a trombiták
                    köröskörül. És a kivilágitott város utcáin csatarendben kezdtek fölvonulni a
                    fényes daliák, mialatt nyargalólovasok lóhalálban vágtattak már Helmecnek,
                    Pataknak, Terebesnek, egyéb lovasok pedig a Dargóhegy irányába kezdtek
                    előnyomulni, hogy jókor-virradatra lángragyujtsák mindenfelől az erdők szélét.
                    Hanem az a virradat messze járt még!</p>
				<p>És messze járt még a virradat a Kapoveny-szakadékban is, mikor a nyugtalanul
                    hánykódó Esze Tamás elé rezesorru Majos Ferenc odaállitotta a guzsbavert
                    Szalontay Györgyöt meg a halotthalvány Thuróczy Miklóst. S a nagyerejü és
                    kegyetlen öreg értesülvén Tokaji Ferkó siralmas vesztéről, nyakán olyanra
                    dagadtak ki az erek, mint egy kötél s rettentő talpával ott mindjárt olyat
                    rugott a megátalkodott Szalontayn, hogy puffant a hasa, ő maga pedig
                    nyöszörögve vágódott el a barlangban.</p>
				<p>- Vigyétek! - hördült fel az öreg. - Holnap négyfelé repesztetem az egész sereg
                    előtt!</p>
				<p>Aztán Majos Ferenchez fordult: - Ferenc komám, végy magadhoz ezer lovasembert, de
                    hamarjába, verd magadat keresztül a hegyeken, erdőkön, utakon, mezőkön át és
                    Szendrő városából holnap ebédidőre itt légy nekem a sebeiben hörgő vitéz Tokaji
                    Ferkóval! Az Isten adjon tenéked szerencsét hozzá!</p>
				<p>- Igenis, ezredes - dörmögött vissza keményen Majos Ferenc s eltünt a
                    sürüségben.</p>
				<p>Esze Tamás egyedül maradt Thuróczy Miklós kedves-egy-fiával. Thuróczy Miklós csak
                    állt a barlang falánál zugó fejjel, megkötözött csuklókkal, haloványan. A
                    kegyetlen és nagyhirü öreg egészen közel lépett hozzá s nagy fájdalom remegett a
                    hangjában:</p>
				<p>- Hát el tudtál hagyni engemet is, kedves fiam...</p>
				<p>- Tamás bátyám - rezzent föl a fiatal kapitány. - Nem hagytam el soha, de az
                    Istenért, hallgasson meg...</p>
				<p>A nagyhirü és kegyetlen öregnek vérbeborult a feje:</p>
				<p>- Kuss, te takony! - s arculköpte féktelen indulatában. - Terólad majd külön
                    gondoskodok. Száz esztendő mulva is irtózva fognak beszélni undok végedről...
                    Gábor! - kiált ki a sötétbe.</p>
				<p>Két pillanattal rá kemény tartásban jelentkezett Esze Gábor.</p>
				<p>- Hajnalig te felelsz érte! - kiáltott rá a rettenetes öreg. Mert ekkor már
                    testének valamennyi tagja reszketett iszonyatos haragjától.</p>
				<p>Kint az erdőkben nagy sötétség neszelgetett ezalatt. Esze Tamás pihenővackára
                    ereszkedett vissza megint, nyughatatlanul forgott maga körül, csak a mécsvilág
                    sercegett a barlang tulfelőli falánál. S nyugtalan és zavaros félálmában
                    egyszerre ugy rémlett a kegyetlen és nagyerejü ezredesnek, mintha gyenge
                    szoknyasuhogás ütötte volna meg a fülét. Megemelte a sarokból rut gondoktól
                    megszántott homlokát s döbbenettel látta ekkor, hogy a kis Horváth Annus áll a
                    barlang ajtajában. Ott állt Horváth Annus harmattól ellepett meggyszinü
                    süvegecskében, megtépett atlaszmentécskében, viztől-átjárt, csataktól-behányt
                    piros cipőcskében. És az elnyilt szeme! Sötétebb volt az éjszaka sötétjénél s
                    ijedt csepp arca fehérebb volt a gyöngyvirágnál... De még a kis Horváth Annusnál
                    is jobban megijedt a kegyetlen Esze Tamás. A nagyhirü és kegyetlen öreg csak
                    fölugrott erre az édes látomásra...</p>
				<p>- A vőlegényemért jöttem - mondta csendesen a leány.</p>
				<p>Esze Tamás hirtelen krákogni kezdett s odakapdosott az ádámcsutkájához. A leány
                    mögött a félhomályban észrevette Orgoványi Andrást, meg a bánatos szemöldökét. S
                    Esze Tamás körülbelül mindent értett már.</p>
				<p>- A vőlegényemért jöttem - mondta másodszor is a kis Horváth Annus csöndesen, de
                    határozottan. - Thuróczy Miklós kapitányért jöttem...</p>
				<p>A leány édes-szomoru hangjára mély szivbeli fájdalom kezdte hasogatni belülről az
                    öreget, de összeszedvén erejét, sikerült legyőznie magát. Tehát megköszörülte a
                    torkát s igy felelt a leánynak:</p>
				<p>- Rossz helyen keresed, hugom. Mert Thuróczy Miklós elhagyott engemet, Thuróczy
                    Miklós tehát meg fog halni.</p>
				<p>De Horváth Annusnak csak rebbenés se látszott az éjszakánál sötétebb szempilláin.
                    Csöndes volt, szomoru volt, mégis nyugodt maradt:</p>
				<p>- Thuróczy Miklós mindig becsületes ember volt. Én csaltam ki magam után, én
                    akartam magammal vinni, de még engemet is ott akart hagyni, hogy visszajöhessen.
                    Még Bercsényi Miklósnak is szemébe vágta, hogy haláláig igaz katonája fog
                    maradni Esze Tamásnak...</p>
				<p>És itt egyszerre könyörögve tárta szét gyönge karjait a rettenetes öreg felé:</p>
				<p>- Én akartam elvinni, mert az övé akartam lenni. Tamás bátyám, engedje szabadon
                    Thuróczy Miklóst! Az övé akartam lenni!</p>
				<p>De az öreg most lett csak igazán rettenetes:</p>
				<p>- Késő már, hugom. Ha pedig az övé akartál lenni mindenáron, hát ma éjszakára az
                    övé lehetsz. Mindenfelől elárulnak leghivebb embereim. Elég volt! - s olyat
                    dobbant hozzá, hogy megremegett tőle a Kapoveny szakadékja.</p>
				<p>Horváth Annus erre az utolsó itéletre lehajtotta halovány fejét s csöndesen
                    suttogta maga elé:</p>
				<p>- Köszönöm, igy is jól van. Ma éjszakára tehát az övé leszek...</p>
				<p>S lehajtott fejjel megindult kifelé. Orgoványi Andrásnak akkor már a bajusza
                    hegyéről potyogtak lefelé a könnyei. A kegyetlen és nagyerejü öreg intett a
                    kesergő szolgának:</p>
				<p>- A kisasszonyt kisérd el az urfihoz, Esze Gábor öcsém pedig jöjjön hozzám izibe!
                    Te magad is gyere utána!</p>
				<p>Esze Gábor jelentkezett. Az öreg végignézte:</p>
				<p>- Véremből való édesöcsém! Most mindjárt lóra fogsz ülni s gondod legyen rá, hogy
                    jókordélelőtt csatára készülődjenek összes seregeim. Ez rettentő parancsom
                    tenéked!</p>
				<p>- És Thuróczyra ki vigyáz? - vetette közbe a fiatal Esze.</p>
				<p>Hej, erre hördült Esze Tamás! Ökölbe roppant a két marka, ugy orditott:</p>
				<p>- Mars!</p>
				<p>Esze Gábor esze nélkül tántorgott erre kifelé, Orgoványi András pedig nagy
                    bajában ott lábatlankodott ujra a barlang szájában. A lehelletét visszafogva
                    figyelt a dühöngő ezredes minden mozdulatára, akiben tombolt a lelke, ő maga
                    pedig tombolva döngött fel és alá a barlangban. Hosszu, igen hosszu idő telt el,
                    amire lecsendesült valahogy az öreg s összefont két karjával megállt Orgoványi
                    előtt. S szegény Orgoványi András reszketni érezte a lábát, ahogy csüngő
                    szemöldökeit feléje forditotta Esze Tamás, Pedig az ezredes nem haragudott már
                    senkire, sőt most már szomorunak látszott:</p>
				<p>- Hallod-e, Andris szolgám, igazat beszélt-e énnekem a te kisasszonyod? Való-e,
                    hogy Thuróczy Miklós nem feledkezett volna meg énrólam? Esküdj meg nekem erre,
                    Andris szolgám, az édesanyád siri nyugalmára!</p>
				<p>Orgoványi András ijedten tartotta föl a két ujját.</p>
				<p>- Tekintetes ezredes ur! Az Isten ugy adjon nekem étvágyat, ahogy igazat szólok.
                    Minden szava szinvalóság a tekintetes kisasszonynak!</p>
				<p>Esze Tamás ráeresztette ekkor széles tenyerét Orgoványi András vállára s a szeme
                    közé nézett erősen:</p>
				<p>- Hát akkor figyelj most reám, Andris szolgám! A mai éjszakán, ha kimozdul innét
                    valaki, ugy széttépik az embereim, mint a farkasok. Csak egy uton lehet még
                    kibujni: a Kapoveny-szakadék déli végén. De sietni kell, mert virradatra azt is
                    elállják. Onnét szabad még az ut Pelejte falujának. Megértettél?</p>
				<p>Szegény Orgoványi András nagyon is megértette, mert hirtelen lehajolt és
                    megcsókolta az Esze Tamás balkezét. A nagyerejü és kegyetlen Esze Tamás kezet
                    adott neki:</p>
				<p>- Jó katonám voltál és becsületes ember voltál mindig. De siess, nagyon siess,
                    mert közeledik a virradat. Aztán, ha jó dolgotok lesz valamikor, emlékezzetek
                    meg rólam...</p>
				<p>Ezen az éjszakán harmadszor is visszaereszkedett pihenővackára Esze Tamás. A
                    mécsest is elfujta már, de csak forgott maga körül nyugtalankodva, mert aludni
                    nem birt. Egyszer aztán ugy rémlett neki, hogy óvatos neszt és halk suttogást
                    hall kivülről. Zugó fejével fölemelkedett s kihajolt a barlang nyilásán. Sötét
                    volt még, a csillagok hidegzöld szinben tündököltek a szakadék fölött, de
                    itt-ott mintha derengeni próbáltak volna a cserfák csupasz koronái. És e
                    félderengésben ugy rémlett ekkor a kegyetlen Esze Tamásnak, hogy a
                    Kapoveny-szakadék déli kijárója felé két ködszerü árnyék távolodik, mindig
                    távolodik tőle, imbolyogva. Egy magasabb ködszerü árnyék és egy kisebb, karcsu
                    árnyék. Távolodtak, mindig távolodtak tőle s olykor-olykor mintha összesimultak
                    volna. És egy harmadik árnyék is bandukolt a nyomukba s ez a harmadik árnyék
                    felette hasonló volt az Orgoványi András botorkáló alakjához. Nézte-nézte őket a
                    kegyetlen Esze Tamás, mig a három árnyék el nem tünt a ködben. Ott állt Esze
                    Tamás a barlang szájára könyökölve s amikor végleg elvesztek a ködben, egy
                    nagyot sóhajtott utánuk.</p>
				<p>Ekkor már jelentkezett Ungvár felől a virradat. De magasan állott a nap, amikor
                    pihenővackáról ijedten szökött talpra Esze Tamás. Ijedten szökött talpra, mert
                    iszonyu orditással rontott rá a vértől csurgó s három helyen is beszakitott
                    süvegü Majos Ferenc, rebellis latroknak huszonhét esztendőt bujdosott szegény
                    rezesorru gyalogsági kapitánya. Berontott Majos Ferenc s felüvöltött
                    keservesen:</p>
				<p>- Ébredj, Tamás, ébredj! Szendrő alatt piszkos szolganépeikkel megleptek az urak
                    és ugy vertek széjjel, mint szél a töreket! Hogy verekedtünk pedig,
                    Krisztus-Máriám! Hétszáztiz lovasom maradt el halva vagy esett rabságba s magam
                    is alig birtam megmenekülni az uri dögök karmaibul! Vértől vagyok lucskos,
                    Tamás, de az ellenség vére csorog rólam...!</p>
				<p>Esze Tamás villámló szemekkel hallgatta végig Majos Ferenc ijesztő jelentését és
                    ahogy végighallgatta, csüngő szemöldöke még lejjebb csuszott a szeme fölé. De
                    uralkodott magán:</p>
				<p>- Tokaji Ferkó tehát odaveszett. Hijd csak elé a kapitányokat!</p>
				<p>És jöttek az összes kapitányok. Félkörbe álltak meg a vezér körül, lebocsátott
                    homlokkal.</p>
				<p>- Hiveim! - kezdte szárazon az öreg. - Ütött immár végső szabadulásunk órája.
                    Délig állitsátok csatához a kurucokat, mert ebédidő után ki fogunk törni az
                    erdőkből. Ez rettentő parancsom tinéktek! Majos Ferenc hü komám fog megindulni
                    balrul tőlem, Esze Gábor vérszerint való édes-öcsém fog kirontani jobbrul tőlem,
                    magam pedig a szalánci dombokról fogok megereszkedni az urakra!</p>
				<p>- Halál az urakra! Vivát Esze Tamás! - kiáltottak föl a vezérek és
                    kapitányok.</p>
				<p>Ekkor aztán Esze Tamás is fölvetette magát rengőfaru kancájára, hogy
                    körülvágtasson az erdőkben és hogy kileskelődjön itt-ott az erdők széléből. És
                    vágtatni kezdett ekkor Esze Tamás az erdőkben s csak Majos Ferenc kapitány meg
                    Esze Gábor nyargalt lóhalálban a mélyen elbusult ezredes után. De Esze Tamás
                    nagy vágtatása közben hirtelenül visszarántotta szélesfaru kancáját és megállt.
                    Megállt és összerendült. Mert a Bogota-hegy irányából oly szivszaggató vonitás
                    remegett át az ezeresztendős rengetegen, hogy még Esze Tamás is megütődve kapta
                    föl rut gondoktól meggyötört fejét. Az öccsére nézett:</p>
				<p>- Mi ez?</p>
				<p>- Most tépik széjjel a Bogota tisztásán Szalontay Gyurit - mondta Esze Gábor. -
                    Két fának a tetejét hajtották le először a katonák, ugy kötözték oda kezét-lábát
                    a két fatetőhöz és most engedték csak szét a két lenyomott fatetőt. Kemény
                    parancsa volt ez Esze Tamásnak.</p>
				<p>- Helyes, fölötte helyes - bólintott rá Esze Tamás s továbbnyargaltak az
                    erdőkben.</p>
				<p>Azalatt pedig másodszor is átzengett a rengetegen az üvöltés, de még
                    szivetmarkolóbban. És hörgésbe fulladt a vége. Aztán csönd támadt, iszonyatos
                    nagy csönd. Ó, jaj, ilyen halála lett a Bogota-rengetegben Szalontay Györgynek,
                    amiért el akarta hagyni Esze Tamásnak szánandó ügyét!</p>
				<p>Esze Tamás maga ott állt már ekkor a Krizsánhegy legtetején, egy vadkörtefa
                    alatt. És szélesfaru kancája hátáról, hegyes toronykucsmájában, amint
                    szétnézett a vén ezredes, messziről olyannak rémlett fel, mint egy szálfa. És
                    amint szétnézett utoljára az öreg, látta a határmenti havasokat, a Magura és a
                    Beszkidek hótól-elboritott vállait s havas vállaik fölött hamuszinü felhők
                    rengetegét... Aztán dél felé bámult el és tul a Sátorhegyeken, tul a tokaji
                    kupon, látta a Bodrogköz nádibuzogányait, látta az Alföld karimáját, ahol még
                    csillogva bujdosott az őszi napsugár. És Esze Tamás fölsóhajtott magában:</p>
				<p>- Ó, te szépséges Magyarország!</p>
				<p>De aztán elkomorodott s arcának szine olyanra vált, mintha hamuval hintették
                    volna be. Mert a Krizsánhegy tetejéről észrevette ugyanakkor, hogy szemközt, tul
                    a hegy lábánál, az ellenség katonái vonulnak fel az erdők ellen az izsépi ut
                    felől, Terebes és Kázmér irányából, a Helmec-patakon és a Ronyva vizén
                    keresztül. Nézte-nézte őket Esze Tamás és másodszor is fölsóhajtott
                    magában:</p>
				<p>- Ó, te szomoru Magyarország!</p>
				<p>És ahogy másodszor is elsóhajtotta volna magát a kegyetlen és nagyhirü ezredes,
                    váratlanul olyan indulat rázta meg, hogy azt hitte, menten darabokra fogja
                    szétvágni testének minden tagját. Mert a kegyetlen öregnek ekkor, amidőn a saját
                    két vén szemével kellett meglátnia az ellene megindult urakat és szolganépeiket,
                    eszébe jutott minden nyomorult kinlódása, melyet az urakért, szolgáikért, a
                    nemesekért, az elesett népért szenvedett át tizenegy szörnyü esztendő óta s
                    látván most az urak, szolganépeik, a nemesek és az elesett nép rut
                    hálátlanságát, olyan keserüség szállta meg, hogy csaknem elsirta magát a
                    Krizsánhegy legtetején. Nézte-nézte a közeledő ellenséget a kegyetlen és
                    nagyhirü Esze Tamás és eszébe jutott legjobb embereinek iszonyatos veszte: hogy
                    a németek ármányának esett áldozatul Kabay Márton tiszteletes, hogy a gömöri
                    hegyek közt nyolc golyóval a testében esett össze Bakos Gergely lovaskapitánya,
                    hogy darabokra szaggatva szárad már a fákon a nyomorult Szalontay, hogy
                    szégyenletesen menekül most valahol Thuróczy Miklós, hogy temetetlenül széthullt
                    kurucaival vannak tele az erdők bokrai meg a mezei árkok... És ahogy mindezt
                    megjártatta eszében a nagyhirü öreg, fokról-fokra remegni kezdett a szája, mert
                    tudta, hogy az uraknak ármánya mindez és hogy az urak segitségére napok óta
                    gyors lábakkal sietnek immár a császár teméntelen dán, német és vallon katonái.
                    És Esze Tamás végiggondolván magában rut állapotját, reszketni kezdett, mintha a
                    hideg rázta volna s módfölötti haragjában orditozni kezdett a Krizsánhegy
                    legtetején, hogy még rezesorru Majos Ferenc, meg a kemény Esze Gábor is
                    megrendült erre az orditozásra. Hej, hogy kezdett orditani Esze Tamás! Ugy
                    kezdett orditani, hogy a szemei forogtak s megeresztvén szilaj torkát, hangja
                    átzengett az ősrengetegen s zugó visszhangot vert tőle a Dargóhegy, a
                    Kapoveny-szakadék teteje, a Hajaskő, meg a Bogota. A szalánci dombok felé
                    orditott Esze Tamás, mert ott álltak immár csatára készen kurucai:</p>
				<p>- Hiveim! Utolsó hiveim! A világ minden oldalából megindultak reánk, hogy
                    kiirtsanak bennünket! De a hatalmas Isten az ő vesztükre forditja meg
                    fegyvereiket! Jaj lesz nékik, ha kivonom rettenetes kardomat! Készen vagytok-é,
                    kurucok?</p>
				<p>És a szalánci dombok felől harsogva kiáltottak fel a Krizsán tetejéig a
                    kurucok:</p>
				<p>- Készen vagyunk, nagyapánk!</p>
				<p>Esze Tamás megeresztette ekkor rengőfaru lovának kantárszárát s ugy dübörgött át
                    az erdőkön, mintha legalább százhatvan ördög csörtetett volna a rengetegen át.
                    Majos Ferenc és Esze Gábor döbbenettől fakó arccal száguldoztak a végigdübörgő
                    ezredes után, mert megsejtették, hogy elkövetkezett immár az Esze Tamás nagy
                    csatájának legutolsó pillanata. Esze Tamás pedig, csatárakész kurucai felé
                    dübörögvén át a szalánci rengetegen, vad száguldása alatt másodszor is kiengedte
                    harsányerejü torkát:</p>
				<p>- Csatára, fiaim, csatára! Ütött immár az utolsó óra, amikor vagy megszabadulunk
                    a németek jármábul, vagy meghalunk egy rakásban és Magyarországon nem lesznek
                    azontul magyarok! Vonjátok ki megfent kardjaitokat, markoljátok meg
                    buzogányaitokat, kapjátok meg csákányaitokat, Majos Ferenc kenyerespajtásom,
                    Buga Jakab, Nyuzó Mihály, Zöld Demeter hadnagyaim, édes öcsém, Esze Gábor!
                    Botra, fokosra, dákosra, fátrai tótjaim, szatmári hajduim, ugocsai rusnyákjaim
                    és ti, szivemhez nőtt leghivebb fiaim, beregi talpasok! A könyörület ne mozgassa
                    most a sziveiteket, álljuk meg iszonyatos bosszunkat minden ellenségeinken! Hej,
                    hogy esz a méreg! Vágjátok az urakat, mig a párát érzitek bennök! Csatára!
                    Csatára!</p>
				<p>És a szalánci dombok tetején megemelték erre csákányaikat, furkósaikat,
                    dákosaikat, buzogányaikat és ugy orditottak vissza az erdőkön át dübörgő
                    ezredesük elé fátrai tótok, szatmári hajduk, ugocsai rusnyákok s beregi
                    talpasok:</p>
				<p>- Csatára! Csatára!</p>
			</div>
			<div type="chapter">
				<head>NYOLCADIK ÉNEK ESZE TAMÁS KITÖR A HEGYEKBŐL.</head>
				<p> Menjünk, menjünk Munkács felé.</p>
				<p> Már eleget sirtam... </p>
				<p>Ady</p>
				<p> És mikor a szalánci erdők legközepén, ama kopár fensik tetejéről egytől-egyig
                    azt kiáltották a vérszomjas kurucok, hogy: csatára! csatára! - ugyanakkor a
                    messzi sikság pereméről s a lankák oldalairól, az izsépi ut felől, Terebes és
                    Kázmér irányából, a Helmec-patak meg a Ronyva vize tájáról nagy fenszóval
                    zendültek fel az urak és csapataik is:</p>
				<p>- Csatára! Csatára!</p>
				<p>És erre a fölzendült kiáltásra megindultak a fényes daliák és hüséges népeik,
                    hogy megöljék Esze Tamást és szerencsétlen katonáit.</p>
				<p>Hanem ez sereg volt aztán! Terebes irányából nyomultak előre a Forgách grófok,
                    Varannó féktelen urai, mellettük a Gersei-Pethők, akik csupán Sztropkó körül
                    ötvenegy falunak parancsoltak, aztán a gálszécsi Szemerék, kifeszitett
                    ijvesszővel a sisakjuk elején, kékezüst-vörösarany zászlók alatt, ugyszintén a
                    dölyfös Barkóczyak, Abauj, Árva, Szabolcs, Ung és Zemplén kiskirályai, akiknek
                    angyalfő és oroszlán látszott a cimerpajzsukon s ők maguk kettős sisakot huztak
                    a fejükre minden csata előtt. A szélesnyaku Klobusitzky Boly és Zétény falu
                    minden jobbágyait hozta maga után s ott csattogtak a hátuk mögött Kazinczy
                    Andrásnak, hires Zemplén vármegye későbbi hadbiztosának, azonfölül a
                    Füzesséryeknek és az Isépyeknek sok csatákon meghordott családi lobogói. De ki
                    győzné előszámlálni e nagyuri daliákat egytől-egyig! Kázmér falu irányából
                    ezalatt egy másik sereg kezdett előretörni nagy elszántsággal. A gőgös és
                    nagyhatalmu Lónyayak vágtattak e sereg legélén, tépett hadizászlók alatt,
                    sisakjaik pereme fölött pedig magasra kiszökellt hirneves cimerük: az egyenes
                    kardot fölnyujtó páncélos kar. Ott jártatta fényes pejlovát a szőke Sennyey
                    István s balkarját negédesen helyezte a csipőjére, ugyszintén a Zichyek, akiknek
                    pajzsáról messzire csillogott a többszázados jelmondat: Remélve tenni! Nem
                    hiányoztak a deli tartásu Viczmándy-fiuk sem, akiknek vadgalamb röpködött a
                    sisakjuk fölött s a Szentiványiak jöttek utánuk tömött hadirendben. De ki győzné
                    fölsorolni e fényes vitézeket mind! S mialatt Terebes felől a féktelen Forgách
                    grófok nyargaltak már előre és mialatt Kázmér felől a gőgös Lónyay grófok
                    kezdtek előretörni szaporán, azalatt a hatalmas földi urak seregeinek
                    legközepén, a derékhadban is mozgolódás támadt. Lasztóc és Izsép táján állt fel
                    ez a derékhad még hamar-délelőtt. Most aztán, hogy elkövetkezett az utolsó
                    pillanat, maga a fővezér, a méregtől fuvó és sulyos vasakba öltözött Bercsényi
                    Miklós ugrott ki a derékhad legélére. Kiugratott a mezőre, repkedőfarku csődörén
                    fel- és alárohant a ragyogó sereg előtt, csatára szeretett volna tüzelni a
                    méregtől fuvó Bercsényi Miklós, de oly düh emésztette a lázadók ellen, hogy a
                    hang belefulladt pulykabőrös torkába. Elbusult haragjában csak kirántotta hát és
                    magasra emelte feje fölé buzogányát, aztán nekieresztette csődörét a szalánci
                    hegyek irányának s erre a jeladásra egy szempillantás alatt csak zugni és
                    dübörögni kezdett a széles derékhad. Sárga lován ott dübörgött legelől
                    csabacsüdi Dókus Mihály, akik lelki jelességei folytán a nagy Rákóczi Ferencnek
                    lett később az udvar-birája. Messziről meg lehetett ismerni csabacsüdi Dókus
                    Mihályt, mert kardot suhintó vitéz ágaskodott sisakjának rostélya fölött s
                    vörösarany-kékezüst szinü lobogója ott csattogott mögötte egyik hajduja
                    markában. Ott zugtak előre nyulánk paripáikon a bernáthfalvi és sztrippai
                    Bernáthok, tizenhárom falunak birtokosai s pallos ágaskodott ki vaspántos
                    pajzsaikból. Rengő hasával ott fujt és káromkodott a kettőstokáju Szirmay
                    István, akinek minden jószágát fölprédálták a parasztok s ezért káromkodott
                    annyira a nagyeszü Szirmay. Kék és vörös zászlóján hátrafelé mászó rák virágos
                    koszorut tartott a két ollója között... Ott vágtattak e hatalmas nagyurak és
                    hüséges szolganépeik halálbazúgó soraiban a Bessenyeyek, a Garanyba való
                    jobbaházi Döryek, a Körtvélyessek, zászlójukon busuló féllábu fekete daruval a
                    legenyei Pintérek, a márki Stépánok, a mult lapjain oly ragyogó és dölyfös nevek
                    egytől-egyig!</p>
				<p>És mialatt e nagyuri seregek, egyszerre három irányból, repülve rohantak a
                    szalánci erdők ellen, azalatt repülve rohant feléjük a szalánci rengeteg is.
                    Azalatt pedig felhők kezdtek ereszkedni a Magura és Beszkidek havas vállairól.
                    Mert messze-messze, a határmenti hegyormokon napok óta havazott már s ugy
                    látszott, hogy még ma délután vagy holnap virradatra itt is darát kezdenek
                    szitálni a felhők. És mialatt észak felől görögtek, egyre görögtek a
                    havasfellegek, azalatt idelent az urak és csapataik valóságos földifellegei
                    repültek előre, észak felé, a szalánci rengetegnek.</p>
				<p>Hej, micsoda csata lesz még itten, ha egyszer megmozdul az a halott szalánci
                    rengeteg is! A kegyetlen és nagyerejü Esze Tamás legutolsó csatája, aki négy
                    hónappal azelőtt a haldokló Magyarország nevében parancsolta legelső csatájába
                    édes-egy-fiát, a kedvesszemü Thuróczy Miklóst. De hová lett azóta a nyár és hová
                    lett azóta a sok bánattól elszánt Thuróczy Miklós kapitány?</p>
				<p>Ó jaj, messze-messze volt már ekkor Thuróczy Miklós! Jókor délelőtt a gesztelyi
                    országuton repült már vele a hintó, mert menekült Thuróczy Miklós, ifju
                    kapitánya a vén Esze Tamásnak, mint ahogy menekült julius elején ugyanezen az
                    országuton a szegény Rákóczi Ferenc, mialatt szivéből megsiratta nyomorult
                    népét. Menekült már Thuróczy Miklós is és dehogy látta többet, hogy mellette az
                    őszi levegőtől megcsipett arcával gyönyörködik az elsuhanó tájék fölött a kis
                    Horváth Annus s hogy előttük és mögöttük Bercsényi Miklósnak tizenhat
                    kisérőhuszárja nyargal lóhalálban. A harangodi sikság hosszában fut el a
                    gesztelyi széles országut s Thuróczy Miklós nem merte kelet felé forditani a
                    tekintetét, mert megremegett a gondolatára is, hogy a bőcsi mezőn netán
                    fölriadnak a hintózörgésre s fekete csontkarjaikkal utánafenyegetőznek a
                    negyedfél-hónapja temetetlenül heverő kurucok:</p>
				<p>- Jaj, de elhagytál bennünket, kapitány!</p>
				<p>Köpönyege gallérját ráhajtotta a fülére, de a bőcsi mező felől még igy is
                    utánakiabáltak kerengő hollók dandárjai: kár!... kár!... S másodszor is
                    megremegett és halovány lett Thuróczy Miklós, amikor ebédtájban a szendrői erdők
                    szélén itt is, ott is karóbahuzott kurucokat vett észre és bár iszonyattal
                    akarta félreforditani a fejét, elborult szeme nem birt elszakadni e kisérteti
                    látványtól. Ezen az utrészen lehajtott fejjel vágtattak már a Bercsényi
                    huszárjai is, mert keserüségre csordult ki a szivük. Horváth Annus tágranyilt,
                    kiváncsi szemmel nézegette a karóban száradó kurucokat, Thuróczy Miklós meg
                    kinlódva rázogatta tőle a fejét, mintha rosszbetegség szállta volna meg
                    váratlanul. Mert ott ültek a szegény kurucok, végig-végig a szendrői erdők
                    ritkás bükkfái alatt, ültek a karók tetejére rányomva s félig lehunyt pillákkal,
                    szemrehányás nélkül, de mégis alattomos sunyisággal pislogtak rá a maga elől
                    menekülő Thuróczy Miklósra. Rezesorru Majos Ferenc lovasai közül valók voltak e
                    kurucok, kiket az éjszaka vontak nyársba az abauji fölkelt urak, mialatt a
                    szegény kurucok vitéz Tokaji Ferkót akarták kiragadni a dühös ellenség
                    karmaiból. És most, hogy félig karóban sütkéreztek a bágyadt napocska alatt,
                    legtöbbjük régen halott volt már. Aki pedig még életben kinlódott volna közülük,
                    csöndes gúnnyal röhögött Thuróczy Miklósra, avagy zúgolódás nélkül szivogatta
                    utolsó pipa dohányát. És Thuróczy Miklós egyszerre csak szörnyüt kiáltott, mert
                    jaj, az erdő sarkában s egész közel az országuthoz egyszerre csak meglátta és
                    megismerte Tyukodi pajtást is, egy karó hegyén lovagolva. A »legény« Tyukodi
                    pajtás is megismerte a menekülő Thuróczyt, de ahelyett hogy kinlódása közben
                    legalább a nyelvét mutatta volna rá, dudolgatni kezdett nyöszörgő
                    haldoklással:</p>
				<p>Egy szegénylegény az Esze Tamás,</p>
				<p> Magát megvonó Bonohó András...</p>
				<p>S Thuróczy Miklós másodszor is fölkiáltott és eltakarta a szemét. Mert emlékezett
                    rá, hogy ezzel a panaszkodó nótával indult meg nyár közepén a német ellen ő maga
                    is. Eltakarta a szemét és följajgatott hangosan. Repült-repült a hintó, már bent
                    zörgött velük Szendrő várának tágas piacterén, de itt, a tér legközepén
                    egyszerre mélységes bánatu karban zendült meg a haldokló Tyukodi pajtás énekének
                    riasztó folytatása:</p>
				<p>Uruk mellett voltak ketten</p>
				<p> Mintegy lelki-más,</p>
				<p> Jánki Péter,</p>
				<p> Zöld Demeter</p>
				<p> Voltak, mint darázs...</p>
				<p>És erre a mélységes bánatu énekre Thuróczy Miklós megrendülve ugrott fel a
                    hintóban és ahogy körülhordozta szánalmas arcát a téren, német katonáktól
                    körülvéve Tokaji Ferkó egykori lovasait ismerte meg a piactér közepén.
                    Rongyokba takarva, megkötözött csuklókkal énekeltek Szendrő várának piacterén e
                    kegyetlen lovasok, de e szerencsétlen kurucok előtt is lehajtott homlokával
                    mosolyogva töprengett maga elé Kabay Márton tiszteletes ur és előtte ott
                    kuporgott a földön a sebhelyektől elboritott és a saját vérétől vöröslő Tokaji
                    Ferkó kapitány, sulyos vasakkal kezein-lábain. Jaj, megismerte Thuróczy Miklós
                    pajtását a szegény Tokaji Ferkó, fölerőlködött valahogy sajgó lábaira és vad
                    indulattól lobogott a szeme, ahogy fölemelte és megrázta bilincses karjait:</p>
				<p>- Ó, kisasszony, Annus kisasszony, megvert az Isten, hogy annyira szerettem
                    magát! Ó, kisasszony, emlékezzen meg a szegény Tokaji Ferkóról, ha nagyon rossz
                    dolga lesz valamikor!</p>
				<p>A hintó csak lépést döcögött már s Horváth Annus kelletlenül fordult oda bájos
                    arcával a rabok csoportja felé. Ám a hires-vitéz Tokaji Ferkó akkorra másodizben
                    is megemelte bilincsekben csörgő karjait és ugy rázta meg őket Thuróczy Miklós
                    felé:</p>
				<p>- Jaj, pajtásom, Thuróczy Miklós egyetlen pajtásom, hát mégis elárultál engemet!
                    Megesküdtünk pedig egymásnak a legenyei temetődomb tetején, a holdvilágnál,
                    hogy aki elhagyná egyszer az Esze Tamás kardját, az árulót meg fogja ölni a
                    másik! Jaj, pajtásom, Thuróczy Miklós egyetlen pajtásom, te elhagytál bennünket
                    és én nem ölhetlek meg mostan, mert te ölted meg ifju életemet! Az Isten verjen
                    meg, egyetlen pajtásom!</p>
				<p>Erre a feneketlen átokra fölugrott a hintóban is a halovány Thuróczy s a két
                    kezét könyörögve tárta ki Tokaji Ferkó sebekben kinlódó pajtása felé, mialatt a
                    maga elé mosolygó Kabay Márton tiszteletes azt suttogta szünetlenül:</p>
				<p>- Dulce est pro patria mori.</p>
				<p>Fölpattant a hintóból Thuróczy Miklós:</p>
				<p>- Pajtásom, Tokaji Ferkó egyetlen pajtásom! Az Istenre kérlek, hallgass
                    meg...</p>
				<p>- Nem hallgatlak meg! - orditott rá szegény Tokaji Ferkó, miközben láncos kezeit
                    összecsattogtatta. - Halld meg hát, hogy ott fogok elevenen megrothadni egy
                    bécsi börtönlyukban, te pedig nagy ur leszel. Az Isten verjen meg, ahányszor az
                    eszedbe jutok! De vigyázz, jaj, nagyon vigyázz magadra, mert egyszer még bosszut
                    fog állani értem Esze Tamás! Fussál, mindig fussál előle, merre a két szemed
                    lát!</p>
				<p>Szegény Thuróczy Miklós már-már le akart szökni a hintóból, hogy odarohanjon és
                    magához ölelje mégegyszer szegény Tokaji Ferkó pajtását, mert Tokaji Ferkó akkor
                    már ugy csattogtatta bilincses karjait, hogy szavát nem lehetett hallani. De
                    Horváth Annus ugyanakkor odakiáltott Orgoványi Andrásnak:</p>
				<p>- Hajtsunk, Andráskám... Az Istenért, hajtsunk!</p>
				<p>Orgoványi András mély bánattal odacsapott a lovak közé... Messze jártak már a
                    nógrádi országuton, amikor Horváth Annus kis kezét odatette a Thuróczy Miklós
                    vállára, aki Szendrő óta tenyerébe lehajtott fejjel könnyezett:</p>
				<p>- Hallod-e, Miklós? Nyár óta türtem már, de most azt mondom: elég volt! Mit
                    jajgatsz ezek után a zsiványok után? Rászolgáltak! A hazád pedig ott van, ahol
                    én vagyok!</p>
				<p>Messze látszott már a hátuk mögött Szendrő vára, de Thuróczy Miklós még egyre a
                    két tenyerében tartotta lehajtott fejét. És a Nógrád felé futó országutról
                    egyszer-egyszer visszatekintett még Horváth Annus és aközben Szendrő várán is
                    tul, a végtelen messzeségben, mintha a ködbeborult Dargóhegy rémlett volna
                    feléje. Ködök és felhők borongtak már a Dargó fején, ugy tetszett, hogy havaseső
                    szakad a messzi-messzi Zemplén vármegye határán s Horváth Annus, ahogy nehéz
                    szivvel visszanézegetett a Dargó felé, könnyek csillantak meg az éjszakánál
                    sötétebb szemeiben és csak föl-fölsóhajtott magában:</p>
				<p>- Szegény Esze Tamás...</p>
				<p>...Kár volt pedig sajnálni a nagyerejü és kegyetlen Esze Tamást! Mert Esze Tamás
                    talán ugyane pillanatban vetette rá magát rengőfaru kancájának széles hátára,
                    mialatt csüngő bajuszáról csakugy szakadt lefele a hólé. Mert ömlött már a
                    havaseső s az esőtől és hótól lucskos szalánci erdők legközepén Fecske cigány
                    meg Daruláb nevü dádétársa egyszerre csak szájába dugta a pikula sipját és a
                    következő pillanatban a szalánci erdők legközepén fölvisitott a szivettépő harci
                    ének, amelynek lázadó ütemeire annyit, de annyit sirtak valamikor a
                    felsőmagyarországi édesanyák:</p>
				<p>Hát az anyád él-e még?</p>
				<p> Hát a fia ép-e még?</p>
				<p>S meghallván a régi dalt az utolsó csatájukba induló kurucok, igen sokan hangosan
                    fölzokogtak. Fecske cigány viszont és Daruláb nevü dádétársa, mihelyt megadták
                    a hadrariogató jelet, fülük mellől kitépték a tyuktalut, pikulájukat a hónuk alá
                    csapták és akkor kinyujtván ösztövér lábszáraikat, az erdők legsürüjében vacogva
                    próbáltak iszkolni Terebes irányának. És közbe-közbe, ha megállapodtak egy-egy
                    szempillantásra, rémülten hallották, hogy a szalánci erdők alatt lovak
                    nyeritenek már, emberek jajgatnak, kardok csengenek és meg-megremeg a föld a
                    havaseső zuhogásán át is és közben-közben átrendül a hegyeken az Esze Tamás
                    orditása...</p>
				<p>Mert ekkor állt már Esze Tamásnak az urak ellen való legnagyobb csatája!</p>
				<p>Mert mialatt az urak fényes seregei szilaj robogással száguldoztak, egyszerre
                    három irányból is, a szalánci rengetegnek, hogy megöljék Esze Tamást, váratlanul
                    csak megeredt a hideg eső és az erdők sürüjében fölrikoltott az Esze Tamás uj
                    csatákra lelkesitő indulója. És a hideg esőben, a szélső fák közül csak
                    kibukkant ugyanakkor az első szegénylegény. A kordovánképü és sokat kódorgott
                    Buga Jakab volt ez a szegénylegény, meg-megdidergett sovány gebéje hátán s
                    néhány szünetig sürü pislogással bámult rá a balszárnyra, melynek legelején a
                    gőgös Lónyayak vágtattak peckesen. Fölbukkant a szélső fák mögül a savanyuszáju
                    Buga Jakab, ám mögötte fölbukkant a csüngőhaju Zöld Demeter is egy másik gebén,
                    de mezitláb és ahogy elrobogtak előttük a Lónyayak daliái, Buga Jakab csak
                    hátrafordult az erdőbe és megemelte csákányát:</p>
				<p>- Gyerekek! Csókoljon meg homlokon az Isten! Hujj!</p>
				<p>És erre a kiáltásra csak kitörtek az erdők alól a Buga Jakab meg a Zöld Demeter
                    árva legényei. Ki lovon hadonászva, ki a csupasz talpaival csattogva a sárban,
                    ki csákányt forgatva, ki bunkósbottal mindössze és csak neki, neki az uri
                    seregek oldalának! És amire fejhez kaptak volna a Lónyayak, a Sennyeyek, a
                    Viczmándyak, meg a Zichyek, már ott fujt és prüszkölt és irtózatos buval
                    csapkodta őket Buga Jakab, csapkodták őket és a lovaikról lefelé ráncigálták
                    őket a bojnyikok, a Zöld Demeter árva mezitlábasai, meg a fátrai hajdemákok. A
                    Bányaerdő cserfái közül pedig ugyanakkor lefelé zudult a dombok oldalain az a
                    hamis, istentelen, tolvaj, ördögi praktikáju, eretnek, országpusztitó,
                    tökéletlen, bitang Majos Ferenc is, rebellis latroknak huszonhét esztendőt
                    bujdosott szegény rezesorru gyalogsági kapitánya. Ám ezuttal lóhátról
                    kurjongatott ő is, valami négyszázhetven bánatos lovas csattogott a nyomában s
                    rezesorru Majos Ferenc csak belezudult a jobbszélről fölkanyarodó Forgách grófok
                    oldalába, mialatt szabadjára eresztette kétségbeesett hangját:</p>
				<p>- Fiaim, éhes szép fiaim! Gyilkoljuk le e bitangokat, kik a ganaj németek oldalán
                    akarják megölni hires kis hazánkat! Hujj!</p>
				<p>- Huj-rá! Hujj! - kiáltották vissza Majos Ferenc bánatos lovasai és ugy szakadtak
                    rá a Forgách grófok dölyfös daliáira, hogy fél-szempillantás alatt
                    szétforgácsolták őket. Meglátta azonban Forgáchék nagy szorultságát a
                    pulykatorku Bercsényi s a derékhadból mindjárt hatszáztiz huszárt inditott a
                    segitségükre. De szemközt, pontosan Szalánc irányából akkor már megmutatkozott
                    Nyuzó Mihály is. És féligcsupasz mezei lődörgői ugy repültek előre, mint a sebes
                    szél! S a szaporán hulldogáló esőben, a megdagadt ugarháton gyaloghajduit és a
                    puskás mezei hadakat parancsolta a halálba a méregtől fuvó s ide-odavágtató
                    Bercsényi Miklós:</p>
				<p>- Meg kell ölni az országháboritó latrokat! Az utolsó lábig öljétek meg őket,
                    katonák!</p>
				<p>Gyaloghajduk és puskás mezei hadak a latyakban csattogó talpakkal indultak meg a
                    Nyuzó Mihály féligcsupasz, lődörgő legényei ellen. A derékhad részéről
                    ugyanakkor seregének egész harmadát küldte a csatába a pulykatorku Bercsényi,
                    mialatt förtelmesen káromkodott. Szemközt pedig megmutatkoztak már az ugocsai
                    rusnyákok is, kiknek a hadarócsép volt egyetlen fegyverük, ám e hadarócsép ellen
                    anyaszült ember képtelen volt védekezni. És Buga Jakab mögé ugyanakkor
                    lelkendezve rohantak segitségül az Esze Gábor nagyerdei kanászai, mert az
                    erőskaru Esze Gábor vezette az egész jobbszárnyat. És a rekedttorku Majos Ferenc
                    mögé ugyanakkor a sárban csattogó csupasz talpaikkal rohantak segitségül a
                    szatmári bitanghajduk. Micsoda csata volt ez! A Kozmától Cselejig elnyuló
                    szántásokon, a Helmec-patak és a Ronyva vize partjain fojtogatták egymást urak
                    és parasztok s magyarok haldokoltak mind a két parton! Az eső meg a hó oszlopban
                    zuhogott már ekkor, már-már kiöntött partjai fölött a Helmec-patak, meg a Ronyva
                    vize és a Helmec-patak is, meg a Ronyva vize is halott magyarokat rengetett a
                    habjai fölött. S e megszorult és legutolsó pillanatban maga Bercsényi Miklós
                    ugratott hadainak legélére s magasra vágta fel fringiáját:</p>
				<p>- Utánam, magyarok!</p>
				<p>És belevágtatott a dühöngő kavarodás legközepébe...</p>
				<p>De amikor Bercsényi Miklós belevágtatott volna a kavarodás legközepébe,
                    hirtelenül megrázkódott a széles mező s legalább félezer nyeritő lónak patáitól
                    rendültek meg köröskörül a hegyek és az erdők. És szemközt, de messze-messze
                    még, félezer dübörgő lovas legelején, csak feltünt egy gyászsüvegü óriás és
                    ahogy a csatahely felé dübörgött vele vihogó kancája, csattogó patái alól
                    toronymagasra csappant fel a sár és a kurucok megszorult ezrei ugyanakkor
                    fölharsantak a halottaktól feketedő mezőkön:</p>
				<p>- Itt van már Esze Tamás! Vivát Esze Tamás!</p>
				<p>Csakugyan, Esze Tamás ezredes közeledett ott a Kapoveny-szakadék irányából... De
                    hogy közeledett, könyörülő Uristen!</p>
				<p>Zugó tenger hátán ennyi rémülettel vágtat felénk a fekete gálya. Hegyes kucsmája
                    az összekuszált fejebubján ágaskodott a nagyhirü ezredesnek, bus szemöldöke ugy
                    csüngött immár, mint az ereszhéj, lobogó szemeit sötéten forgatta bus
                    szemöldökei alatt, varnyuszárnybajsza messzire uszott utána, a balkarján meg
                    olyan pajzsot rengetett, mint egy ladik feneke. Hát még a csákánya! Hát még a
                    csatacsillag, mely a jobbcsipője fölött zörgött! Hát még a buzogánya! S a csata
                    felé való vágtatásában mégegyszer kiengedte keserü torkát Esze Tamás:</p>
				<p>- Uram-Jézus! Itt van immár a legutolsó óra, hogy minden árulóinkon megálljuk
                    hihetetlen bosszunkat! Te adj minékünk szerencsét hozzá! Halál az urakra! Halál
                    a németekre! Hujj!</p>
				<p>A kurucok ezrei pedig föltekintettek mégegyszer a könnyező égre és azt kiáltották
                    egyakarattal:</p>
				<p>- Jól beszélsz, öreg! Segitsen meg hát mibennünket az Ur Jézus meg Szüz Mária
                    édesanyánk! Hujj!</p>
				<p>És ekkor Esze Tamás is belekeveredett a csatába. Ott hánykolódott és bukdácsolt
                    Esze Tamás feje körül a Szüz Mária kopott libertás-lobogója s amikor veszett
                    lovasaival meg beregi talpasai élén a vén ezredes belezudult volna ebbe a
                    legvéresebb csatájába, egyetlen roppanással áttörte az urak katonáinak
                    legközepét...</p>
				<p>De ki tudná elbeszélni ezt a csatát! Bercsényi Miklós tizenkétszer rohanta meg a
                    nagyerejü és kegyetlen Esze Tamást, ám az ezredes tizenharmadszor is a lova
                    patái alá teperte őket. Zugott a szél, csapkodott a havaseső, Esze Tamásról
                    csorgott a véres hó, rengőfaru lováról szakadt az eső meg a tajték, de
                    estetájban már Legenye dombjai fölött hajszolta és kaszabolta a menekülő urakat
                    Esze Tamás.</p>
				<p>És mégis, amire elősettengett volna az alkonyat, mégis Esze Tamás ezredesnek
                    kellett menekülnie a csatatérről. Mert az alkonyat leple alatt csak megérkeztek
                    a csatahelyre a Zenta alól rohanvást-rohant német csapatok. Megérkeztek a
                    brandenburgi zászlóaljak, Kiss Balázs ezredes világhires császári huszárjai,
                    nagyszáju horvátok és kegyetlen vallonok. És az egyre ereszkedő szürkületben,
                    mialatt köröskörül kilenc falu égett már röpködő tüzözönben, a szitáló eső
                    alatt, a legenyei dombok legtetején, elhunyt talpasainak holttestei fölött
                    csatázván harcolt Esze Tamás, hogy ugy zuhogott róla a hólé meg az ellenség
                    vére, mintha dézsával öntözgették volna nagysüvegü fejét.</p>
				<p>De hiába erőlködött Esze Tamás, hiába duzzadtak ki halántékain az erek, mert
                    estetájban a legenyei dombok alatt már őt magát is lehuzták a lováról, a
                    csizmáit lehuzták hatalmas lábairól, ködmönét meg leráncigálták a nyakából.
                    Legalább hatvanhárom nagy ur, kegyetlen vallon és dühös brandenburgi rohanta meg
                    a nagyerejü és kegyetlen Esze Tamást s ladikhoz hasonló csatapajzsának
                    vaspántjain ugy csattogtak már az ütések, hogy tüz csapott fel a kardok,
                    csákányok és buzogányok iszonyu csapásai alatt. Menekült már mindenki. Messze
                    bujdosott már rezesorru Majos Ferenc is, valahol Barancs puszta földjein s
                    halott kurucok feküdtek szanaszét a legenyei dombokon meg a lucskos szántások
                    alján. És Esze Tamás, közeledni látván immár nyomorult végét, mégegyszer
                    kiengedte bánattól hörgő torkát. Ez a legutolsó orditása végigszállt a velejtei
                    halmok meg a gercselyi erdők fölött, hogy meghallotta a Barancs határában
                    menekülő Majos Ferenc is:</p>
				<p>- Pajtásom, Majos Ferenc pajtásom! Ha élsz még valahol, fordulj vissza és vágtass
                    felém teméntelen lovasaiddal! Ha pedig meghaltál volna valahol, ugorj talpra a
                    tulvilági sirodból és rohanj ide eszed nélkül, avagy ess kétségbe és halj meg
                    másodszor is, mert most akarják megfogni Esze Tamást, hogy megpiritsák elevenen!
                    Majos Fe-re-enc! Ma-jos Fe-re-e-eenc!</p>
				<p>Ó, jaj, meghallotta ezt a bánattól hörgő orditást Majos Ferenc! Barancs határában
                    bujdosott már ekkor kemény lovasaival, de mégegyszer és utoljára visszafordult
                    az Esze Tamás orditására. Visszafordult Majos Ferenc, visszafordultak vele
                    összes lovasai és nagy félkört futván be a széles mezőn, riasztó sürüségben
                    kezdtek csattogni és dübörögni a csatatéren, hogy az urak meg a német ebek
                    buzogánycsapásai alól kiráncigálják mégegyszer Esze Tamást. Éjszaka volt immár,
                    kilenc falu égett köröskörül. Esze Tamás akkor már a Ronyva vizéig leszoritva
                    verekedett ijesztőn. És amikor Majos Ferenc mégegyszer és utoljára berobogott
                    volna a csatába, Esze Tamás gyalogláb dulakodott már. Az egyik Szemere éppen
                    akkor ugy csapta alkapcsán, hogy ettől a csapástól kitörött az egyik zápfoga, ám
                    Esze Tamás kiköpte véres zápfogát, de olyan erővel, hogy arculköpvén Szemerét,
                    kiütötte vele a Szemere balszemét. És nagy szorultságában odaugorván Esze Tamás
                    a Ronyván álló vizimalomhoz, fölemelt egy malomkövet és akkor megfeszitvén
                    karjait, a malomkövet annyi méreggel zuditotta a ráfenekedő urak és németek
                    legközepébe, hogy legalább kilencen haltak meg ott a lovaikkal együtt. Ám
                    meghalt volna Esze Tamás is, mert egyesegyedül harcolt immár uraknak és
                    németeknek sáskasokasága ellenében. De e nagy szorultságában megérkezett a
                    csatahelyről rezesorru Majos Ferenc s Esze Tamásig törvén magát, kiengedte
                    feneketlen torkát:</p>
				<p>- Menekülj, ezredes!</p>
				<p>És akkor Esze Tamás ezredes is fölvágta magát rengőfaru kancájára s bus
                    tekintetét meghordozván mégegyszer a csatahelyen, kiengedte bánattól hörgő
                    torkát:</p>
				<p>- Munkács felé, fiaim, Munkács felé!</p>
				<p>És akkor rengőfaru lovának hasába vágta széles sarkantyuit Esze Tamás. De nem
                    menekült sokáig, mert nem engedte égő haragja. Barancs és Gercsely határán tul,
                    a Tapoly és az Ondava folyók nagy sikságán még azon az éjszakán uj csatába
                    bocsátkozott. Hej, hogy harcolt Esze Tamás és hogy harcoltak a kurucok!
                    Verekedtek a terebesi országutnál, Kazsu és Bodzásujlak határában, éjfél előtt
                    négyszer kezdtek uj csatát a Binyó-kocsmánál s Gercsely, Hardicsa, Szürnyeg és
                    Garany falvai tüzbe gyultak ki ezen az éjszakán. De most már Esze Tamás
                    gyujtogatott és most már tiz-tizenöt falu határában csatáztak leirhatatlan
                    vitézséggel a szertehulldogáló kurucok. Napokon át csatáztak. Egy-egy délben
                    összeverődtek itt is, ott is, de alkonyat táján megint csak szétverték őket a
                    Bercsényi huszárjai, a bosszuért lihegő urak és a császár kegyetlen csapatai. Az
                    Ondava meg a Tapoly sárbaveszett sikságán keserves napok és éjszakák óta harcolt
                    már Esze Tamás és harcoltak a kurucai, de ugy, mintha a sátán katonái lettek
                    volna. Nappalonkint hideg permeteg szállt, éjszakánkint föl-föltetszett Munkács
                    irányából a növekvő hold, Esze Tamás pedig egyre hátrált ezalatt. És sietnie
                    kellett, mert a Bodrogközön át, Boly és Zétény irányából brandenburgi
                    zászlóaljak törtettek az oldalába, a Tiszahát felől pedig kegyetlen vallonok és
                    a Deák Pál óbester huszárjai huzódtak fel Ung vármegye irányának, hogy hátába
                    kerülvén a nagyhirü ezredesnek, összes parasztjaival együtt kiirtsák a föld
                    szinéről.</p>
				<p>De nem kellett félteni Esze Tamást! Az Ondava és a Tapoly kicsapott ugyan a
                    medréből, ám a kurucok átusztak az áradásokon is és elérvén ekkor a hét mérföld
                    hosszuságu Nagyerdőt, Abara és Málca között megrohanták a brandenburgiakat és
                    bár a hidegtől erősen reszkettek a kurucok, most már ők verték széjjel a
                    brandenburgiakat s legalább háromszáz császári katonát fojtottak bele a
                    Verbonyik iszapjába. Rezesorru Majos Ferenc pedig ugyanekkor Bercsényi huszonhat
                    lovasát fullasztotta bele a Medvec ingoványos sásai közé. Egyfolytában tiz nap
                    óta harcolt és hátrálva-hátrált immár Esze Tamás a tizszeres ellenségek
                    ellenében, a kurucok kiszorultak immár Zemplén keleti határáról is, melynek
                    egész vidékét elárasztotta a Latorca meg a Laborc, de mégsem Esze Tamás fáradt
                    el, hanem az urak meg a németek eresztették le először vértől-csepegő
                    kardjaikat. A nagy Bercsényi Miklós látván ugyanis a magyarok pusztulását s
                    szivéből megindulván az Esze Tamás vitézségén, kiadta kemény parancsait:</p>
				<p>- Elég volt, katonák! Hisz odaát is testvéreink vannak!</p>
				<p>Esze Tamás a tüzek kormaitól olyan fekete volt már ekkor, mint az ördög. És
                    ekkor, amidőn Ung vármegye földjén csatázott immár, gondolt még valamit, mert
                    sok ész és nagy furfang volt Esze Tamás fejében. Megparancsolta ennélfogva a
                    kanászoknak, hogy széledjenek el a Nagyerdőben, a fátrai tótoknak, hogy a
                    Vihorlát meg a Babiagura járatlan utjain át szökdössenek hazafelé s
                    megparancsolta a beregi talpasoknak, meg az ugocsai rusnyákoknak, hogy
                    rejtezzenek a kősziklák mögé. És eltengetvén valahogy bus napjaikat, várjanak,
                    szivszakadtan várjanak, amig egyszer ujból üzenni fog értük.</p>
				<p>Nagyerdei kanászok, fátrai tótok, beregi talpasok és ugocsai rusnyákok széledezni
                    kezdtek ekkor, de még messziről is vissza-visszanézegettek s ugy bucsuztak nehéz
                    szivvel a kegyetlen és nagyhirü ezredestől:</p>
				<p>- Ne felejts el bennünket, öreg!</p>
				<p>Hideg ősz lett ekkorára, november közepe is elmult már. És egy ilyen késő
                    novemberi napon megmaradt katonái elé állt ki Esze Tamás és vezetni kezdte őket
                    Munkács irányának. Még aznap este elvonultak Ungvár alatt, Máriás-zászlóik
                    suhogva usztak a levegőben. Másnap elhagyták Munkács várát is és mialatt a
                    lefogyott kurucok huzódtak, mindig tovább huzódtak kelet felé, voltak emberek,
                    akik saját szemeikkel látták, hogy estetájban titokzatos kékes lángok gyultak ki
                    a hazájuktól bucsuzó kurucok zászlai fölött. És hire terjedt nemsokára, hogy
                    Esze Tamás katonáinak maga Szüz Mária küldte ezt a tulvilági biztatást, hogy e
                    rejtelmes tüzek védelmükre legyenek földi ellenségeik ellenében. Meghallotta ezt
                    a hirt Bercsényi Miklós is és bus keserüséggel hajtotta le a fejét.</p>
				<p>Negyednapra ezután megállt Esze Tamás Tarpa nevü, földig leégett szülőfaluja
                    fölött, egy alacsony dombtetőn. Gyalog állt a dombon Esze Tamás, mert érezte
                    immár, hogy hosszu ideig nem lesz szüksége ezentul rengőfaru lovára. Megállt
                    Esze Tamás, Majos Ferenc pedig mégegyszer és utoljára csatarendbe sorakoztatta
                    lovasait a domb lábánál. Mögötte sorakoztak fel a Buga Jakab bojnyikjai, a Nyuzó
                    Mihály angyalai, meg a Zöld Demeter mezitlábasai. Oldalvást ott vacogott a
                    pikulájával Fecske cigány, meg Daruláb nevü dádétársa s bajrahivó jel gyanánt
                    megint tyuktalu ágaskodott a fülük mögül. És Esze Tamás megállván a domb
                    tetején, keresztbefonta nagyerejü karjait, bus szemét pedig meghordozta
                    vékonynyaku kurucain és akkor igy szólitotta meg őket:</p>
				<p>- Fiaim! Csatáinknak vége van immár...</p>
				<p>- Ugy legyen! - rikkantott lelkesülten Fecske cigány, ám ugyanakkor olyat csapott
                    a szájára Zöld Demeter, hogy a müvész hasraesett a sárban.</p>
				<p>Esze Tamás odanézett haragosan s aztán folytatta:</p>
				<p>- Csatáinknak vége van immár, de nem hosszu időre. Nemsokára üzenni fogok
                    utánatok, fiaim és tudom, hogy nem fogok megcsalódni tibennetek...</p>
				<p>- Mind ott leszünk, öreg! - kiáltottak fel a kurucok.</p>
				<p>- Ti most menjetek hát és meg se álljatok Moldováig. Keressétek fel ott Thököli
                    király őnagyságát, Petrőczy és Ubrisi nagyhirü vezéreket és mondjátok el nekik,
                    hogy Esze Tamás becsülettel csatázott. És ha jeladást kaptok majd tőlem megint,
                    hozzátok őket magatokkal. Ha pedig meghaltak volna akkorára, ássátok ki őket
                    sirjaikból, kötözzétek lóra őket és ugy gyertek vissza velük hires kis hazánkba.
                    Tudjátok-e, miért mondom ezt néktek, fiaim?</p>
				<p>- Nem tudjuk, öreg! - kiáltottak vissza bánatosan a kurucok.</p>
				<p>- Azért, fiaim, mert szükségünk van a nagy urakra. Most is azért vertek le
                    bennünket és azért nem állhattuk meg dühös bosszunkat, mivelhogy az urak nélkül
                    indultunk meg és emiatt árulások követték egymást mindenfelől. Lettek tehát az
                    urak a császár cinkosai, minket meg lázadóknak hirdettek széjjel. Pedig mi
                    vagyunk az utolsó magyarok, mert lázadni, lázadni, lázadni teméntelen
                    ellenségeink ellen: csak ez mentheti meg nyomorgó kis hazánkat. De nem az urak
                    és papok ellen kell lázadni, hanem mindnyájunknak együtt mindenki ellen kell
                    lázadni, aki nem tartozik a vérünkhöz! Értsétek meg, fiaim!</p>
				<p>- Értjük, öreg, értjük! - kiáltották csaknem könnyezve a kurucok.</p>
				<p>Esze Tamás sóhajtott és nagyot fujt:</p>
				<p>- Hiszen akadt hiba mibennünk is, de csüggedni azért sohasem szabad. Mert ha most
                    egyenetlenséggel ver is az Isten, de feljön még a nap, amikor egy táborban
                    leszünk, mi összes magyarok és lerázzuk magunkról minden ellenségeink láncait.
                    Csak sohasem csüggedni, fiaim! És ha nyolcszor vernek szét bennünket,
                    kilencedszer megint csak elülről kell kezdeni. Titeket én most elküldelek, mert
                    olyan idők következnek reám megint, hogy az Isten irgalmazzon meg szánandó
                    fejemnek! Most, hogy leszakadt fölöttem minden, ott kezdem ujra, ahol kezdtem
                    tizenegy kinlódó évemmel ezelőtt. Tudjátok-é, hova indulok el most egymagam,
                    fiaim?</p>
				<p>- Hová indulsz el, öreg? - kiáltottak fel kiváncsian a kurucok.</p>
				<p>- Hát Bécsbe, hogy hazahozzam Rákóczi ő szent felségét! Ha öt esztendőmbe kerül,
                    de hazahozom és amire üzenni fogok utánatok, a Kárpátok tetején köröskörül
                    lobogni fognak az uj tábortüzek!</p>
				<p>- Bécsbe indulsz el, öreg? - kiáltották rémülettel a kurucok.</p>
				<p>- Igen, Bécsbe - folytatta Esze Tamás. - Ne is maradjon vissza e tájékon senki
                    más, csak Buga Jakab és Zöld Demeter, mert a jövő héten már halálra fognak
                    keresni mindenkit. Most tehát indulj meg, Majos Ferenc komám, induljatok meg,
                    fiaim, Moldova felé, köszöntsétek ott a nevemben nagy tisztelettel Thököli Imre
                    király őnagyságát és emlékezzetek meg néha rólam is, mert rettenetes napok
                    következnek reám!</p>
				<p>- Sosem felejtünk el, öreg! - kiáltottak fel könnyes arccal a kurucok. - Mindig
                    az eszünkben leszel!</p>
				<p>És akkor a nagyerejü és kegyetlen Esze Tamás előtt mégegyszer és utoljára
                    meghajtották ócska zászlóikat a kurucok. És akkor fölsorakozván, elől a lovasok,
                    hátul a talpasok, Majos Ferenc után és lengő lobogóik alatt mély neszben
                    megindultak Moldova havasai felé. Távolodtak, egyre távolodtak a dombon álló
                    Esze Tamástól, ám sokszor visszanézegettek még és olyankor azt kiáltozták:</p>
				<p>- Ne felejts el bennünket, ezredes!</p>
				<p>Buga Jakab meg Zöld Demeter akkor már elbucsuzott Esze Tamástól azzal, hogy a tél
                    beálltáig itt fognak bujkálni a tájékon. És akkor maga után vezetvén csontos
                    gebéjét a két nevezetes szegénylegény, a Verhovina felé vette kóbor utját mind a
                    kettő. Messze jártak már ők is, amikor a felhők mögül kibujt a gyönge napocska s
                    fáradt verőfényét ráteritette éppen egy zörgő kukoricás szélére. Ott aztán, a
                    gyönge napocska alatt, a zörgő kukoricás szélén letelepedett a két öreg kódorgó.
                    Buga Jakab hanyattdőlt, maradékbagót helyezett a zápfogára és köpködvén tőle,
                    nagy élvezetében kihányta hasát a sápadt verőfénynek s félszemmel odasanditott
                    az árva Zöld Demeterre:</p>
				<p>- Mit busulsz, kenyeres? Látszik-e még az öreg?</p>
				<p>Zöld Demeter átfogott lábszárral bánkódott a kukoricás partján s fölpislogván a
                    tarpai domb irányának, megvakarászta savószinü bajusza sarkát:</p>
				<p>- Már nem látszik. Haj-haj, megdöglünk a télre!...</p>
				<p>...Esze Tamás akkor már csakugyan nem állt a dombtetőn. Mert amikor eltüntek
                    szeme elől idegen országokba kibujdosó katonái, amikor a kukoricás elfödte Buga
                    Jakabot, meg Zöld Demetert, nagy bujában Tarpa felé indult meg a dombtetőről.
                    Nem nézett sem jobbra, sem balra. Döngő csizmáival áthaladt fölperzselt és
                    lakatlan faluján s gyászszinü kucsmájában nemsokára fölbukkant a
                    Tiszaparton.</p>
				<p>A Tisza két nap óta áradni kezdett már s zavaros vize duzzadtan rohant lefelé. De
                    a Tisza szélén ott vesztegelt a komp és a Tisza partjának meredekje alatt ott
                    gubbasztott még az öreg révész kalyibája. És a döngő léptekre a kalyibából
                    kinézett ijedten a fehérhaju öreg s megpillantván a hidason a nagyerejü és
                    kegyetlen Esze Tamást, megrémült, összekulcsolta a kezét és motyogni kezdett
                    magában. S motyogva botorkált fel a kompra és a zugó Tisza tetején hajtani
                    kezdte a tulsó part irányának, mialatt fehér pilláival ijedten pillogott Esze
                    Tamásra.</p>
				<p>Ám szörnyü is volt az alakja e pillanatban a nagyhirü és kegyetlen Esze Tamásnak.
                    Tornyos kucsmája hátratántorodott a feje bubján, rut szemöldöke lefelé csüngött,
                    varnyuszárnybajusza lefelé csüngött, lyukas ködmön volt a vállain s meztelen
                    dákos volt bedugva a tüszőjébe, S tornyos kucsmája, harsogó keselyüorra, csüngő
                    bajusza, rettentő csizmája, mind, de mind tele volt aludtvérrel, lobogó szemeit
                    meg vadul forgatta csüngő szemöldökei alatt. Sebesen haladt a komp a zugó Tisza
                    hátán s a vén ladikos rátapadván ijedt arcával a nagyhirü ezredesre, halkan
                    imádkozni kezdett és közben fölsusogott:</p>
				<p>- Tamás...</p>
				<p>Esze Tamás meghallotta és megismerte ősz apjának hangját, de nem nézett oda.
                    Ahelyett megemelte ökleit s hangtalanul kezdett fenyegetőzni nyugat felé. Onnan,
                    nyugat irányából, füst és pernye feketedett idáig. És akkor, hogy vén apján
                    kivül senki más nem látta a világon, hirtelen keresztberakta nagyerejü karjait,
                    aztán megcsuklott és sirni kezdett Esze Tamás is. Ugy sirt, hogy hangja nem volt
                    a sirásának, csak a könnyei patakzottak lefelé. De olyan könnyek estek ki a
                    szeméből, mint egy borsószem. S e borsónagyságu könnyek legörögvén a bajuszáról,
                    belepotyogtak a Tiszába. És akkor megindult a havaseső is, ragyát vert a Tiszán,
                    végigcsapkodta Esze Tamást, akinek könnyei összefolytak esővel és hóval, a
                    németek vérétől megitatott ruhája pedig vérezni kezdett s ez a megeredt vér
                    pirosra festette a Tisza közepét.</p>
				<p>A komp nesztelenül uszott ezalatt a tulsó partnak.</p>
				<p> (Vége.)</p>
			</div>
			<div type="chapter">
				<head>JEGYZETEK</head>
				<p>Az »Esze Tamás« történelmi adatait a következő helyekről szedtem össze:</p>
				<p>Thaly Kálmán: A hegyallyai zendülés. (A székesi gróf Bercsényi-család. II. k.,
                    173-218. o.)</p>
				<p>Márki Sándor: A parasztháboru 1697-ben. (II. Rákóczi Ferenc. I. k., 141-158.
                    o.)</p>
				<p>Takáts Sándor: A hegyaljai zendülés. (Budapesti Szemle, 1910 január.)</p>
				<p>Babotsay Izsák, Tarcal város nótáriusának naplója. (Zemplénvármegyei Adalékok.
                    1903.)</p>
				<p>Olasz-Liszka város kiraboltatása 1697-ben, (U. o. 1908.)</p>
				<p>Kobb generális Majos Ferenc ellen. (Kobb Farkas dühös pátenseket küldözget a
                    zempléni falvakra a »Tolvay, Istentelen, hamis, Országpusztitó, ördöghi
                    practikáju, Thekéletlen« Majos Ferenc bujdosó hadnagy ellen 1677-ben. U. o.
                    1909.)</p>
				<p>A Tokay-lázadás. (U. o. 1909.)</p>
				<p>Ujabb adat a Tokay-lázadás történetéhez. (U. o. 1910.)</p>
				<p>Tolcsvai Nagy János felkoncoltatása 1697-ben. (U. o.)</p>
				<p>Soós Elemér: A tokaji vár története. (Esze Tamást Barkaszón elfogják. U. o.)</p>
				<p>Az 1697-iki parasztmozgalom lefolyása Sárospatakon. - U. o. 1910. (A két pataki
                    jezsuitának a császárhoz intézett későbbi fölterjesztésében azt olvassuk, hogy
                    mikor a kálvinista lázadók éjszaka megrohanták Patakot, a vár sáncának bokrai
                    mögül karddal piszkálták ki a jezsuitákat, mialatt féktelen örömükben igy
                    kiáltoztak: »Itt vannak, itt vannak az ebadta papok!« Hic sunt, hic sunt a cane
                    dati sacerdotes!)</p>
				<p>K. J.</p>
			</div>
		</body>
	</text>
</TEI>