<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU00970" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Kincskereső kisködmön</title>
				<author>
					<persName>
						<surname>Móra</surname>
						<forename>Ferenc</forename>
					</persName>
					<date from="1879" to="1934">1879-1934</date>
					<idno type="VIAF">73857588</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">36341</measure>
				<measure unit="pages">89</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Kincskereső kisködmön</title>
					<date>2003-07-29</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00900/00970"/>
					<respStmt>
						<resp>Original Electronic Edition</resp>
						<name>Werner Zsolt</name>
						<name>Mészáros Atilla</name>
						<name>Szabolcsi József</name>
					</respStmt>
					<bibl type="printSource">
						<title>Kincskereső kisködmön</title>
						<author>Móra Ferenc</author>
						<pubPlace>Budapest</pubPlace>
						<publisher>Móra</publisher>
						<date>1967</date>
						<ref target="https://mek.oszk.hu/00900/00970"/>
					</bibl>
				</bibl>
				<bibl type="firstEdition">
					<title>Kincskereső kisködmön</title>
					<author>Móra Ferenc</author>
					<date>1951</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T6"/>
			</ns1:eltec>
		</xenoData>
		<revisionDesc>
			<change when="2021-07-06"/>
		</revisionDesc>
	</teiHeader>
	<text>
		<body>
			<div type="chapter">
				<head>SZÉPEN SZÓLÓ MUZSIKA</head>
				<p>Hol volt, hol nem volt, volt a világon egyszer egy körte-muzsika, amelyik arról
                    volt nevezetes, hogy csak akkor szólt, ha jó gyerek fújta.</p>
				<p>Ezt pedig én onnan tudom, hogy az enyim volt ez a csodálatos körte-muzsika. Ahogy
                    most az életem hajlatáról visszanézek az elejére, egész eddig a körte-muzsikáig
                    látok vissza. Ami előtte volt, az elmosódik előttem, mint hajnali kép a hosszú
                    fasorban.</p>
				<p>A szépen szóló muzsikát valami játékáruló tót embertől kaptam, amiért
                    telemerítettem a fakupáját friss vízzel a vásárkút vödréből.</p>
				<p>Nagyot húzott a jó ember a kupából, aztán körülnézett a játékosponyván:</p>
				<p>- Nos, kisfiú, hát most már mit adjak én neked, amiért vizet hoztál a Jano
                    bácsinak? No, adok neked egy körte-muzsikát.</p>
				<p>Szép volt az a körte-muzsika, szép volt, az egyik fele pirosra volt festve, a
                    másik sárgára, de biz én azért mégiscsak jobban szerettem volna valami fütyülős
                    farkú lovat. Mondtam is a Jano bácsinak, hogy van már nekem körte-muzsikám
                    otthon.</p>
				<p>- Jaj, fiúcska, csakhogy ez nem olyan körte-muzsika ám, mint a többi - motoszkált
                    a tót fanyelű bicskájával a körte-muzsika sípján. - Ez olyan muzsika, hogy csak
                    addig szól, míg jó gyerek fújja. Nézzem no: jó gyerek vagy-e, meg tudod-e
                    szólaltatni?</p>
				<p>Belefújtam a muzsikába: hát olyan szépen szólt, hogy örömömben tátva maradt a
                    szám. Nem tudtam, ma sem tudom, mit csinálhatott a sípjával az az ezermester
                    tót, de egészen úgy tilliózott, mint a sárgarigó.</p>
				<p>- Csak aztán mindig ilyen szépen szóljon! - tátogatta utánam a tót bácsi a
                    harcsaszáját.</p>
				<p>De bizony szólt ez még szebben is, mert mire hazaértem, akkorra minden fortélyát
                    kitanultam a körte-muzsikának. Ha csak a számhoz érintettem, halkan kacagott,
                    mint a vadgalamb; ha rövideket fújtam bele, csattogott, mint a fülemüle; tudtam
                    vele süvölteni, mint a pirók, csikorgatni, mint a csíz.</p>
				<p>Még édesanyámnak is fölsütött a mosoly az orcáján a muzsikaszóra. Pedig
                    éjjele-nappala csupa szomorúság volt akkoriban, ahogy a beteg húgocskámat
                    virrasztgatta. De még az is felnyitotta a bágyadt szemét, szegényke, és
                    megvillant benne az öröm, ahogy megszólalt:</p>
				<p>- Szép mucita! Fúadd méd, bátókám!</p>
				<p>De még az öreg Titulász doktor is megbiztatott, amikor délután bekocogott
                    hozzánk. Megcirógatta a beteg sápadt kis arcát, aztán megtörölgette a
                    pápaszemét. Mert akkoriban majd mindig harmatos lett a pápaszeme, ha lehajolt a
                    húgicámhoz.</p>
				<p>- Úgy, úgy, öcsikém - borzolta föl a hajamat a homlokomon -, csak hadd szóljon az
                    a világszép muzsika, ha öröme telik benne ennek a lenge
                    nádszálkisasszonynak.</p>
				<p>A lenge nádszálkisasszony, szegényke, fáradtan elmosolyodott, én pedig
                    rikoltoztattam a muzsikámat, hogy csak úgy zengett bele a ház.</p>
				<p>- Elég lesz már, kis muzsikásom - törülgette le anyám a verejtéket a homlokomról,
                    mikor már bekönyökölt az este az ablakon.</p>
				<p>Az ám, csakhogy édesapám meg akkor tért haza a szőlőből, neki is be kellett
                    mutatnom a tudományomat.</p>
				<p>Meg is csudálta illendően. Azt mondta, egész erdőre való madár van elbújva ebben
                    a csudadudában. Csakhogy azt is hozzátette, hogy ilyenkor már alszik minden
                    jóravaló madár.</p>
				<p>Borongós volt a homloka az apámnak, lekaptam a számról a körte-muzsikát. De ebben
                    a percben megszólalt a beteg.</p>
				<p>- Enim mucita, én fúok - áradt felém szájacskájából a forró lehelet, s ahogy
                    erőtlen kezeit fölemelte, úgy libegtek azok az alkonyat barnaságában, mint
                    haldokló fehér pillék.</p>
				<p>Ijedtemben megállt a szívem verése, és magamhoz szorítottam a körte-muzsikát. A
                    kerek világért se adhatom én azt oda senkinek.</p>
				<p>Ki akartam osonni az ajtón, de édesanyám megfogta a kezemet.</p>
				<p>- Hát sajnálnád tőle, fiacskám? - kérdezte szomorúan.</p>
				<p>- Hiszen úgyse tudja fújni - nyújtottam oda kelletlenül a muzsikát -, nem értenek
                    ehhez a lányok.</p>
				<p>Csakugyan nem tudta. A csöpp szájához vitte, de mindjárt visszabágyadt a
                    kezecskéje.</p>
				<p>- No, mondtam, ugye? - kaptam diadalmasan a muzsika után, de szegénykém odább
                    rántotta a kezét.</p>
				<p>- Nem adom, enim mucita! - nézett rám haragosan, s bedugta a játékot a vánkoskája
                    alá.</p>
				<p>Én pedig kisompolyogtam a szobából, és elkeseredve ültem ki az udvarra a
                    ribizlibokrok alá. Már akkor esti imádságukat végezték a fülemülék, de én úgy
                    éreztem, engem csúfolnak.</p>
				<p>- Tudsz-e te így, híres körte-muzsikás? - mintha csak ezt csattogták volna.</p>
				<p>Elfakadtam sírva, bementem a házba, s azon ruhástul végigdőltem a vackomon. Ott
                    aztán álomba is ríttam magamat.</p>
				<p>Nem értek rá velem törődni azon az éjszakán, amelyiknek olyan szomorú lett a
                    hajnala.</p>
				<p>Mert hajnalodott már, mire fölébredtem, és a zsebemhez kaptam.</p>
				<p>- A körte-muzsikám! - motyogtam ijedten. Mert azzal álmodtam, és úgy rémlett,
                    mintha a zsebembe tettem volna.</p>
				<p>Ahogy kijózanodtam az álomból, áttapogatóztam a tisztaszobába, ahol a
                    húgocskámnak a nagyágyban vetették meg a betegágyat.</p>
				<p>Anyámat az asztalra borulva nyomta el a fáradtság, húgocskám lázas arca, mint a
                    rózsa, piroslott az éjjeli mécs gyönge fényében. Odalopództam az ágyhoz, és
                    benyúltam a vánkos alá.</p>
				<p>- Megvagy! - dobbant nagyot a szívem, ahogy megéreztem a kezemmel a
                    körte-muzsikát.</p>
				<p>Boldogan suhantam vele kifelé. Mikor az ajtóba értem, nagyot lobbant a mécses.
                    Megrettentem, s ahogy visszafordultam, mintha rám szegezte volna szegény kis
                    testvérkém a nagy fekete szemét.</p>
				<p>Olyan fényesnek láttam és olyan szomorúnak, hogy ijedtemben kiejtettem a kezemből
                    a játékot. Nagyot koppant a küszöbön, fölriadt rá az édesanyám:</p>
				<p>- Te jársz itt, fiam?</p>
				<p>Én már akkorra fölmarkoltam a körte-muzsikát, és szó nélkül kotródtam vissza a
                    vackomba. El is aludtam mindjárt, de előbb bedugtam a kincset a vánkosomba, a
                    lágy pihe közé. Ott ugyan meg nem találja a húgicám, akármilyen okos
                    kislány!</p>
				<p>Ó, bár megtalálta volna, de nem is kereste soha többet!</p>
				<p>Mire fölébredtem a nagy csöndességre, akkorra koporsóba is tették a lenge
                    nádszálkisasszonyt. Bordács keresztanyám imádkozgatott mellette, mert apámék a
                    temetés után jártak.</p>
				<p>Keresztanyám nagyon bele volt feledkezve az imádságos könyvbe, s nem vette észre,
                    mikor én az asztalra fektetett koporsócska mellé suhantam. Kicsit magas volt
                    nekem a ravatal, lábujjhegyre pipiskedve akartam a testvérkém kezébe lopni a
                    körte-muzsikát, azon pihésen, tollasan, ahogy a vánkosból kihúztam, de vézna
                    ujjacskái már nem tudták megszorítani.</p>
				<p>- Vidd el, Marika, neked adom - súgtam neki.</p>
				<p>Virágszagú szél libbent be a nyitott ablakon, kicsit meglebegtette, meg is
                    zizegtette a szemfödélkét.</p>
				<p>- Nem kell, bátyókám, én még ennél is szebb muzsikát hallgatok ezután - ezt
                    ragyogta vissza testvérkém arca, és nekem hirtelen fájni kezdett a szívem.</p>
				<p>Akkor éreztem életemben először fájdalmat úgy, hogy senki se bántott.</p>
				<p>Szomorúan csúsztattam a zsebembe a körte-muzsikát, és három napig nem is volt
                    kedvem elővenni. Hanem akkor egyszerre gondoltam egyet, amitől kedvre
                    derültem.</p>
				<p>- Muzsikálok a sírja fölött, hátha szebbet álmodik tőle - szaladtam ki a
                    temetőbe.</p>
				<p>Az isten kertje csak egy futamodásnyira volt a házunktól, hamar odaértem, és
                    átöleltem a fejfát, amelyen már hervadozott a körömkevirág koszorú.</p>
				<p>- Ide hallgass, testvérkém!</p>
				<p>Azzal belefújtam a körte-muzsikámba, és eljajdítottam magam. Akárhogy erőlködtem,
                    a körte-muzsika nem szólalt meg.</p>
				<p>Hiszen az csak addig szólt, míg jó gyerek fújta! Szívszakadva értettem meg, hogy
                    már nem vagyok jó gyerek.</p>
			</div>
			<div type="chapter">
				<head>A CINEGÉK KIRÁLYA</head>
				<p>Most már tudom, hogy a kishúgom torokgyíkban halt meg. Akkor még az orvosok se
                    nagyon ismerték ezt a bajt, gyógyítani se tudták. Azzal se igen törődtek, hogy
                    egyik gyerekről könnyen ráragad a másikra. Arra meg nyilván senki se gondolt,
                    hogy én a körte-muzsikával a halált hordhatom a zsebemben.</p>
				<p>Gyerekkönny hamar kicsordul, hamar fölszárad. Egy-két nap múlva a nagy szomorúság
                    után már egész vígan éltem világomat. A kukoricaföldünkön találtam egy szép nagy
                    tököt. Arról eszembe jutott, hogy jó lenne cinegét fogni.</p>
				<p>A cinegefogás nekem mindig kedves téli mulatságom volt. Persze nekem nem az orrom
                    fogta a cinegét, mint a mostani gyerekeknek. Tökből csináltam a cinegefogót,
                    kitettem a kerítés tetejére vagy a kút kávájára, s estefelé már rendesen benne
                    jajveszékelt a szegény kis fogoly:</p>
				<p>- Nyitni kék, nyitni kék, nyitni kék!</p>
				<p>Ilyenkor én mindig a két tenyerem közé csuktam a fekete sapkás kis madarat, s
                    lestem vele Messzi Gyurkát, az öreg csőszt:</p>
				<p>- Nézze, Gyurka bácsi, milyen cinegém van nekem!</p>
				<p>- Milyen ugyan? - neszelt ki Gyurka bácsi a nagy báránybőr sapkából, aztán
                    kelletlenül legyintett a kezével. - No, ezért ugyan kár volt azt a szép nagy
                    tököt elprédálni, hiszen ez csak olyan paraszt cinege.</p>
				<p>- Hát van másforma cinege is?</p>
				<p>- Meghiszem azt, hékám. A cinegék királya, az a valami. Azt kellene megfogni,
                    gyerekem. Az viszi a szerencsét a házhoz.</p>
				<p>No, erre én mindig elszomorodtam, és kiröpítettem a markomból a paraszt
                    cinegét.</p>
				<p>- Küncsücsü, küncsücsü, küncsücsü! - kiabálta vissza hálásan a madárka a sövény
                    ágai közül, de én bizony meg nem vigasztalódtam arra, hogy ő most már kint
                    csücsül. Eszem-lelkem csak a cinegekirályon volt már nekem akkor.</p>
				<p>- Hát aztán milyen királyuk van a cinegéknek? - faggattam Gyurka bácsit. - Van
                    annak koronája is?</p>
				<p>- Van ám, szolgám! Kék koronája, rózsaszín palástja, fehér mellénye, piros
                    csizmája van a cinegekirálynak. De legkönnyebben megismerszik arról, hogy hosszú
                    fekete bársony a szakálla. A kerek világon egy madárnak sincs olyan.</p>
				<p>Attól fogva aztán mindig lestem a cinegekirályt, de sohase került elő. Hallani se
                    hallott róla senki, csak Messzi Gyurka, az pedig mindig fabulás ember volt. Az
                    édesapám meg is pirongatta érte, hogy mit ámít ilyen mesékkel.</p>
				<p>- Nem mese az, Márton szomszéd - erősítgette az öreg. - Láttam én egyszer még a
                    fészkén is a nádasban. Még a szavát is hallottam. Azt mondta, hogy: csitt,
                    csitt!</p>
				<p>- Álmodta kend azt, bátya - nevetett az édesapám, s magam se igen hittem többet a
                    cinegék királyában.</p>
				<p>Hanem ekkortájt megint hírt hallottam róla. Messzi Gyurka újságolta, hogy mikor
                    hajnalban kerülte a szőlőt, látta a cinegekirályt a bogáncskórók tetejében.</p>
				<p>- Most nyáron? - vetettem ellen. - Hiszen télen van a cinegék járása, mert
                    olyankor nincs nekik mit enni az erdőben.</p>
				<p>- Drótoztasd össze a fejedet, öcsém, hogy szét ne vesse az a nagy ész! - fortyant
                    föl az öreg. - Nem úgy van ám az a cinegekirálynál, mint a szegényfajta
                    cinegénél; az akkor jön-megy, amikor ő akar. Vizsgázza a népeit, ahogy neki
                    tetszik.</p>
				<p>Hát ez jutott eszembe most, ahogy ezt a szép nagy tököt megláttam. Megcsináltam a
                    fogót, és kitettem az ól tetejére, szerencsét próbálni.</p>
				<p>Egy kis óra múlva látom ám, hogy valami hosszú farkú madárkára csapódik rá a
                    kelepce ajtaja.</p>
				<p>- Jaj, tán a cinegekirály! - dobbant nagyot a szívem, s nyargaltam oda az ólhoz
                    ész nélkül.</p>
				<p>Az volt az csakugyan. Kék a feje, fehér a melle, rózsaszín a háta, fekete bársony
                    a szakálla. Szakasztott olyan, amilyennek Gyurka bácsi mondta. Még a szava is
                    az: - Csitt, csitt!</p>
				<p>Ijedten nézett rám az aranyszínű szemecskéjével, ahogy a markomba vettem. De nem
                    haragosan csittegett, csak félénken. Úgy, hogy egyszerre megfájósodott a szívem,
                    mert a testvérkém utolsó tekintetének az emléke nyilallott bele. Egyszerre
                    szétnyitottam a markomat:</p>
				<p>- Eredj haza, cinegék királya, a népeidhez!</p>
				<p>A madárka kirebbent a kezemből, de nem surrant el mindjárt. Háromszor-négyszer
                    körülrepkedett, mintha mondani akarna valamit:</p>
				<p>- Csin-csin-csin - csengett a hangja, mint a karácsonyi angyal kis
                    ezüstcsengője.</p>
				<p>Engem hirtelen végigborzongatott a hideg, s ahogy befutottam a szobába
                    édesszülémhez, egyszerre eszembe jutott, amit Messzi Gyurka mondott:</p>
				<p>- No, nem tudom, nem szalajtottam-e el a szerencsemadárral a szerencsémet.</p>
				<p>El biz azt, másnap már én is ott feküdtem a tisztaszoba nagyágyában, este elővett
                    a láz, s Titulász doktor bácsi énfelettem is törülgette már a pápaszemét:</p>
				<p>- Torokgyík biz ez, lelkem, mint a másiké volt!</p>
				<p>Ettől fogva aztán napokig nem tudtam magamról semmit. Csak arra emlékszem, hogy
                    amint egyszer fölnyitottam a szememet, nagy fekete madár gubbaszkodott az ágyam
                    végiben. Olyanforma volt, mint a holló, s ahogy a szemét rám szegezte, dideregni
                    kezdtem.</p>
				<p>- Kergessék el, kergessék el! - sikoltottam el magamat.</p>
				<p>Nagy riadalom támadt arra a szobában. Az édesapám, az édesanyám, a Titulász
                    doktor, mind a madarat hajszolta.</p>
				<p>Nem ért az semmit. A madár felröppent, keringett körülöttem, s mikor leszállt,
                    közelebb volt hozzám, mint azelőtt. Utoljára már a fejemnél ült a csúf fekete
                    madár. Csak hallottam, ahogy az alsó, felső csőrét egymáshoz reszelte, de látni
                    nem láttam, mert a szememet nem mertem kinyitni.</p>
				<p>S ekkor egyszerre valami halk csittegést hallottam a szobában.</p>
				<p>- Csitt, csitt, csitt, csitt!</p>
				<p>De erre már bátorságra kaptam, és kinyitottam a szememet:</p>
				<p>- Hiszen ez a cinegekirály!</p>
				<p>Az volt az csakugyan, de alig lehetett ráismerni. A szeme égett, mint a tűz, a
                    szakálla lobogott, mint a zászló, égnek meredt minden tolla, s kis csőre
                    csattogott, mint valami kard.</p>
				<p>- Csitt, csitt, csitt, csitt! - vágott a fejéhez haragosan a nagy fekete
                    madárnak.</p>
				<p>- Segítsetek neki! - néztem könyörögve apámékra, de meg se moccant senki. Ült
                    mindenki mereven, és kisírt szemmel nézett maga elé.</p>
				<p>De nem is kellett segítség az én cinegekirályomnak. Sürgött-forgott, cikázott,
                    mint a villám, a nagy, otromba madár körül, amely hiába kapkodott utána.
                    Utoljára nagyot koppantott a fejére, arra fölrebbent a nagy lomha madár,
                    károgott egy keserveset, és kilebbent az ablakon.</p>
				<p>- Csin-csen, csincsen - csilingelt utána diadalmasan a cinegekirály
                    ezüstcsengettyűje. Én pedig felültem az ágyban és elnevettem magamat:</p>
				<p>- Jaj, de jó, hogy elment!</p>
				<p>Szüleim sírva-nevetve borultak rám, és boldogan kérdezték:</p>
				<p>- Ki ment el, lelkem gyermekem? Hiszen nem volt itt senki.</p>
				<p>- Dehogynem volt! Hát az a nagy fekete madár? Elkergette az a kis cinegekirály,
                    ni! - mutattam rá a madaramra, aki a fogas szélére szállt pihenni.</p>
				<p>- Nini, észre se vettük! - tekintett oda édesapám. - Bizonyosan az előbb repült
                    be, mikor szellőztettünk. Nagyon helyes kis madár, szakállas cinegének
                    hívják.</p>
				<p>Nem szóltam semmit, de tudtam, hogy az a cinegekirály, és az kergette el mellőlem
                    a halál fekete hollóját.</p>
			</div>
			<div type="chapter">
				<head>AZ ŐSÖK KINCSE</head>
				<p>Egy hét múlva kutya bajom se volt már, legfeljebb az adott gondot szülémnek, hogy
                    az étvágyammal nem lehetett bírni. Mindig azon vallattam, hogy mi lesz az ebéd,
                    mi lesz a vacsora.</p>
				<p>Erre a kérdésre minálunk rendesen ez szokott lenni a felelet:</p>
				<p>- Háromféle: kenyér, haja, béle.</p>
				<p>Most azonban a meggyógyulásom örömére nagy lakodalmat csapott a szülém. Annyi
                    volt ott a drága étel, hogy majd lehúzta a malomkő asztalt. Volt kertészpecsenye
                    - ezen a néven a sült tököt tiszteltük. Volt bundás gombóc, ami alatt hajába
                    főtt krumplit kell érteni, és volt vadribizli, az is nagyon jó étel annak, aki
                    szereti.</p>
				<p>Éhes voltam, mint a farkas, azt se tudtam, a sok finom étel közül melyiket
                    pártoljam, amikor édesanyám gyöngéden megsimogatott:</p>
				<p>- Megállj csak, lelkem gyermekem, mit hozok ám én teneked mindjárt!</p>
				<p>Hát egy kirántott galambfiókát hozott a jó lélek a kék virágos tálban, ami csak
                    sátoros ünnepkor szokott az asztalunkra kerülni. Apám mindjárt odatette a
                    tányéromra a mellehúsát, mikor egyszerre csak begurul az ajtónkon a bűbájos
                    Küsmödi, se szó, se beszéd, elkapja előlem a tányért a mellehúsával, veszi az
                    ölébe, leül vele a ládára, csak akkor szólal meg:</p>
				<p>- No, engem is a legjobbkor vezérelt ide az isten! Galambfiók húsával akarják
                    etetni a beteg gyereket? Hát nem tudják, hogy egyszerre elváltozott volna
                    galambbá, és hét esztendeig kellett volna neki repkedni hetedhét ország
                    ellen!</p>
				<p>- Megint tisztul már a kend esze, Küsmödi bácsi - nevette el magát édesapám, de
                    szülém ijedten húzott az ölébe, és még a kötőjével is betakargatott, hogy
                    valahogy meg ne verjen szemmel a bűbájos ember.</p>
				<p>Kis gömbölyű öreg volt ez a bűbájos Küsmödi, hosszú fehér szakálla leért a
                    derekáig, télen-nyáron ködmönben járt és báránybőr sapkában, ami alól azonban a
                    fülei mindig kimaradtak. Szép nagy szélfogó fülei voltak, mint a túri kancsónak,
                    tömpe kis orra és olyan szemöldökei, mintha tévedésből a homlokán nőtt volna ki
                    a bajusza. Aki ránézett, annak mindjárt az jutott az eszébe, hogy ilyenek
                    lehetnek azok a törpék, akik sötét barlangok fenekén a kincseket őrzik.</p>
				<p>Lehet, hogy Küsmödinek is ez volt a foglalkozása, efelől senki se tudott
                    biztosat. Emberemlékezet óta az óbánya egy gödrében lakott, ahová őrajta kívül
                    soha senki emberfia be nem tette a lábát. Az a híre volt, hogy ott griffmadarak
                    vigyáznak rá, s akire azok rásüvöltenek, az ijedtében úgy eltátja a száját,
                    hogy kiesik rajta a feje. Néha fél-fél esztendőkig nem lehetett látni, s
                    ilyenkor azt mondták, oda van boszorkánymesterséget tanulni. Azt beszélték, ért
                    a madarak nyelvén, tudja, fűben-fában micsoda gyógyító erő lakik, parancsol a
                    szeleknek, el tudja fütyülni a háztól a patkányokat, s akihez hozzávágja a
                    sapkáját, annak a száján még a mákos rétes is megkeseredik. Nem is mert véteni
                    Küsmödi bácsinak senki a szegénysoron, tyúkkal, kaláccsal fogadták mindenütt,
                    ahová bekopogtatott.</p>
				<p>No, én mégis úgy néztem most a hatalmas emberre, mint a vasvilla. Különösen mikor
                    behajította a porciómat a ködmönnyak mögé. Magamagát nem féltette a vén
                    szégyentelen, hogy most már ő is galambbá változik.</p>
				<p>Nem ám, inkább odatelepedett az asztalhoz, és maga elé húzta az egész
                    galambot.</p>
				<p>- Isten neki - azt mondja -, inkább elteszem az útból az egészet, mint hogy ezt a
                    kedves fiúcskát szerencsétlenné tegyék vele.</p>
				<p>- Isten áldásával - kínálta félénken édesanyám a bűbájost, csakhogy meg ne
                    nehezteljen ránk valahogy. Még a friss cipót is eléje tette, amit akkor szedett
                    ki a kemencéből.</p>
				<p>Az apám meg csak nevette az öreget, aki még a csontját is mind elropogtatta a
                    galambnak, aztán utána küldte a cipócskát is. Mikor ezzel is készen volt, akkor
                    odakacsintott rám:</p>
				<p>- No, Gergő báró, tátsd el a szád, hadd nézzem, benne van-e még a gyík a
                    torkodban!</p>
				<p>Odafogott a két térde közé, akár az igazi doktor szokta tenni, és reszelős, öreg
                    kezével végigsimogatta a torkomat. Verset is mondott hozzá, mégpedig ezt:</p>
				<p>Nyúlháj, </p>
				<p> daruháj, </p>
				<p> majd meggyógyul, </p>
				<p> ha nem fáj. </p>
				<p> Varjúháj, ebfül - </p>
				<p> elmaradsz már ettül.</p>
				<p>- No - azt mondja -, kakasszólásra olyan egészséges lesz Gergő báró, mint a makk!
                    Még a halott is megélemedik, akire én ráolvasok!</p>
				<p>Nagyon szerettem volna megkérdezni a bűbájost, hogy mért hív engem bárónak, de
                    biz én inkább ríva fakadtam, mert most meg már a kertészpecsenyével kezdett
                    barátkozni az öreg.</p>
				<p>A bűbájos sülthal-szeme vigasztalóan pislogott rám a szemöldökök bozontja
                    alól.</p>
				<p>- Értem a kisembert. A kisember azért van megijedve, mert azt hiszi, hogy Küsmödi
                    bácsi nem éri be az ilyen szegényemberes koszttal. Ne féltse a kisember Küsmödi
                    bácsit. Jó ember a Küsmödi bácsi, kár, hogy csak egy van belőle. Ehetnék én
                    tengeri hereberét is, de azért a hajába főtt krumplival is beérem.</p>
				<p>No, beérte, azt meg kell neki adni. Meg nem állt, míg csak krumplit látott a
                    bográcsban. Nekünk nem jutott belőle más, csak a gőze. Bele kellett győződnünk,
                    hogy a mai vacsoránkat elbűbájoskodta a hatalmas Küsmödi.</p>
				<p>Az édesapám már föl is állt az ablak mellé a műhelyszékre, meggyújtotta a
                    mécsest, és foltozószűcs létére elkezdte a térdére terített rissz-rossz
                    subácskát doktorolni.</p>
				<p>A bűbájos elfintorította rá a tömpe orrát:</p>
				<p>- Még ez is suba?</p>
				<p>Az apám világéletében szűkszavú ember volt, kurtán felelgetett:</p>
				<p>- Az ám.</p>
				<p>- Száz macska sem fogna benne egy egeret.</p>
				<p>- Nem ám.</p>
				<p>- Mégis meg kell ezt agyusztálni, ugye, Márton?</p>
				<p>- Meg ám.</p>
				<p>- Tudnék ennél jobb mesterséget is - sóhajtott Küsmödi, és közelebb húzta magához
                    a ribizlis szakajtót.</p>
				<p>- No? - varrogatott tovább apám.</p>
				<p>- Tudod-e te azt, Márton, hogy te nagy nemzetségből való ember vagy?</p>
				<p>- Hogyne tudnám. Hosszú szélmolnárnak hívták az apámat, isten nyugtassa szegényt.
                    Biz annak nem kellett létra a dinnyeszedéshez.</p>
				<p>- Nem arról beszélek én, Márton - gyömöszölte befelé a bűbájos a ribizlit. -
                    Hanem őseidnek hallottad-e hírét valaha?</p>
				<p>- Hát hogyne hallottam volna! Mind becsületes ember volt a maga szegénységében.
                    Az apám szélmolnár volt ebben a házban, ez még akkor szélmalom volt. Az öregapám
                    juhász volt, a kampósbotja még most is megvan valahol a padláson.</p>
				<p>- Hát annak az apja? - csillant meg a szeme a bűbájosnak.</p>
				<p>- Azzal már nem szolgálhatok - nevette el magát édesapám. De az valami ország
                    koldusa lehetett. Van valahol a padláson egy rossz tarisznya, ott hányódott már
                    az én gyermekkoromban is, sohase tudtam, hogy került oda, legalább most már azt
                    is tudom. Az lehetett az én ősömnek a kápsáló tarisznyája.</p>
				<p>Küsmödi feljebb tolta a homlokán a süveget, és nagyot csapott az asztalra. Persze
                    könnyen csapkodhatott, mert már akkor az utolsó szem ribizliig mindent
                    letakarított róla.</p>
				<p>- Márton, a te ősöd az ország bárója volt!</p>
				<p>- No, az se baj - húzott cérnát a nagy szűcstűbe az apám. - Én ugyan csak egy
                    bárót ismerek, az öreg Báró cigányt, azt is leginkább csak arról, hogy mindig
                    megdézsmálja a piros szagos szőlőnket. De legalább az se esik most már
                    idegennek, ha atyafiságban vagyunk.</p>
				<p>Küsmödi vörös lett a méregtől, mint a főtt rák.</p>
				<p>- Havas borongatta, jeges teringette, mit figurázol te énvelem, te istenadta
                    foltozószűcs! Hát tudod-e te azt, hogy én téged akkora úrrá tehetlek, amekkorát
                    álmodban se láttál? Vékával mérheted az ezüstöt, lapáttal az aranyat. Bíborból
                    varrhatod a ruhát, bársonyból a ködmönt. Még a házőrző kutyád is marcifánkot
                    ehet. Hát ehhez mit szólsz, Márton szűcs?</p>
				<p>Édesapám kisimogatta az új foltot a subán, és azt szólta:</p>
				<p>- Nincs is kutyám, Küsmödi bácsi.</p>
				<p>A javasember igyekezett magán erőt venni. Két marokkal is összefogta a mellén a
                    zsíros ködmönt, hogy ki ne ugorjék belőle mérgében.</p>
				<p>- Értsd meg az okos szót, Mártonkám. Én tudom, hogy hol lehet megtalálni az őseid
                    kincsét, de egymagam nem bírok hozzájutni, hanem ha felezel velem, rávezetlek.
                    Itt a kezem, nem borjúláb.</p>
				<p>- No, nem - csóválta meg apám a fejét. - Inkább olyan, mintha a griffmadarai
                    lábát hozta volna el kelmed a keze helyett.</p>
				<p>Hosszú körmű, görbe ujjaival csakugyan olyan volt a bűbájos ember keze, mint
                    valami ragadozó madár lába. S az apám tréfájára befelé fordult rajta minden ujj.
                    Ökölbe szorított kézzel hadonászott a kis törpe.</p>
				<p>- Megbánod még ezt, te bolond szűcs, megfizetsz még ezért, te sült tökön élő
                    subanyomorító! Hát nem terajtad akartam én segíteni, hát rá vagyok én szorulva
                    akárki pénzes kincsére? Hiszen van nekem olyan bűvös katlanom, hogy ha én ebben
                    varádicskóró tüzével hajnali harmatot forralok, abban minden tégladarab arannyá
                    változik.</p>
				<p>Ezzel sarkon fordult az ördöngős ember, és ment kifelé nagy dohogva, de a
                    küszöbről visszaszólította az apám:</p>
				<p>- Megálljon csak kend! Én bizony ingyen el nem vehetem ezt a nagy jóakaratát.
                    Valamit adok kelmednek, aminek nagy hasznát veheti.</p>
				<p>Bűbájos Küsmödi barázdás orcája egyszerre mosolygó rónává simult: Egészen addig,
                    míg a vállára nem terített apám egy üres vászonzacskót, amibe a subafestéshez
                    való taplógombát szokta tartogatni.</p>
				<p>- No, ez legyen a kendé, Küsmödi bácsi. Azért adom, hogy legyen mibe rakni azt a
                    sok aranyat, amit tégladarabokból csinál.</p>
				<p>Azt hittem, a csúffá tett bűbájos egyszerre lángot ereszt dühében orrán-száján.
                    Reszketve bújtam a szülém ölébe, aki maga is didergett, és befogtam a
                    szememet.</p>
				<p>A nagy ajtócsattanásra nyitottam ki. A bűbájos ember már kint döcögött az ablak
                    alatt. Az apám nevetve nézett utána.</p>
				<p>- Azt hiszem, ennek a füllentős Küsmödinek sulyokhajigálók lehettek az ősei. Nagy
                    bolond az öreg, de még nagyobbak, akik hisznek neki.</p>
			</div>
			<div type="chapter">
				<head>A SARKANTYÚS CSIZMA</head>
				<p>De mondhatott nekem az édesapám, amit akart, én már az ősök kincsével álmodtam
                    azon az éjszakán. Odaült a lidérc a vánkosom sarkára, és sugdosott mindenféle
                    szépeket.</p>
				<p>- Azt a kincset neked kell megkeresni, Gergő! Hej, szegény világ, vetett ágy,
                    akkor lesz ám csak jó világ a malomházban! A kincs felén árpacukrot veszünk, azt
                    szopogatjuk egész nap. A másik felén meg csináltatunk egy létrát a Bojóka
                    áccsal, azt nekitámasztjuk a Tejútnak, és azon le s föl sétálgatunk az égbe. Hol
                    a Marika jön le mihozzánk, hol mink megyünk fel őhozzájuk. Olyankor én mindig
                    ünneplő ruhában leszek, és olyan új kalapom lesz, amelyiknek a pántlikájára
                    gőzös lesz varrva. Mikor én azzal köszönök az angyaloknak, azok mind azt
                    kérdezik Marikától: “Ugyan ki fia-csikaja ez a szép kalapú kisfiú?” Arra Marika
                    azt mondja: “Az bizony az én bátyókám, a Gergő báró, a malomvári szűcsnek a
                    fia...”</p>
				<p>Malomvár... ez az elnevezés nagyon megtetszett nekem. A környéken ugyan csak
                    malomháznak hívták a házunkat, mely az öregapám idejében még szélmalom volt -
                    de hiszen ha jól megnézi az ember, a gömbölyű vastag falával, a keskeny
                    ablakaival, a félrecsapott süvegével csakugyan egész várformája van ennek. Hogy
                    egy kicsit meg van roggyanva, az nem baj. A megtépázott tető meg a falak
                    bomladozása pedig még jól is áll neki. Annak a lyuknak a párkányán, amelyikben
                    valamikor a szelestengely hordozta a vitorlákat, valami madár hullasztotta
                    magból ecetfa nőtt, az volt a süvegen a bokréta. Volt a mi környékünkön várrom
                    éppen elég, ott volt a Macskavár, a Saskő, a Támadivár - no, azokhoz képest
                    bátran nézhettem a malomházat malomvárnak. Nem sokkal voltak azok omladozóbbak
                    őnála.</p>
				<p>Persze a malomvár annyival különb volt, hogy ebben mi laktunk. Amazokban pedig
                    bagolyfiókák visítottak, de emennek a padlásán én voltam a gazda. Legjobban
                    szerettem kiülni a szelelőlyukba, az ecetfa tövébe, és lógatni a mezítelen
                    lábamat az öreg falon. Aranyszemű gyíkok laktak a fal repedéseiben, azok mindig
                    előbújtak, ha sziszegtem nekik, s napégette lábamon csakolyan bátran futkostak,
                    mint a meleg, barna falon.</p>
				<p>Soha, míg a kincsről nem hallottam, nekem eszembe nem jutott, hogy az ember
                    nyáron is csizmába bújtathatja a lábát. A halom, amelyiken a malomház állott,
                    közelebb volt a temetőhöz, mint a városhoz, ott bizony leginkább csak
                    magamformájú mezítlábas fiatalurak élték világukat.</p>
				<p>Hanem amióta Küsmödi megbárósított, azóta eszembe-eszembe vágódott, hogy a Túri
                    bíró fiának milyen szép sarkantyús csizmácskája van. Hát énnekem miért ne
                    lehetne olyan? Az ő apja bíró, az enyim meg báró!</p>
				<p>Aztán az is eszembe jutott, hogy futná is csizmára az én keresetemből. Mert
                    azért, ha kicsi voltam is, foglalatoskodtam már én akkor is többféle
                    mesterséggel. Kenyérsütögető asszony kenyereskosarát kihordtam a piacra: egy
                    garas. Kese kalaposék malackájának porcfüvet szedegettem: másik garas. Sánta
                    bognárékhoz kereket gurítottam: harmadik garas. Holló asztaloséknál a forgácsot
                    összesöpörgettem: negyedik garas.</p>
				<p>- Három lyukas tarisznyába nem férne, amennyi pénzt keres ez a gyerek - dicsért
                    meg érte sokszor édesszülém.</p>
				<p>- Úgy is kell - biztatott édesapám.</p>
				<p>- Abból veszünk neki jövőre olyan ábécéskönyvet, hogy maguktól a fejébe mennek
                    belőle a betűk.</p>
				<p>Erre a biztatásra mondtam aztán ki egyszer a szívemen valót:</p>
				<p>- Inkább sarkantyús csizmát vegyen nekem, édesapám.</p>
				<p>- Tán fázik a lábad, gyerekem? - nézett rám édesapám csodálkozva.</p>
				<p>Elszégyelltem magam, mert olyan meleg nyár volt, hogy még a békasó is izzadt az
                    országúton.</p>
				<p>- A bíró fia is sarkantyús csizmában jár - vallottam ki nekivörösödve. Azt nem
                    mertem kimondani, hogy akkor a báróénak is az dukál!</p>
				<p>- Jaj, fiam, az teheti, mert az úrnak született. Látod, a kis csirke is szeretne
                    olyan magasra röpülni, mint a fecskefiók, de nincs neki hozzá való szárnya.</p>
				<p>Édesapám elment dolgára, de bizony nekem nem esett jól többet a dolog.
                    Szégyelltem a mezítlábasságom, de hát nem dughattam el a lábam sehová. Pedig
                    értettem, hogy még a kakas is engem csúfol a sövény tetején:</p>
				<p>- Kikerikik, kikeri, mezítlábas, gyere ki!</p>
				<p>Mikor a sánta favágónak segítettem a fűrészt húzni - ez is kedves mesterségem
                    volt -, hallottam, hogy a fűrész egyre azt csikorogja:</p>
				<p>- Kis-csiz-ma, kis-csiz-ma!</p>
				<p>El is eresztettem a fűrész végét azon nyomban. Elég nekem a magam baja, ha ő nem
                    csúfolódik is. Hiába kiabált utánam a favágó:</p>
				<p>- Hé, öccse, hát a napszámot is itt hagyod?</p>
				<p>Könnybe lábadt szemmel mentem ki a piacra, hogy a kenyeres néni talicskáját
                    hazatoljam. Hát alig indulok el a talicskával, elkezd nyikorogni a kereke:</p>
				<p>- Nincs-né-ki, nincs-né-ki!</p>
				<p>Kenyeret, kosarat, talicskát, nénit otthagytam az út közepén. Szaladtam haza,
                    bújtam a sarokba, ott is a fal felé fordultam, hogy se lássak, se halljak semmit
                    ebből a csúfolódó világból. Egyszerre csak elketyegi magát az óra a fejem
                    fölött:</p>
				<p>- Sar-kan-tyú, sar-kan-tyú!</p>
				<p>De már erre igazán sírva fakadtam, s még este is el-elpityeregtem magam az
                    ágyban. De legalább aztán reggel sarkantyúpengésre ébredtem.</p>
				<p>- Itt a csizma, fiam!</p>
				<p>Édesapám állt az ágyam mellett. Kezében a sarkantyús csizma, de milyen csizma! A
                    bíró fiáé csupa telekesbocskor emellett! Orra csukaorrú, sarka magas sarkú, hát
                    még a sarkantyúja! Csillogott-villogott a napsugárban, hogy káprázott bele a
                    szemem.</p>
				<p>- Arany ez, ugye, édesapám?</p>
				<p>- Ezüsttel futtatott, aranytól szalajtott - tréfálódzott apám, hanem aztán
                    komolyra fordította a szót: - Itt a csizma, megvan a kívánságod. Az én
                    kívánságom pedig az, hogy ezután mindig csizmában járj, mint a bíró fia.</p>
				<p>Magam se akartam egyebet, mint mindig csizmában járni. Mikor fölhúztam, éreztem,
                    hogy most már igazi báró vagyok. Pengett a sarkantyú, ragyogott a csizma, hogy
                    hanyatt esett rajta a napsugár. Bezzeg nem csúfolódott most a kakas, inkább ő
                    szégyellte magát, mert térdig dugta a lábát a szemétbe.</p>
				<p>- Ide nézzen, János bácsi - petykélkedtem ki a favágóhoz, s megfogtam a fűrészt,
                    hogy majd munkába kezdünk. Az öreg azonban mérgesen rám mordult:</p>
				<p>- Odébb, úrfi! Fogadtam már más napszámost.</p>
				<p>Sebaj - gondoltam magamban, s kibillegtem nagy kevélyen a kenyérpiacra. Itt már
                    mutogatni se kellett a csizmát, magától is mindjárt észrevette a kenyeres
                    nénike:</p>
				<p>- Tyű, de nagy úr az úr, adjon egy garast! Mert én ugyan nem adok többet neked,
                    hiszen csak nem tolsz talicskát sarkantyús csizmában?</p>
				<p>Ez már jócskán leharapott a kevély kedvemből. Hát még az asztalosműhelyben hogy
                    elszontyolodtam! Forgácssöpörgetés közben úgy belepte a por a csizmát, hogy
                    rossz volt ránézni is.</p>
				<p>Hanem azért mégis akkor jártam legrosszabbul, mikor a kútra mentem vízért a
                    Mitetszik boltoséknak. A sarkantyúm taréja beleakadt a kút kávájába, s úgy
                    vágódtam el, hogy tán még most is sajog bele a nyakszirtem. A cserépkorsó úgy
                    szétugrott, hogy még cserepe se maradt. Nem is mertem azóta se a házuk tájára
                    menni a Mitetszik boltoséknak.</p>
				<p>- Van-csiz-ma, van-csiz-ma! - ketyegte otthon az óra, de nem volt most már semmi
                    örömöm a gyönyörű csizmában. Örültem este, mikor lerúghattam, s elszomorodtam
                    reggel, mikor megint föl kellett húzni.</p>
				<p>Kenyér után nem járhattam sarkantyús csizmában, hát kimentem a gyepszélre
                    métázni. Persze nem volt az az ügyetlen gyerek, aki engem hátba ne talált volna,
                    mert sarkantyús csizmában nem lehet szaladni. Indultam a patakra nefelejcset
                    szedni, de vissza kellett fordulnom, hiszen mind elázott volna a drága
                    sarkantyús csizma. Fecskefarkú pille incselkedett velem az orgonabokron: de hát
                    sarkantyús csizmában nem lehet pillét fogni.</p>
				<p>Folyt az orrom vére, mire hazaértem, hát még arra hogy megeredt, amivel otthon
                    fogadott édesapám!</p>
				<p>- No, fiam mit szól a szép csizma? Gyere, mutassuk meg a kukoricaföldön is a
                    seregélyeknek! Majd meglátod, milyen jó mulatság kukoricát kapálni sarkantyús
                    csizmában!</p>
				<p>Nem macskaugrásnyira volt hozzánk a kukoricaföld. Égette a lábam a csizma, s mire
                    kiértünk, forgott velem a világ. Hej, ha én még egyszer mezítláb járhatnék,
                    dehogy lennék én többet báró!</p>
				<p>- Nem győzöm nézni ezt a szép csizmát - mosolygott apám a bajusza alatt, s a
                    markomba nyomta a kapanyelet. - Nézzük no, hát a dolog hogy mondja benne.</p>
				<p>Kis játékkapa volt az én kapám, a Nekopogi kovács kenyeres pajtása volt az
                    apámnak, attól kaptam ajándékba - máskor játék volt vele a munka is. Most
                    azonban egyszerre elnehezedett a kezemben, mint az óriások vasbuzogánya. Nem
                    esett kezemre a vele való bánás sehogy se.</p>
				<p>Szorított a csizma, szédelgett a fejem, s hogy, hogy se, egyszerre úgy
                    kihasítottam a kapával a cifra csizmát, hogy megrepedt volna bele a szíve a
                    csinálójának, ha látja.</p>
				<p>- Jaj! - kiáltottam el magam, nem tudom bizonyosan, hogy örömömben-e vagy
                    ijedtemben.</p>
				<p>Édesapám pedig rám nézett, s csak ennyit mondott, de ezt se haragosan:</p>
				<p>- Látod, így jár a csirke, mikor fecskét akar játszani. Ne kívánkozz te
                    sarkantyús csizmára, mezítláb is megnőhetsz akkorára, mint a bíró fia.</p>
			</div>
			<div type="chapter">
				<head>HOGYAN TANULTAM MEG OLVASNI?</head>
				<p>A napsütéses hosszú őszre kegyetlen tél következett abban az esztendőben. A nagy
                    hófúvások betemették a malomházat, nem lehetett mozdulni se ki, se be. A
                    vasárnapok csakolyanok voltak, mint a hétköznapok, lelkes állat nem vetődött
                    felénk soha, s nekem nem volt egyéb mulatságom, mint hallgatni a szelek
                    üvöltözését. A szelek nagyon oda voltak szokva a padlásunkra, s én már a
                    szavukról megismertem, melyik az északi, melyik a déli, melyik fúj a Dunáról,
                    melyik a Tiszáról. Álmatlan éjszakákon sokat elhallgattam, mikor összevesztek a
                    széltestvérek a malomház padlásán, és harsogva, zúgva kergették egymást ki s be
                    a szelelőlyukakon.</p>
				<p>Egyszer el is határoztam, hogy elbújok a kémény mellett, és meglesem a
                    szélfiúkat. Különösen a napkeleti széllel szerettem volna összebarátkozni, mert
                    arról Messzi Gyurka azt mesélte, hogy az a legkedvesebb fia a hajnalnak, piros
                    köpönyegje van és aranykoronája. Persze az ember nem láthatja színről színre a
                    szelet, csak a leheletét érzi, de ha egy árvalányhajszálat úgy tud az útjába
                    tenni, hogy el ne libbenjen, akkor megbotlik, és akkor megmutatja az emberi
                    alakját. Egyszer napáldozat felé a Mária-képre akasztott csokorból csakugyan ki
                    is húztam egy szál árvalányhajat, kiszöktem a konyhára, kinyitottam a
                    padlásajtót, és megindultam fölfelé. De ahogy kinyitottam az ajtót, a szél
                    sebesen jött lefelé, mert én fölfelé mentem, s olyan gorombán taszított hanyatt,
                    hogy az igazán nem illett egy királyfihoz.</p>
				<p>Estemben azonban magammal rántottam a garádicsról valami ott felejtett rossz
                    skatulyát, ami tele volt rozsdás szögekkel. Ezt én úgy fogadtam, mintha szél
                    pajtás hajflotta volna utánam ajándékul.</p>
				<p>Hiszen egy szöggel is nagyon szépen el lehet játszogatni, hát még ha egész
                    marékkal van belőle! Az maga eltartott egy hétig, míg a rozsdát letisztogattam
                    róluk. Aztán előhúztam az ágy alól a kukoricamorzsoló kisszéket, s abba
                    belevertem a szögeket kalapáccsal, aztán kiszedtem őket harapófogóval. Mikor
                    készen voltam, akkor elölről kezdtem az egészet, s külön nevet is adtam minden
                    szögnek. Egy nagy, gömbölyű szög volt a kutyafejű tatár, arra mindig különösen
                    nagyokat ütögettem.</p>
				<p>Ez igazán nagyszerű játék volt, de utoljára már úgy ki volt lyuggatva a kisszék,
                    mint a rosta. Akkor aztán a búbos kemencébe próbáltam beleverni a szögeket, de
                    ez nem nagyon tetszett, mert a tapasztott sárfalba nagyon könnyen belementek a
                    szögek, és kihúzni is nagyon könnyű volt őket.</p>
				<p>De nemcsak nekem nem tetszett ez a mulatság, hanem édesszülémnek se. Mikor
                    észrevette, hogy miben mesterkedem, szelíden megpirongatott, hogy minek bántom a
                    kemencét, mikor a kemence se bánt engem.</p>
				<p>- Kemence? - néztem rá csodálkozva. - Hát ki bántja a kemencét? Én az öreg
                    óriásnak vertem szögeket a hasába, aki elnyelte Jancsit és Juliskát.</p>
				<p>A szülém aggodalmasan csóválta meg a fejét, és panaszosan fordult édesapámhoz,
                    aki halkan fütyörészgetve varrogatta a juhbőrből való ruhákat:</p>
				<p>- Nézze már, apja, miket eszel ki ez a bolondos gyerek! Attól félek, hogy
                    szegénykémnek nem egészen úgy szolgál az esze, mint más rendes embernek.</p>
				<p>Ebben lehetett valami igazság, mert én akkoriban még a kukoricacsutkáról is azt
                    hittem, hogy az valaki, és az ajtókilinccsel is úgy el tudtam beszélgetni, mint
                    a mozsártörővel. Nekem a világon minden élt, és én mindig egész tisztán
                    megértettem még azt is, hogy mit ketyeg az óra, és mit gondol magában az
                    oroszlán, aki oda volt festve az óra számlapjára, szép nemzetiszínű ruhában,
                    kétszer akkora pipacsvirágok közé, mint ő maga.</p>
				<p>Például ebben a percben is, amikor édesanyám nyugtalankodva nézett rám,
                    meghallottam, hogy a macskabagoly elnyávogja magát kint a tetőn, és mindjárt
                    tudtam is, hogy mi baja van a szegény macskabagolynak.</p>
				<p>Az a baja volt, hogy leejtette a pápaszemét, és azért sírt, mert nem volt, aki
                    föladja neki, le meg nem szaladhatott érte, mert pápaszem nélkül nem látta
                    lefelé az utat. Nagyon megesett rajta a szívem, és szerettem volna kiszaladni
                    hozzá, hogy segítsek rajta, de édesapám odaintett magához. Azt kérdezte tőlem,
                    mit szólnék hozzá, ha beadna iskolába Kese kalaposhoz.</p>
				<p>- Mert itt van már az időd, gyerekem, és olyan oktalanul csak mégse nőhetsz fel,
                    mint a lósóska az árokparton.</p>
				<p>Azt hiszem, ekkor estem gondolkozóba először életemben. Fülheggyel hallottam már
                    én egyet-mást Kese kalaposról, de azok nem voltak valami szívvidámító dolgok. Ez
                    a jó ember csak nyáron foglalkozott kalaposmesterséggel, télen beállt
                    tanítónak. Persze csak olyan vad-tanítónak. Szegény emberek adták a keze alá a
                    gyereküket, akik messzillették vagy drágállották az igazi iskolát. A Kese
                    kalapos iskolájába nem kellett se könyv, se irka. A kalapos az ajtaja felső
                    felére fölírta krétával az ábécét - s a gyerek addig rajzolgatta őket az alsó
                    felére, míg egészen írástudóvá nem vált bele. Meg lehetett tanulni minden betűt,
                    csak az ipszilont nem. Arról azt tartotta a kalapos, hogy az nem magyar betű, s
                    azt nem is tanította. Aki az ő iskolájában nevelkedett tudóssá, azt arról
                    lehetett megismerni, hogy mindent i-vel írt, amit más rendes ember ipszilonnal.
                    Az ő deákjai nem azt kérdezték egymástól: hogy vagy, hanem azt, hogy: hogi
                    vagi?</p>
				<p>Én azonban nem találtam szép játéknak se egyik iskolát, se a másikat. Mire való
                    az iskola? A sárgarigók se járnak iskolába, a gyíkok se járnak, mégis egészen
                    jól megélnek. Az édesapám se jár iskolába, mégis olyan madarat tud cifrázni a
                    subára, hogy majd megszólal. Aztán Messzi Gyurka mesélt énnekem mindenféle híres
                    királyfiakról, de azt egyikről sem mondta, hogy iskolába járt volna. Azok mind
                    jeles vitézek voltak, úgy vagdosták le a sárkányok fejét, mint én a vadmákokét,
                    de azt sose hallottam, hogy olvastak volna, vagy írtak volna. Hiszen olvasni
                    olvas az ember, mikor megolvassa, hogy hányat szól a kakukk, vagy hogy hány
                    tojás van a vércsefészekben, de ezért ugyan nem érdemes iskolába járni. Írni is
                    ír az ember a szűcskrétával a láda tetejére vagy sárgafölddel a ház falára
                    mindenféle szép lovakat, huszárokat, akasztott embereket, de annak mindnyájának
                    van értelme. Hanem mindenféle krikszkrakszokat firkálni, amik semmihez se
                    hasonlítanak a világon - ugyan mire való ilyen bolondságokat csinálni?</p>
				<p>- Szeretném, ha ember lenne belőled, gyerekem - rezzentett ki apám abból a nagy
                    hallgatagságból, amibe beleestem, míg ezeket elgondoltam.</p>
				<p>- Az is leszek, édesapám - feleltem rá hirtelen, de aztán jobbnak láttam lenyelni
                    a többit, amit mondani akartam. Címeres nagy úr, ország bárója! Csak én egyszer
                    a nyomára jöjjek azoknak az ősi kincseknek, amiknek a bűbájos Küsmödi a
                    tudója.</p>
				<p>Persze a Küsmödi kincsei meg nem mentettek volna engem a Kese kalapos
                    iskola-műhelyétől, ha drága jó édesanyám meg nem ment. De ő az ölébe húzott, és
                    megcirógatta a bozontomat:</p>
				<p>- De ilyen télben nem adom ám ki szegénykémet a házból. Gyenge virágszálam,
                    dehogy eresztem ki ebbe a vad időbe! Tél fagyában, hófúvásban botorkálni, hogy
                    engedhetném? Hóban elbukhatna, jégen elcsúszhatna, rossz gyerekek
                    megkergethetnék, kutyák megszaggathatnák. Kese kalapos tudományát nyáron is
                    megtanulhatja. Aztán meg annyit én is tudok, mint az a vén szeleburdi. Ne félj,
                    kincsecském, úgy megtanítalak én téged írni-olvasni, hogy püspökkorodban se
                    felejted el!</p>
				<p>- No, azt megnézzük - nevette el magát édesapám. Én magam is azt gondoltam, hogy
                    no, azt szeretném látni, mikor énbelőlem is szülém tudós embert csinál! Hát
                    pedig azt csinált. Olyan fortélyt eszelt ki, amilyen csak anyaszívektől
                    telik.</p>
				<p>Akárhogy fűtöttük a búbost, a malomszoba ablaka egész télen át ki nem engedett. S
                    az a befagyott ablak volt az én palatáblám, édesanyám gyűszűs ujja rajta a
                    palavessző. Lesz-e valaha a világon gyémántból faragott íróvessző, amely drágább
                    lehetne a munkában megbarnult, jeges vizekben megvörösödött, éles szelektől
                    reszelősre fújt vézna ujjnál, mely sütés, főzés, mosás, mosogatás után
                    fáradhatatlanul kopogott a jégvirágos üvegen? És lesz-e valaha a világon
                    szépírómester, aki utánozni tudná azokat az ide-oda csúszkáló, hol hanyatt
                    vágódó, hol orra bukó furcsa ákombákomokat, melyek korcsolyázó tündérek
                    szeszélyes lábanyomához hasonlítanak?</p>
				<p>Sokat sírtunk, és sokat kacagtunk azon a télen. Voltak gonosz, makacs betűk,
                    amelyek nem akartak szót fogadni tanítómesteremnek se, és voltak kedvesek,
                    derék, barátságos betűk, amiket az én ügyetlen ujjaim is egyszerre elő tudtak
                    hívni. A g betűnek sohase fogom megbocsátani azokat a könnyeket, melyek a világ
                    legdrágább szeméből omlottak miatta. S az o betűre mindig úgy fogok gondolni,
                    mint áldásra nyitott szájra. Ezt kedveltem legjobban, mert ez volt a
                    legkönnyebb. Le tudtam írni a számmal is; csak rá kellett lehelnem egészen
                    közelről az ablakra. Egyszer ugyan odafagyott az orrom hegye, de édesapám
                    megvigasztalt azzal, hogy marad abból elég, ha a fele lefagy is.</p>
				<p>A világból pedig csak annyit láttam ezen a télen, amennyit a jégbe karcolt
                    betűkön keresztül látni lehetett. Fagyott madarakat a hóban. A Báró cigány
                    rőzseszedő gyerekeit. Néha egy-egy ijedt nyulat. Egyszer messziről az öreg
                    Küsmödit is láttam egy nagy H betűnek a létrájában.</p>
				<p>Azon az estén ezt a szót kapartam bele a jégvirágok mezejébe:</p>
				<p>Édesapám odaállt mögém a méccsel, hogy jobban lássa, mit dolgozom. A betűk
                    árnyéka óriássá nyúlva vetődött ki a hóra, s úgy reszketett a mécs lobogásában,
                    mint valami varázsírás.</p>
				<p>- Te, az S-el megfordítva írtad - kacagott édesapám -, nézd, így kell azt
                    írni.</p>
				<p>Azzal a körmével egy rendes S betűt hasított az ablak jegébe. De én ravaszul
                    csóváltam a fejemet, hogy engem nem lehet bolonddá tenni. Tudom én, hogy az az
                    igazi, amire szülém tanított.</p>
				<p>S ha gyorsan írok, most is sokszor megesik még velem, hogy megfordítva írom az
                    S-et, mint ahogy falusi szabók cégtábláján látni. S amikor észreveszem a hibát,
                    mindig teleszalad a szemem könnyel, s megcsókolom a szívemmel a ráncos kezet,
                    mely e kígyóbetűt először mutatta meg nekem.</p>
				<p>Azon a télen még egy nevezetes eredménye volt az életemnek: szűcsmesterségre
                    fogtak. Ez az első pályám azonban nagyon kora véget ért.</p>
				<p>- Varjúnak varjú a fia - mondta édesapám, s felültetett maga mellé a műhelypadra,
                    hogy tanuljam meg az ő mesterségét. A hosszú selyemszőrű bőrökben, a piros és
                    zöld irhákban, a színes cérnákban, a nagy acéltűk bujkáló villogásában csakugyan
                    nagy örömem is telt. A piros irhák nyesedékeiből sapkácskákat és a zöld irha
                    hulladékaiból kötőcskéket szabogattam össze, s azokat lecsúsztattam a műhelypad
                    hasadékain. Bizonyos voltam benne, hogy az alatt törpék laknak az egérlyukakban,
                    és azok éjszaka mind el fogják hordani az én nagyszerű ajándékaimat.</p>
				<p>Miután ily módon megbarátkoztam a szűcsmesterséggel, pár nap múlva az édesapám a
                    kezembe adott két bőrdarabot, hogy azokat varrjam össze. A térdem közé
                    szorítottam a bőröket, mint őtőle láttam, és csakugyan nagyon gyorsan
                    összeférceltem őket.</p>
				<p>- Kész - mondtam büszkén, és munkám eredményét át akartam nyújtani apámnak.
                    Sajnos, kiderült, hogy a bőröket a nadrágomhoz varrtam.</p>
				<p>Szűcsipari pályámat ezzel be is fejeztem.</p>
			</div>
			<div type="chapter">
				<head>A GYÉMÁNTCSERÉP</head>
				<p>Mire kiértünk a télből, én már annyira előhaladtam a tudományokban, hogy úgy
                    olvastam a kalendáriumot, mint a vízfolyás. Persze addig olvastam, hogy utoljára
                    valami újat kívántam. Piacról, boltból ha újságpapírban hoztunk valamit, arra én
                    mindjárt rávetettem magam. Ha az ablakon keresztül megláttam, hogy nyomtatott
                    papirost visz a szél az utcán, az után én addig szaladtam, míg meg nem
                    fogtam.</p>
				<p>Szülém nagyon örült a dolognak, és most már egész biztosra vette, hogy pap lesz
                    belőlem. Az édesapámnak azonban nem nagyon tetszett ez a nagy mohóság.</p>
				<p>- Nem való az, fiam, hogy te minden tücsköt-bogarat összeolvasol. Őszre, ha isten
                    éltet, beadlak a városi nagy iskolába, ott majd megtanítanak rá, mi való neked,
                    mi nem. Addig pedig majd szétnézünk egyszer a padláson, valamelyik sarokban
                    vannak ottan mindenféle szép tudományos könyvek, azokat olvasgassad.</p>
				<p>Szaladtam én a padlásra mindjárt, s olyan nyaláb könyvvel másztam le, hogy csak
                    úgy nyögtem bele. Kergetett is vissza velük édesapám.</p>
				<p>- Csak egyesével, fiamuram. A levest se keverjük össze az uborkasalátával meg a
                    mákos csíkkal, hanem külön-külön esszük, nem ronthatjuk el a gyomrunkat.</p>
				<p>Elszomorodva hurcoltam vissza a könyveket, csak a legvastagabbat hagytam odalent.
                    Az legalább a magyarok történelme volt. Míg abból tartott, addig mindig
                    hadakoztam meszelőnyélből faragott kardommal, s a konyhapárkányon szülém minden
                    virágos tányérját halálra sújtottam mint gömbölyű képű török basát.</p>
				<p>Aztán jöttek a többi okos könyvek, de azok nekem nagyon is okosak voltak,
                    számtan, mértan meg más efféle. Szülém mesélte, hogy valamikor egy vándorló deák
                    felejtette őket nálunk, aki a malomházban hált meg egyszer. Persze egy szót sem
                    értettem belőlük, de azért fönnhangon olvastam őket az udvar közepén. A galambok
                    a búgból odaszálltak a palánkra, és halk turbékolással nevetgéltek rajtam. Öreg
                    kakasunk azonban méltóságos léptekkel odaállt elém, kissé balra konyította a
                    fejét, és fél szemét lefogva hunyorított rám a másikkal.</p>
				<p>- Mi lelt téged, te kisfiú? - vágott a lábam szárához, miután hiába várta, hogy
                    abbahagyjam a silabizálást.</p>
				<p>Odatartottam eléje a könyvet, csípett rajta egyet-kettőt, aztán hirtelen hátat
                    fordított, hogy csak úgy lobogott fekete tolla fölött vérvörös taraja és roppant
                    hosszú szakálla. Aztán világgá kürtölte a szemétdombról, hogy milyen ostoba
                    teremtés a kisgyerek, aki könyvből tanulja a kukorékolást.</p>
				<p>Így viaskodtam az okos könyvekkel mindaddig, míg szülém egy reggel, amikor a
                    piacról hazajött, oda nem intett magához.</p>
				<p>- Nézd, mit hoztam neked, cselédem - húzott elő a kötője alól egy szép tarkabarka
                    könyvet. - Csak apádnak most nem kell mutatni, lelkem, mert ez nem nagyon
                    tanulságos könyv, tudod, csak szép kitalálások vannak benne.</p>
				<p>Sietve az ingderékba bújtattam a könyvet, és csak a sövény tövében mertem
                    kinyitni.</p>
				<p>- E-ze-re-gyéj - olvastam az aranyos tábláján a címét, nemcsak a számmal, hanem
                    az ujjammal is, és azóta se örültem úgy könyvnek, mint ennek. Csak nagyon
                    szerettem volna eldicsekedni vele valakinek. Az ám, de kinek?</p>
				<p>Eszembe jutott az öreg fekete kakas, kerestem is, de sehol se lehetett
                    megtalálni. Szaladok szülémhez, újságolom neki, de egyszerre csak befogja a
                    számat a kezével.</p>
				<p>- Hallgass, te! Eladtam a kakast, ennek az árán vettem neked ezt a szép könyvet.
                    Egy kukkot se kell róla szólni. Majd nekem is olvasol belőle valami szépet.</p>
				<p>Bújtam aztán a könyvvel föl a padlásra, ott szerettem legjobban olvasgatni, a
                    rendes helyemen, az ecetfa alatt, lábamat lelógatva a semmibe. Fejem fölött az
                    ég kék mezeje, kerek felhőboglyákkal, alattam a halottak csöndes városa,
                    távolabb a napsugárral elöntött házak, a folyó aranypántlikájával átkötött erdők
                    csokra, mögöttem a padlás félhomálya, tele megrezzenő árnyékokkal és titkos
                    neszekkel.</p>
				<p>Egyszer éppen az Aladdin történetét olvasgattam, a bagdadi varga fiáét a
                    csodalámpával. Le is volt rajzolva, ahogy tömögeti a kincseket egy tarsolyba.
                    Erről jutott eszembe, hogy meg kellene keresni a mi kincsestarsolyunkat is,
                    hátha felejtettek benne az ősök egy marék gyöngyöt.</p>
				<p>A tarsolyt csakugyan meg is találtam egy szelemenfa végére akasztva. Kihurcoltam
                    a napvilágra, és belemarkoltam.</p>
				<p>Hát tele volt régi, molyos korpával, amit az isten tudja, mikor felejtettek
                    benne. Bizonyos pedig, hogy nem erre csinálták ezt a tarsolyt. Piros bőrből
                    volt, zöld szironnyal beszegve, mindenféle cifraságokkal telihímezve, amik
                    azonban lefoszlottak, ahogy hozzájuk értem.</p>
				<p>Partifecskék csiripeltek körülöttem, ahogy ott mozgolódtam a nyílásban,
                    kiöntöttem nekik a korpát, hadd szedegessék ki belőle a hernyócskákat.</p>
				<p>Hát ahogy hull kifelé a korpa, egyszer csak csendül, koppan valami a téglán.
                    Utánakapok, fölemelem - úgy tündöklik, hogy majd kiveri a szememet.</p>
				<p>- Nini, gyémánt! - sikoltottam el magamat, s beletörülgettem a kincsemet az
                    ingecském ujjába.</p>
				<p>Közelről nem ragyogott úgy, de ha napnak tartottam, gyönyörűen szórta a szikrát.
                    Azért mégis azt hiszem, más ember nem tartotta volna kincsnek. Ma már én is azt
                    mondanám az ilyesmire, hogy valami vastag pohárfenéknek a darabja. De ahogy
                    akkor a szemem rávetettem, mindjárt tudtam, hogy gyémánt. Még abban is bizonyos
                    voltam, hogy csakugyan ősök felejtették a tarsolyban. Ilyenből lehet a vén
                    Küsmödinek zsákszámra.</p>
				<p>Ész nélkül futottam le a padlásról a malomház elé, s a gilicetövisbokrok mögé
                    bújva, a szememhez emeltem a gyémántcserepet.</p>
				<p>- Hiszen ez Tündérország, ami ezen keresztül látszik - hebegtem elámulva.</p>
				<p>A kutyatejvirágokat szivárványszínű fáknak mutatta. A sívó homok
                    csillogott-villogott, mint a porrá tört igazgyöngy. Kékek voltak a hangyácskák,
                    amik rajta mászkáltak, és a legyek úgy villantak el előttem, mintha röpülő
                    rubintcsöppek lettek volna.</p>
				<p>Azt hiszem, nem volt még olyan boldog gyerek a világon, mint én voltam akkoriban.
                    Annyiszor jártam Tündérországban, amennyiszer akartam, nem kellett féltenem
                    senkitől a kincsem. Üvegdarabnak nézte mindenki.</p>
				<p>Egyszer rám is szólt édesapám, ahogy az ünneplő kabátkámban észrevette a
                    kincset:</p>
				<p>- Hát te, Gergő, mit hurcolod mindenfelé azt a rossz üvegcserepet? Már látom, nem
                    nyughatsz addig, míg meg nem vágod vele magadat.</p>
				<p>Én csak lesütöttem a szememet, és nevettem magamban. Dehogy mondtam volna ki,
                    mekkora kincs ez a rossz üvegdarab, amit én senkinek a világon oda nem
                    adnék.</p>
				<p>Pedig utoljára mégiscsak odaadtam biz én. Mégpedig a jó Istennek adtam oda egy
                    napsugaras, orgonaszagú, szép májusi vasárnapon.</p>
				<p>Úgy volt az, hogy délebéd után bementem egy kicsit nézelődni a városba, és
                    bevetődtem a templomba, éppen vecsernye idején. Nagyon szerettem nézni a nagy
                    szakállú kőszenteket, akik kőkönyveket, kőkardokat és görbe kőbotokat tartottak
                    a kezükben, és mind az oltár felé fordították arcukat. Bizonyosan onnan várták a
                    parancsot, hogy mikor lehet nekik már megmozdulni és merev tagjaikat
                    kinyújtóztatni egy kicsit.</p>
				<p>Én is oda néztem, ahová a szobrok, a gyertyafüstös régi oltárképre. A jó Isten
                    ült ott a felhők felett hosszú kék palástban, aranykorona volt a fején,
                    rózsakoszorús angyalkák röpködtek körülötte, és nézett, nézett maga elé
                    szomorúan. Pedig abban a mi kis templomunkban minden olyan vidám volt. A nyitott
                    ablakon bebújtak a virágos orgonagallyak, vadméhek döngicséltek a tömjénfüstben.
                    Nevetett a napfény az anyókák fehér haján és a gyermekszemek tiszta tükrében;
                    csak az Istenke nézett maga elé nagyon szomorúan.</p>
				<p>Nem tudtam, hogy mi bánata lehet a jó Istennek ilyen szép vasárnap délután, de
                    nagyon-nagyon megsajnáltam, és hirtelen rászántam magam, hogy nekiadom a
                    gyémántot.</p>
				<p>- Attól a sok szépségtől, amit azon keresztül látni, mindjárt megvidámodsz,
                    Istenkém - néztem biztatva a képre, ahogy odasompolyogtam az oltár elé.</p>
				<p>Kis ezüsttányérka volt az oltár sarkán, jó emberek abba rakták, amit Isten
                    dicsőségére, szegények gyámolítására szántak.</p>
				<p>Én is abba tettem a gyémántomat a kopott krajcárkák, a fényes ezüsthúszasok
                    fölé.</p>
				<p>Ám Gáspár apó, a mindig mord öreg harangozó, aki alacsony szalmaszéken az oltár
                    mögött szundikált, föltekintett a csörrenésre, és bosszúsan dörmögte el
                    magát:</p>
				<p>- Mit akarsz, te fiú, azzal az üvegcseréppel? Nem tudod, hogy az Isten házában
                    nincs helye a játéknak?</p>
				<p>Utánam hajította a kincsemet, és az nekem jobban fájt, mint ha fülemet húzta
                    volna meg. Szepegve bújtam el egy magas padban, amelyikből a fejem se látszott
                    ki, és addig keseregtem, míg utoljára magam maradtam a templomban.</p>
				<p>Már leborult az este, elhallgatott a vadméhek zsongása, csak a Gáspár apó lassú
                    horkolása hallatszott az oltár mögül. Az Istenke képe a lobogó gyertyafénynél
                    még szomorúbbnak tetszett, mint a napvilágnál.</p>
				<p>- Mégiscsak a tiéd lesz! - mutattam feléje a gyémántot, és lábujjhegyen
                    odaóvakodtam az oltár elé. Szép lassan tettem le a kincset, az öreg Gáspár nem
                    ébredt fel, és én elégedetten surrantam ki a templomból.</p>
				<p>De ahogy a küszöbhöz értem, visszarettentem. Két nagyfejű békácska éppen oda
                    telepedett mindenféle bogárnépséggel vacsorázgatni, és nem mertem tőlük
                    kimenni.</p>
				<p>“Megvárom, míg elmennek” - gondoltam magamban, és behúzódtam a legutolsó
                    padba.</p>
				<p>Ott bóbiskoltam egy darabig, mikor egyszer csak szárnysuhogást hallok az oltár
                    felől. Odatekintek: hát az angyalkák repültek le az oltárképről. Az egyik éppen
                    az ezüsttányérkát tette az Úristen ölébe.</p>
				<p>- Lásd, Uram, mégiscsak jószívűek az emberek - muzsikált a szava, ahogy
                    kifordította a tányérkát.</p>
				<p>Az angyal aztán visszatette a tányért az oltárra, a jó Isten pedig fölszedte a
                    pénzeket, és egyenként visszadobta őket. Csak azt csodálom, hogy egyik se
                    csengett, mikor leesett.</p>
				<p>“Ez bizonyosan azért van, hogy az a haragos Gáspár apó föl ne ébredjen, és rá ne
                    kiabáljon az angyalkákra” - gondoltam magamban.</p>
				<p>És szórta, szórta az Istenke a pénzeket, és egyre csak szomorúan nézett maga elé,
                    csak akkor kezdett el mosolyogni, mikor az én gyémántom a kezébe került:</p>
				<p>- Tudtam én ezt! - csattantottam tapsra két tenyeremet, de csak csendesen, mint
                    mikor a liliomok szirma összeütődik a szélben.</p>
				<p>- Ezt elteszem - mondta mosolyogva az Úr, és elrejtette az ajándékomat a kék
                    palástja alá.</p>
				<p>És attól a mosolytól egyszerre szivárványszíne lett az éjszakának, egészen olyan,
                    mint amilyent az én gyémántom szokott mutatni. És elmosolyodott az egész
                    templom, mosolyogtak a kőszobrok is, és megcsóválták a mindig merev fejüket, és
                    láttam, hogy még Gáspár harangozó is mosolyog álmában. És mosolyogtak az
                    angyalkák is, mikor megszólaltak:</p>
				<p>- Hiszen csak hitvány üvegdarab az, Urunk!</p>
				<p>- De gyémántszív adta! - csengett az Isten szava, és egyszerre olyan világos lett
                    az egész templom az Úr kebelén nyugvó üvegdarabtól, hogy be kellett hunyni a
                    szememet.</p>
				<p>Mikor fölnyitottam, bepiroslott a hajnal az ablakon, imádkoztak odakint a
                    fülemülék, és Gáspár apó ráncigálta a zekém ujját.</p>
				<p>- Ejnye, de itt aludtunk a templomban, te üveges kisgyerek - mondta olyan
                    szelíden, amilyen szelíden ez a mogorva vénember sohase szokott a gyerekekhez
                    beszélni.</p>
				<p>Kidörzsöltem a szememből az álmot, és ijedten pillantottam oda az oltárra. De
                    mindjárt megnyugodtam, mert a pénzek ott voltak a tányéron, de a gyémántom nem
                    volt ott.</p>
			</div>
			<div type="chapter">
				<head>MIBEN LAKIK A MAGYAR TÜNDÉR?</head>
				<p>Szó ki nem mondhatja, milyen büszkén ballagtam haza az alsó utcákon
                    keresztül.</p>
				<p>Ahogy kiértem a városból a harmatos mezők közé, ott állt a keresztúton az öreg
                    csősz, nagy tasla kalapban, kampós botjával vállán, mint valami furcsa
                    madárijesztő. Nagyon megrökönyödve tátogott felém:</p>
				<p>- Minden jó lélek dicséri az Urat, te vagy-e az szűcsék Gergője, vagy csak a
                    lelked?</p>
				<p>- Én hát, Gyurka bácsi, mit figurázik kend velem?</p>
				<p>Erre hálálkodva emelte meg a kalapját:</p>
				<p>- No, akkor két lúd, egy liba, nincs semmi hiba! Én bizony már nem gondoltam,
                    hogy megkerülsz. Az apádéknak nem mondtam ugyan, de a Mitvisznek mondtam, hogy
                    no, ezt a gyereket is elkapta a markoláb.</p>
				<p>A Mitvisz a Gyurka bácsi pulikutyája volt, hanem hogy a markoláb mi volt, arra
                    világéletemben soha rá nem tudtam jönni. Pedig gyerekkoromban minden
                    lépten-nyomon hallottam a nevét. Ha apám a kerekítőkést nem találta, vagy a
                    macska elveszett a háztól, vagy a csengettyűkörtéből reggelre egy se maradt a
                    fán, vagy hirtelen elolvadt a hó: azt mind a markoláb vitte el. Sőt mikor
                    egyszer napfogyatkozás volt, Gyurka bácsi azt is azzal magyarázta, hogy a
                    markoláb vitte el a napot.</p>
				<p>Hát hogy engem nem vitt el, azzal nagyon ki volt békülve, hanem különben, azt
                    mondja, most már akár haza se menjek. Mert ha soha meg nem kentek még fahájjal,
                    most bizonyosan megkenegetnek azért, amiért úgy rájuk ijesztettem az
                    elveszésemmel apámékra. Szegény szülém se holt, se eleven, apámnak is egész
                    elállt a szava.</p>
				<p>Nekem bizony eddig eszembe se jutott, hogy hát otthon mit gondolhatnak rólam
                    azóta. Csak most pityeredtem el, mikor az akácok koronája fölött kibukkant az
                    öreg malomház. Úgy vettem észre, mintha a sapkája félrecsúszott volna az
                    éjszaka. Egyetlen ablakszeme haragosan izzott a hajnali pirosságban, tártnyitott
                    ajtaja úgy várt, mint egy nagy fekete száj:</p>
				<p>- Gyere csak, te csavargó kisgyerek, hadd kaplak be!</p>
				<p>A Mitvisz kutya szaladt előre, Messzi Gyurka kocogott utána, én kullogtam
                    leghátul. Öreg barátom borzasztó cifra beköszöntőt kezdett, de szülém nem várta
                    ennek végét, csak fölkapott, és magához szorított:</p>
				<p>- Te kedves, te drága kis báránykám, te, hát hogy tévedtél el?</p>
				<p>Az édesanyám karjában egyszerre megnyugodtam; hullott ugyan a könnyem, de tudtam,
                    hogy most már nem kell félnem a mogyorófahájtól.</p>
				<p>Nem is bántott az apám egy ujjal se, csak annyit mondott, hogy ha még egyszer
                    elkóborlok a háztól, akkor odapányváznak az asztal lábához.</p>
				<p>- Hát aztán hol, merre csellengtél, te anyaszomorító? - tette a kezét a fejemre.
                    - Melyik gólyafészekben töltötted az éjszakát?</p>
				<p>Nem felelhettem mindjárt, mert szülém úgy tömte belém a lekváros barátfülét, hogy
                    egy hang ki nem szabadulhatott a számon.</p>
				<p>- Várjon már, no - türtőztette apámat -, csak nem kívánja, hogy szeme láttára
                    haljon éhen szegény istenadta gyereke.</p>
				<p>Hanem hát nem sült még a világon akkora barátfüle, amelyik el ne fogyott volna.
                    Utoljára csak el kellett mondanom a gyémántcserép történetét.</p>
				<p>El is mondtam szegről-végre, szülém összetett kézzel hallgatta, mint az
                    imádságot, s mikor bevégeztem, annyit mondott félénken:</p>
				<p>- Szépet álmodtál, gyermekem.</p>
				<p>Az egyik szemével rám nézett, a másikkal apámra. Nemhiába volt ő maga egész
                    életében közelebb az éghez, mint a földhöz, szívében úgy érezte, hogy nem
                    egészen volt az álom, amit láttam. De nem merte kimondani, míg meg nem hallotta,
                    hogy apám mint vélekedik.</p>
				<p>Az apám pedig úgy vélekedett, hogy sok mindenfélét összeálmodik az ember, s
                    rendesen azzal bajoskodik álmában, ami mesterséget űz éber korában.</p>
				<p>- Én - azt mondja - mindig akkora subát varrok álmomban, hogy a világon minden
                    szegény embernek elég, aki didereg. Őszre már te se gyémántcserepekkel álmodsz,
                    hanem irkával meg kalamárissal.</p>
				<p>Az édesanyám ölében már egészen megjött a bátorságom, mint kiskutyának az eresz
                    alatt. Kimondtam a szívemen valót, hogy én bizony nem leszek diák.</p>
				<p>- Hát mi leszel, lelkem gyermekem?</p>
				<p>- Kincskereső leszek, édesapám, mint a bagdadi varga fia.</p>
				<p>- No, az is szép mesterség - bólintott rá édesapám. - Hát aztán hol akarod
                    keresni a kincset?</p>
				<p>- A Küsmödi barlangjában.</p>
				<p>- No, jó. Aztán hogy akarsz hozzáfogni?</p>
				<p>Már ebben én magam se voltam egészen biztos. Kicsit megzavarodva mondtam, hogy
                    úgy, mint a bagdadi varga fia.</p>
				<p>- Sose hallottam hírét ennek a vargának, se fiának. Melyik utcában laknak,
                    fiam?</p>
				<p>Mit volt mit tennem, el kellett mondanom a csodalámpás Aladdin egész történetét.
                    Az apám nagy kedvvel hallgatta, és mikor a végire értem, azt mondta:</p>
				<p>- Ez már döfi. Erre már én se mondhatok mást, mint hogy jól teszed, ha
                    kincskereső akarsz lenni. Jó foglalkozás az, csak érteni kell hozzá. Csak azt
                    nem tudom, hol veszel hozzá csodalámpát.</p>
				<p>Megvallottam, hogy ezzel az eggyel én se vagyok egészen tisztában. A házunkban
                    csak mécses volt, azt dörzsöltem is én úgy, hogy lejött az ujjamról a bőr, de
                    akkora szellem se ugrott belőle elő, mint egy gyűszű.</p>
				<p>- Meghiszem azt! - nevette el magát apám, kedvtelve nézegetvén a kezében levő
                    subagallért. - Más sora van ennek, gyerek. Milyen nemzet is volt az az
                    Aladdin?</p>
				<p>- Az török gyerek volt, apám.</p>
				<p>- No látod. Hát akkor török volt a kincses szellem is, azért lakott lámpában. A
                    magyar gyereknek a tündérje ködmönben lakik.</p>
				<p>Szemem-szám elállt csudálkozásomban, hogy én ezt eddig föl nem értem ésszel!</p>
				<p>- Persze, nem minden ködmönben lakik tündér, csak a csodaködmönben. Az is csak
                    azon segít, aki tud vele bánni. Persze sok fortélya van, de én mindnyájára
                    megtaníthatlak, ha akarod.</p>
				<p>Olyant kukorékoltam örömömben, mintha én volnék a fekete kakas.</p>
				<p>- Megállj, hékám! - fenyegetett meg apám a gyűszűs ujjával. - Erről a világon
                    senkinek sem szabad tudni. Még szülédnek se szólj róla. Mihelyt valaki megtudja,
                    hogy a ködmönöd kincses ködmön, rögtön elveszti az erejét. Érted-e?</p>
				<p>- Értem, édesapám.</p>
				<p>- No, ez az egyik. A másik az, hogy míg te vagy a ködmönnek a gazdája, addig
                    mindig igazat kell mondani. Ezt különösen javallom, mert ha csak egyszer olyant
                    mondasz is, ami nem igaz, a ködmöntündér tüstént olyan hosszúra ráncigálja a
                    füledet, hogy legyezheted vele magadat. Hát mered-e vállalni a ködmönt?</p>
				<p>- Merem, édesapám.</p>
				<p>- No, ha te vállalod, én meg megcsinálom. Fogadom is, hogy mire elszaggatod,
                    akkorra több lesz a kincsed, mint Küsmödinek.</p>
				<p>- Mire elszaggatom? - kérdeztem elszontyolodva.</p>
				<p>- No, igen - nézett rám apám komolyan. - Hát csak nem gondolod, hogy majd a
                    tündér olyan bolond lesz, hogy a szép új ködmönt otthagyja? Tudod, hogy az
                    Aladdin lámpása is ócska lámpás volt. Addig kell hurcolnod a ködmönt, míg el nem
                    rongyosodik, akkor aztán szépen kibújik belőle a tündér, és elejbéd áll: “Mit
                    parancsolsz, édes gazdám?”</p>
				<p>- No - gondoltam magamban -, csak rajtam legyen az a csodaködmön, majd teszek én
                    róla, hogy ne sokáig maradjon friss jó egészségben.</p>
				<p>Édesapám azonban úgy olvasott a szememben, mint én a kalendáriumban, mert így
                    folytatta:</p>
				<p>- Persze, a ködmönnel úgy kell bánnod, mint a hímes tojással, hogy a tündért meg
                    ne haragítsd. Mert sose tudhatod, merre van benne a tündér, s ha valami szögben
                    kihasítanád a ködmönt, lehet, hogy a tündérben is kárt tennél. Mármost mondd meg
                    te magad: mire mennél egy félszemű vagy csonka fülű tündérrel?</p>
				<p>Be kellett látnom, hogy ebből csakugyan nagy nevetség lenne. Megígértem, hogy úgy
                    őrzöm a ködmönt, mint terítőn a búzát. Most már csak az az egy kívánságom volt,
                    hogy minél előbb készen legyen a csodaködmön.</p>
				<p>- Hát mire elmégy deáknak, akkorra meglesz - bólintott rá édesapám.</p>
				<p>Erre azonban megint megriadtam. - Hát mégiscsak deák legyek, ne kincskereső?</p>
				<p>- Hiszen mindegy az, gyerekem, akármi leszel, ha a ködmön a tied - magyarázta
                    apám. - Az előbb-utóbb úgyis hozzájuttat a kincsekhez, és addig is megsegít
                    minden bajodban. És azt hiszem, sokkal hamarább elszaggatod, ha iskolába jársz
                    benne, mintha itthon lógatod a gerendaszögön.</p>
				<p>Ez ellen igazán nem vethettem semmit se. Kezet adtam apámnak, hogy isten neki,
                    deák leszek a ködmönért. Ő meg arra adott kezet, hogy másnap már szabja is a
                    ködmönt.</p>
				<p>Mire megvolt az egyezség, akkorra szülém is előkerült, aki odakint járt valahol
                    az erdők alatt a pásztoroknál. Piros pántlikára kötött kis rézcsengővel
                    csilingelt felém.</p>
				<p>- Gyere, báránykám, hadd kössem a nyakacskádba. Hadd halljam mindig, merre
                    futkározol a ház körül. Jaj, dehogy bírnám ki, ha még egyszer eltévelyegnél!</p>
			</div>
			<div type="chapter">
				<head>AZ UTOLSÓ ÖLTÉS</head>
				<p>Bűbájos Küsmödi minden kincséért el nem mozdultam volna édesapám mellől addig,
                    míg a ködmön készült. Persze nem a ködmönre voltam kíváncsi, hanem a tündérre.
                    Sohase láttam még tündért, noha sokat hallottam róla, és sehogy se tudtam
                    elképzelni, hogy költözik az majd bele a ködmönbe.</p>
				<p>Nem adtam volna egy fészekalja verébtojásért, ha Messzi Gyurkát kivallathatom a
                    dolog felől, de hát a csodaködmönről nem volt szabad beszélnem. Így csak azt
                    tudakoltam meg tőle nagy óvatosan, hogy látott-e már tündért igazában.</p>
				<p>A nagy tudományú ember nagyon megsértődött erre a kérdésre.</p>
				<p>- Hát hogyne láttam volna! - mondta mérgesen. - Egyszer láttam egész közelről, de
                    akkor se az volt. Mert a tündér olyan szerzet, hogy mikor már színről színre
                    látja az ember, akkor már nem tündér, hanem köd a vízen, vagy szentjánosbogár a
                    fűben, vagy citeraszó a jegenyefa hegyiben.</p>
				<p>Ettől hát nemigen lettem okosabb. Szülémet is kérdeztem egyszer, mikor a padlást
                    tisztogattuk, és szülém az ölébe vonva lekuporodott a nagy gerendára, és
                    elkezdett halkan beszélni:</p>
				<p>- Tudod, fiacskám, én akkor láttam legtöbbet a tündéreket, mikor te még egészen
                    kicsike voltál, és a sütőteknőben ringattalak, és százszor is eldanoltam neked
                    egyfolytában a “Júlia szép leány” nótáját. Olyankor még az egérlyukból is
                    tündérkék táncoltak elő, és a pókfonalakon is azok hintáztak,
                    lengedeztek-rengedeztek mindenfelé, és mind bekukkintott a kendőcske alá, amit
                    az arcocskádra terítettem, hogy a legyek ne bántsanak. Azóta persze nem láttam
                    annyi tündért, de azért még most is sokszor megképzenek előttem. Tudod, mikor az
                    ember a kolduskákat megszánja, akkor is mindig fölcsillan előtte valami
                    fényesség, azt bizonyosan a tündérek csinálják. Azt se felejtem el sose, hogy
                    mikor egyszer aratáskor egy éhes-szomjas, anyjavesztett fürjfiókot megitattam a
                    számból, hogy ringott az egész búzamező a tündérek lába alatt.</p>
				<p>Ez már értelmesebb beszéd volt, mint kukoricapásztor barátomé, s elhatároztam,
                    hogy megpróbálok én is tündért látni, mielőtt ködmöntulajdonos válnék
                    belőlem.</p>
				<p>Először az öreg Báró cigánnyal tettem próbát, aki koldusabb volt akármilyen
                    kolduskánál, s mindennap ott csoszogott el házunk előtt. Körülnéztem az udvaron,
                    találtam egy rozsdás patkódarabot, s azzal kiálltam az árok szélére Báró cigányt
                    lesni.</p>
				<p>Nemsokára jött is az öreg a mezők felől, egy sovány malackát vezetett
                    kötélen.</p>
				<p>- Báró bácsi, Báró bácsi! - kurjantottam neki barátságosan.</p>
				<p>Báró bácsi szemmel láthatólag megrezzent, s körülnézett, mintha ürgelyukat
                    keresne, amibe belesüllyedjen. De ahogy rám ismert, megbátorodott, s lekapva a
                    karimátlan kalapját, odabillegett elém.</p>
				<p>- Jaj, esem a sádat, Gergőkém, de rám ijestettél, ast hittem, azs Ábel pandúr
                    tátog rám, annak van ilyen sép csirkevisításos hangja, mint teneked. Pedig olyan
                    ártatlan vagyok a malacskában, mint a ma sületett bárány. Tudod, nem látok mán
                    jól ezzsel azs öreg sememmel, ostán beleakadt a lábam ebbe a kötélbe, fölvesem,
                    húzsom magam után, hát csak most vesem ésre, hogy ezs a malacska van a végén. No
                    de mán most mindegy, nem kergethetem vissa világgá a kis ártatlant. Nem igazs,
                    ifjú Árgyélus királyfi?</p>
				<p>- Báró bácsi - vágtam a beszédjébe -, én megszántam magát.</p>
				<p>- Megsántál? Igazsán megsántál? - nyújtotta felém a tenyerét. - Hát astán mivel
                    sántad meg a becsületes Báró bácsit, aranyos Gergőkém?</p>
				<p>- Ezzel e - nyújtottam felé a patkódarabot, s kerekre nyitottam a szemem, hogy
                    mind beleférjen a tündérek ragyogása.</p>
				<p>De csak a karimátlan kalap csattant nagyot a hátamon, s a Báró bácsi haragos
                    szeme villanását láttam.</p>
				<p>- Hogy a varnyú mondja csecsebogyónak a semedet, hát ast hised, hogy minden
                    koldusgyerek csúfot üzshet egy Báró csigányból?</p>
				<p>De ezt már csak fél füllel hallottam, mert igen igyekeztem belül kerülni a
                    kisajtón és nem várni be a tündérek sereglését.</p>
				<p>“No, majd a fürjfiókkal több szerencsém lesz” - gondoltam magamban, s váltig
                    kerestem a megitatni való fürjfiókot a búzamezőkön. Mindössze egyet láttam, az
                    is csak ürgefiók volt, s esze ágában sem volt neki megállni.</p>
				<p>Ahogy egy kicsit eltikkadva hazaértem, egyszerre csak rám kiabál a kamraajtóból a
                    szülém öreg pulykája:</p>
				<p>- Rudrud-rud-rud-rudrud-rud!</p>
				<p>“Nini - ötlött eszembe -, hiszen nemcsak a fürjfiókot itathatja meg a szájából az
                    ember, hanem a pulykát is.”</p>
				<p>Azzal szaladok a kúthoz, televeszem a számat a vödörből vízzel, nyalábra kapom a
                    pulykát, húzom felém a bibircsókos kopasz fejét, a pulyka meg húzza vissza
                    mérgesen, és kiabál veszettül:</p>
				<p>- Rudrud-rud-rud-rudrud-rud!</p>
				<p>Lehet, hogy ez olyasmit jelenthetett pulykául: “Eressz el, te bolondos gyerek,
                    nem vagyok én szomjas, s ha már mindenáron jót akarsz tenni, inkább egy marék
                    cserebogárral csemegéztess meg” - de nekem ugyan mondhatott szegény pulyka, amit
                    akart, csak egyre nyújtogattam felé a számat.</p>
				<p>A vége persze az lett, hogy az öreg pulykamadár nekidühödött, nagyot koppantott a
                    vastag csőrével a homlokomra, s ahogy eljajdítottam magam, föltaszított, rám
                    ugrott, s úgy meggázolt, hogy még ma is sajog, ha rágondolok. Még szerencse,
                    hogy édesapám az ablakon keresztül meglátta a viadalt, és segítségemre
                    sietett.</p>
				<p>- No - mondta nevetve -, most már látom, hogy tebelőled huszárnak kell lenni, ha
                    katonasorba kerülsz.</p>
				<p>- Mért huszárnak? - törülgettem a könnyemet.</p>
				<p>- Mert lovon könnyebben elszaladhatsz az ellenség elől.</p>
				<p>Elsírtam-ríttam aztán, hogy jó szándékom volt nekem a pulykával, azért akartam
                    megitatni, hogy lássam a tündéreket.</p>
				<p>- Ó, te bohóka - csóválta meg apám a fejét -, hiszen a tündérek a szívében laknak
                    az embernek, s onnan röpködnek ki, ha kedvük tartja.</p>
				<p>Ettől fogva aztán mindig ott ültem a műhelyszéken az édesapám lábánál, és egyre
                    lestem, hogy mikor röpködnek már a tündérek.</p>
				<p>- Majd az utolsó öltésnél - biztatott az édesapám.</p>
				<p>De az utolsó öltés még nagyon messze levőnek látszott. Még szerteszéjjel hevertek
                    a göndör selyemszőrű báránybőröcskék, melyekből a kincskereső gúnyának készülni
                    kellett. Minden villanását láttam a görbe szűcskésnek, mely egybe szabdalta
                    őket, s íróasztalom fiókjában ma is megvan még azon fényesen a nagy szűcstű,
                    mely hetekig bujdokolt köztük, hol elveszve, hol felcsillanva, mint egyjátékos
                    napsugár. Magam törtem és áztattam a bársonyos diófagombát, mellyel aranybarnára
                    festettük a fehér bőröket, míg szülém a színes irhák legszebbjeit válogatta
                    össze. A varázsfüvek, amiket én szedegettem össze erdőn-mezőn, finom
                    selyemszállal kivarrva mind rákerültek a ködmönkére, a legszebbre, amely Márton
                    szűcs műhelyében valaha készült. Volt rajta kökörcsin és varádicskóró, pipacs és
                    búzavirág, és az alját sárga peremérvirág szegte be, a mi szegényes kertünk
                    egyetlen ékessége, az apám legkedvesebb virága. Sokat nézegetett rá kedvtelve az
                    ablakból:</p>
				<p>- Látod, fiam, ez a szegény ember virága. Igazi tűrömvirág. Egyformán eltűr esőt,
                    napot, hideget, meleget, mindig mosolyog, soha nem kényeskedik.</p>
				<p>Utoljára rákerült a ködmönre az öreg malomház is a félrecsapott süvegével.</p>
				<p>- Ez azért van, hogy akármerre jársz-kelsz a világban, mindig a szülőházadban
                    melegedj - nézett rám apám a sugárzó barna szemével, amelyből úgy áradt a meleg,
                    mint a napvilágból.</p>
				<p>Hanem a ködmöntündér csak nem mutatkozott, akárhogy lestem. Pedig a hajnali
                    csöndben sokat kikukucskáltam a homlokomra húzott paplan alól, de csak őket
                    kettejüket láttam, amint a gyönge mécsfénynél szótlanul öltögettek a ködmönön. A
                    lefoszlott selyemszőrök úszkáltak körülöttük a levegőben, a mécsfény
                    beszivárványozta őket - láthattam volna gondoktól barázdált, mégis szelíd
                    mosolyú fejük körül a glóriát.</p>
				<p>De én csak azt láttam akkor, hogy lassan készül a ködmön, amelynek el kell
                    szakadni, hogy engem kincses nagy úrrá tegyen. Türelmetlenül kérdeztem, mi híja
                    van még.</p>
				<p>- Még csak a gombot kell megcsinálni - csitított apám.</p>
				<p>A gomb is a magunk termése volt. Az udvarunk eperfájának ágából faragta apám, és
                    bevonta zöld szegővel.</p>
				<p>- Ez lesz az utolsó öltés - mondta mosolyogva -, hívd be csak anyádat, ő hadd
                    adja rád először.</p>
				<p>Anyám a kertben gyomlálgatott, lelkendezve hívtam be. Nem akartam elszalajtani a
                    tündért, aki ott lebeghetett már valahol a műhelypad körül.</p>
				<p>- Mindjárt, gyerekem - szólt vissza szülém -, csak ez az egy-két szál csikófarok
                    van még, ezt már nem hagyom itt. Inkább gyere te is, lelkecském, majd hamarabb
                    kiszaggatjuk.</p>
				<p>Nem telt bele egy fohászkodásnyi idő, amikor összefogódzkodva, nevetgélve
                    beléptünk a szobába.</p>
				<p>- No, megvan-e már az utolsó öltés? - csacsogtam már a küszöbön.</p>
				<p>Az utolsó öltés már megvolt, de Márton szűcs azt már nem mondta meg. Szép
                    nyugodtan ült a padon, a feje egy kicsit jobb vállára billent, az ajkára egy
                    kicsi selyemszál tapadt, ahogy a fogával tépte el a cérnát az utolsó öltés
                    után.</p>
				<p>Sikoltva térdepeltünk elé, és csókoltuk lecsüngő kezeit, melyekkel gyöngéden
                    tartotta a térdeire leterített, teljesen kész ködmönt. Jobb keze még mozdult
                    egyet, a szeme mintha rebbent volna még, s térdeiről a ködmön lecsúszott a
                    vállamra.</p>
				<p>Az öreg Titulász doktor, akiért engem szalajtott el édesanyám, most is levette a
                    szemüvegét, úgy hajolt le apámra. Aztán megsimogatta a fejemet, és azt mondta:
                    szívszélhűdés!</p>
				<p>Akkor hallottam először ezt a szót, nem értettem, mit tesz, de mégis megnyugodtam
                    tőle.</p>
				<p>“A tündérek a szívben laknak, azt mondta apám. Most az ő szívéből kiköltözött a
                    tündér, és beleköltözött a ködmönbe” - ezt gondoltam magamban, és azt hittem,
                    hogy ez nem is lehetett volna másképp.</p>
				<p> APÁM</p>
				<p>Kis temetőnkben tudok egy zúgot:</p>
				<p> az öreg remekes szűcs nyugszik ott.</p>
				<p> Híres, amit varrt, ködmön és suba,</p>
				<p> neve sokáig él a faluba.</p>
				<p>Magam is sokat emlegetem,</p>
				<p> számon mosollyal, könnyel lelkemen,</p>
				<p> s deres fejemmel sok-sok hajnalon</p>
				<p> ölében alszom a műhelypadon.</p>
				<p>Sírhatnékom van, ha eszembe jut</p>
				<p> a borongós nap, melyen elaludt,</p>
				<p> s amikor halkan sírdogál a szél,</p>
				<p> mindig azt gondolom, hogy ő beszél.</p>
				<p>Az öreg műhelyt sírja vissza tán,</p>
				<p> fáj a sötétség néki s a magány;</p>
				<p> a hideg ellen hallat tán panaszt -</p>
				<p> mi fáj a holtnak, isten tudja azt.</p>
				<p>Ám megjött a tél tegnap délelőtt,</p>
				<p> beszitálta hóval a temetőt,</p>
				<p> s az öreg szűcs már nem panaszkodik,</p>
				<p> az öreg szűcs már szépet álmodik.</p>
				<p>A hó fehér, selymes, sűrű, puha,</p>
				<p> úgy takarja be, mint meleg suba,</p>
				<p> s a téli zöld, mely hegyig belevész,</p>
				<p> az rajta zöld irhábul a szegés.</p>
			</div>
			<div type="chapter">
				<head>MEGY A KÖDMÖN VILÁGGÁ</head>
				<p>Szegény embernek szegény a gyásza is. Erre az igazságra Bordács keresztapám
                    tanított meg bennünket már a temetés másnapján.</p>
				<p>- Elég volt a sírás-rívásból, komámasszony - mondta a jó ember. - Szegény Márton
                    komát már azzal úgyse támasztjuk föl, aztán nem sírhatja magát agyon az ember,
                    mint anyjavesztett bárány. Értsünk szót: mi szándékban van most már maga?</p>
				<p>Szegény szülém csak összébb húzta magán a nagykendőt, és maga elé meredt szemmel
                    megcsóválta a fejét. Mi szándéka lehet a törzse nélkül maradt fagallynak?</p>
				<p>- Nem úgy van az - feddőzött a keresztapám -, a gyerekkel is gondolni kell.</p>
				<p>Megtalálta azt a szót, amivel szülémet vissza lehetett téríteni az élethez.</p>
				<p>A szívére szorítva zokogott föl:</p>
				<p>- Ezt az egyet senkinek se adom a világon!</p>
				<p>- Nono - pislogott szaporán a keresztapám -, hiszen nem is kéri az ifiurat
                    tudtommal senki se. Nagyon jó embernek kellene lenni, aki a mai világban ekkora
                    koloncot venne a nyakába. Mit gondol, komámasszony, tán majd a király kéri el a
                    Gergő gyereket princnek?</p>
				<p>- Nem gondoltam olyasmire - mondta szülém olyan hangon, mint aki egészen rendjén
                    valónak találná, ha a király aranyos hintót küldene az ő egyetlen fiáért. - Itt
                    van őneki a legjobb helye énmellettem.</p>
				<p>- Itt ám, itt majd nyelheti az éhkoppot - bólintott csúfolódva Bordács -, hiszen
                    örülhet, komaasszony, ha maga meg tud élni az arasztos földecskéjéből. Kettejük
                    kenyerét bizony ki nem nézem belőle.</p>
				<p>- Ha neki kicsi jut, nekem a semmi is elég.</p>
				<p>- De hát nem jobb volna, ha magának maradna a kicsi, neki meg a sok jutna? Nézze,
                    komaasszony, én magamhoz venném a gyerekét, és elhiheti, hogy nevelnék belőle
                    olyan embert, mint én vagyok.</p>
				<p>Ez nem volt nagyon kecsegtető ajánlat, mert keresztapám nem volt az emberek
                    elejéből való. Hosszúra fölmagzott ugyan, mint az őszi saláta, de nagyon
                    ösztövérnek maradt, s a feje olyan töpörödött volt, hogy sótartónak is kicsi
                    lett volna.</p>
				<p>- Látja, nekem se kicsi, se nagy, pedig ugyancsak van mit aprítani a tejbe a
                    Bordács-portán. Az én kezem alatt olyan telkes gazda lesz Gergőből, hogy még
                    hétköznap is csörögefánkkal ronthatja el a gyomrát.</p>
				<p>De már erre a kilátásra mégiscsak el kellett mosolyodnom, s az én mosolyom
                    egyszerre visszatükröződött a szülém arcán is, mint csillagfény a vízen.</p>
				<p>- Hát volna kedved? - nézett rám habozva.</p>
				<p>- Volna - sütöttem le a szememet szégyenlősen.</p>
				<p>Szülém erre megint csak ríva fakadt, de a kezemet már akkor keresztapám fogta.
                    Szegénynek sokáig hányta a hab a lelkét, eresszen-e, ne-e, utoljára mégiscsak
                    azt mondta, hogy: “Hát akkor áldjon meg az isten, drága kis virágszálam, hiszen
                    úgyis csak az én fiam leszel minden vasárnap.”</p>
				<p>Mert az ki volt alkudva, hogy a vasárnapot mindig a malomházban töltöm. Jólesik
                    majd a sok hétköznapos csöregefánkra egy kis ünneplős dercekenyér.</p>
				<p>Belebújtam a ködmönbe, és nekivágtunk a világnak. Örülni örültem, hogy énbelőlem
                    most már telkes gazda lesz, de azért igen jó volt, hogy keresztapám jó erősen
                    belefogta a markába a kezemet. Mert ahogy az útkanyarulatnál megláttam szülémet
                    a malomház falára borulva sírdogálni, nagy kedvem volt elfutni a telkes
                    gazdaságtól.</p>
				<p>Nem volt messze a keresztapám háza, déli harangszóra odaértünk. Szép cseréptetejű
                    ház volt, a nagy ámbituson már várt bennünket a keresztanyám.</p>
				<p>Nagy sopánkodásban volt a jó lélek, hogy nem főzött ebédet, mert nem tudta
                    bizonyosan, hogy jövünk-e.</p>
				<p>- Mármost nem adhatok egyebet egy karéj kenyérkénél, lelkem.</p>
				<p>- Azt is köszönöm - mondtam én fanyalogva, mert nem egészen ilyennek képzeltem a
                    telkes gazda ebédjét. De keresztapám haragosan közbevágott:</p>
				<p>- Nem kell az a nagy eszem-iszom. Olyan szomorú ez a szegény gyerek, hogy egy
                    falat le nem menne a torkán. Aztán meg a szőlőbe akarunk menni, s a nagy
                    jóllakás ellustítja az embert. Igaz-e, Gergő fiam?</p>
				<p>Úgy nézett rám, mint a vasvilla, hát azt kellett mondanom, hogy igaz.</p>
				<p>Erre azt kérdezte tőlem, hogy tudok-e fára mászni.</p>
				<p>- Mint a mókus - villant föl a szemem.</p>
				<p>- Derék dolog - veregette meg a vállam jókedvűen kacarászva. - Hát a körtét
                    szereted-e?</p>
				<p>- Mint a rigó - mondtam nagy örömmel.</p>
				<p>- Bolondság! - vett erőt rajta megint a méreg, és nagyot taszított rajtam. -
                    Sohase láttam még ilyen gyereket, akinek mindig az evésen jár az esze.</p>
				<p>De mire befogta a szamárkát a kordéba, akkorra megint megjött a kedve, és
                    heherészve kocogtatta meg az ostornyéllel a vállamat.</p>
				<p>- No, hát repkedj, rigóm!</p>
				<p>Föl akartam kapaszkodni a kordéra, de már akkor megint nem voltam rigó.</p>
				<p>- Ohó, csacsikám - vihogott az öreg telkes gazda -, nem úgy lesz az! Fogadást
                    kötöttem a fülessel, hogy te vagy a futósabb. Hát most már ezt szeretném látni,
                    a Gergő csacsi érdemli-e meg jobban az abrakot vagy a Virgonc csacsi.</p>
				<p>Így aztán én versenyt futottam a Virgonccal, gyámapám meg csak nevetett a
                    kordéból.</p>
				<p>- Szorítsd, Gergő! Ne hagyd magad, Virgonc!</p>
				<p>Az volt a szerencsém, hogy a Virgoncnak csak a neve volt virgonc. Nagyon
                    megfontolt járású paripa volt, a csontjai jobban zörögtek, mint a
                    szerszámszíjak, látszott rajta, hogy zsugori gazdának csakugyan kórón él a
                    szamara.</p>
				<p>Így is alig pihegtem, mire kiértünk, s nehezen vártam, hogy a csacsit kicsapjuk
                    az árokpartra legelgetni. Utána én is sorra kerülök - gondoltam -, kapom az
                    abrakot.</p>
				<p>Kaptam ám egy barackot a fejem búbjára.</p>
				<p>- Csacsinak kicsi vagy még, hékám; nézem no: különb vagy-e rigónak?</p>
				<p>Egyszerre fönt voltam a fán, az öreg meg fölnyújtotta a kosarat, hogy azt tele
                    kell szedni.</p>
				<p>- De csak a szépét válogasd, Gergő!</p>
				<p>Hát hiszen csak a szépét válogattam én az aranysárga császárkörtének, de ahogy a
                    leggömbölyűbbe bele akartam harapni, haragosan fölrikkantott rám keresztapám: -
                    Fütyülni, rigókám, fütyülni! Micsoda rigó vagy te, ha még fütyülni se tudsz?</p>
				<p>Soha rigó még olyan keservesen nem fütyült, mint amilyen keserves fütyörészést én
                    véghezvittem a Bordács-szőlőben. Mindig fütyülnöm kellett, míg csak a kosár
                    tele nem lett. Ha elhallgattam egy kicsit, hogy pihentessem a csücsörgetésbe
                    belefáradt számat, az öreg mindjárt azt gondolta, hogy a körtét kóstolgatom, és
                    mérgesen ripakodott rám:</p>
				<p>- Fütyülni, fütyülni, rigó, hadd örüljek a szép nótádnak!</p>
				<p>Egy harapás nem volt sok, annyit nem kaptam a körtéből. Igaz, hogy ő maga se
                    kóstolt bele.</p>
				<p>- Napvilágon nem jó körtét enni - tette föl a tele kosarat a kordéra -, mert
                    kihull tőle az embernek a foga. Csípje meg a csóka, jobb annál a sóska.</p>
				<p>Szép nagylevelű sóska zöldellt a dűlőúton. Persze csak afféle vadon nőtt sóska.
                    Megrágtam egy-két levelet. Legalább szomjam oltottam vele.</p>
				<p>- Jó-e, Gergő fiam? - fogta be gyámapám a csacsikát. S úgy nézett rám, mint aki
                    nagyon büszke arra, hogy milyen pompásan megvendégeli ő most a fogadott
                    fiát.</p>
				<p>- Jobb volna tejföllel - mondtam ki szerényen az igazságot.</p>
				<p>A telkes gazda vígan csattantotta össze a tenyerét:</p>
				<p>- Angyal szólt ki belőled, fiúcska! Hanem azt mondom neked, hogy aki jobb szereti
                    a körtét, az ne egyen sóskát. Inkább tömjük meg vele a kordét. Pénzt adnak ezért
                    a piacon, Gergő, majd meglátod!</p>
				<p>Nekiestünk a sóskának, és teletömködtük vele a kordé derekát. Legalább jó ülésünk
                    lesz rajta hazafelé, gondoltam magamban.</p>
				<p>Az ám, a gyámapám elhelyezkedett benne nagy kényelmesen, nekem meg azt
                    mondta:</p>
				<p>- Étel után jólesik a mozgás, fiúcska. Ahol nagy a homok, segíthetsz is a
                    csacsikának. Ő húzza a hintót, te meg toljad; ha egy körte lerázódna a többi
                    közül, azt fölveheted, és majd otthon beszámolsz vele.</p>
				<p>Mire hazaértünk, a nyelvem lógott a fáradtságtól. Keresztapám sietett is
                    belekottyanni, mikor keresztanyám megint előhozakodott a kenyérkarajkával:</p>
				<p>- Ugyan ne kényeztesd már megint evésre azt a szegény gyereket, hiszen látod,
                    milyen elesett. Nem kell annak most már semmi se, úgy kimulatta magát a
                    szőlőben. Csak vackot vess neki hamar, anyó!</p>
				<p>A vackolás hamar ment, mert anyó csak egy rossz katonaköpönyeget vetett a ládára,
                    aztán nyájasan megcirókált:</p>
				<p>- No, hát akkor imára, tente, kisgyerek.</p>
				<p>Kihámoztam magam a ködmönkéből, és végigdűltem a köpönyegen, amelynek hosszú
                    sárgaréz gombjai kegyetlenül törték a derekamat. Telefutott a szemem könnyel,
                    ahogy a malomházi puha, meleg kis nyoszolyámra gondoltam. Aztán meg az irigység
                    fogott el, ahogy a szoba végében a szép tulipántos ágyakat láttam, amikben
                    padlásig ért a sok csipkés, dagadó párna.</p>
				<p>Persze, azokban ők maguk alszanak - néztem a jó emberekre, akik jöttek-mentek még
                    egy darabig körülöttem. Fényesre törülgették, kis kosarakba szétrakosgatták a
                    körtét, készülődtek a hajnali hetipiacra.</p>
				<p>Egyszer aztán azt mondja keresztapám az anyókájának:</p>
				<p>- Fújd el a lámpát, most már bevilágít a hold az ablakon. Aztán ágyazhatsz is,
                    mert egyszerre reggel lesz.</p>
				<p>Bizony anyó maguknak se az ágyba ágyazott, csak a földre. Szép tiszta lepedővel
                    leterített egy viselt subát, aztán az egyik is a feje alá gyűrt egy elnyűtt
                    pruszlikot, a másik is: ez volt az egész. Keresztapám egy darabig még
                    pipázgatott csöndesen, aztán megszólalt:</p>
				<p>- Jó vásárt csináltunk ezzel a Gergő gyerekkel. Úgy nézem, mindenre kantáros
                    legény lesz.</p>
				<p>- Megtakarítjuk vele a kisbérest, ugye? - kérdezte keresztanyám.</p>
				<p>- No, meg - hagyta helyben a nagyon jó ember. - Csak úgy nézem, nagyon étkes
                    lesz, ne kapasd rá a dínomdánomra.</p>
				<p>Úgy hullott a könnyem, hogy szinte kopogott a köpönyegen, mikor megint a nagyon
                    jó asszony szólalt meg:</p>
				<p>- Hanem azt hiszem, ennek a cifra ködmönnek nagyon jó árát adnák. Úgyse való az
                    ilyen szegény gyereknek. De ez a Márton, isten nyugtassa, a csillagokat is
                    rárakta volna a fiára.</p>
				<p>De már erre elállt a könnyem hullása, a harag vett rajtam erőt. Ohó, a ködmönömet
                    nem engedem!</p>
				<p>Moccanás nélkül várakoztam egy kicsinység, s mikor hallottam, hogy a jó emberek
                    fújják már a kását, lelopództam a ládáról, belebújtam a ködmönbe, és kiosontam
                    az ajtón. Fél nap alatt az egész életre elkészültem a gazdapályával.</p>
				<p>Már hajnalodott, mikor öreg házunk felé vivő utam a piacon vitt keresztül. Nevető
                    szemű, piros képű inaskák már nagyban dolgoztak a mindenféle sátorrudakkal,
                    frissek voltak és jókedvűek és rongyosak is egy kicsikét. És én elgondoltam
                    magamban, hogy énbelőlem nagyszerű inaska válnék, és ilyen sorban a ködmön is
                    minél hamarabb elszaggatódna.</p>
			</div>
			<div type="chapter">
				<head>CSONTOS SZIGFRID</head>
				<p>Ahogy megörült szegény szülém a hazatérésemnek, úgy elszomorodott azon, hogy
                    inasnak akarok beállni.</p>
				<p>- Nem neked való az, gyerekem - mondta gondba borult arccal. - Nem tudsz te úgy
                    ordítani, mint az inasok szoktak. Nem győzöd a gyönge tüdőddel.</p>
				<p>Ő szegényke, aki a malomházi remeteségben töltötte az egész életét, leginkább
                    csak annyit tudott az inasokról, hogy azok mindig borzasztó kurjongatással
                    járnak az utcán. Bizonyosan azt gondolta, hogy ez kötelességük nekik, és annál
                    hamarabb lesz belőlük mester, mentől jobban ordítanak. Az igazat megvallva,
                    magam se voltam egészen tisztában vele, van-e az inasoknak más komoly
                    foglalkozásuk is azon kívül, hogy a kutyákat meghajigálják az utcán.</p>
				<p>Utoljára aztán belenyugodott szülém ebbe a szándékomba is, mint ahogy
                    belenyugodott volna abba is - ó, de milyen boldog örömmel! -, ha azt kívántam
                    volna, hogy engem egész életében a karján hordozzon. Csak azt az egyet kötötte
                    ki, hogy ha már inas leszek, Kese kalaposnál próbáljak szerencsét.</p>
				<p>- Azt hiszem - tűnődött el -, hogy annál nem kell olyan sokat ordítani, mert az
                    nagyon szótlan ember, aztán meg őnála nemcsak a kalaposmesterséget tanulhatod
                    ki, hanem a tanítómesterséget is.</p>
				<p>Ünnepelő kendőt kötött szülém, mert őnála senki se tudta jobban, mi az
                    illendőség, és maga vezetett el a mesterhez, aki nagyon szívesen fogadott
                    bennünket. Azt hitte, iskolába akarok hozzá járni, és nagyon barátságosan
                    veregette meg a fejemet:</p>
				<p>- Szeretem a nagy fejű gyereket, mert nagy fej: nagy ész; a kis fejbe nagyon
                    kicsi szorul. Egy verő malacért olyan tudós embert nevelek az öcsikéből, hogy
                    esztendő ilyenkorra csupa nagybetűkkel írja tele még a nyújtódeszkát is.</p>
				<p>Szülém sietett elkérkedni vele, hogy de bizony tele tudok már én irkálni akár egy
                    kaput is, nemcsak egy nyújtódeszkát. S hogy nem is deáknak akarnék én beállni,
                    hanem kalaposinasnak.</p>
				<p>A majszternak erre egyszerre elsavanyodott az ábrázata. Végig-végigméregetett a
                    szemével, aztán kelletlenül legyintett:</p>
				<p>- Inasnak nem való. Nagyon nagy hozzá a feje. Nem szeretem a nagy fejű gyereket,
                    mert a nagy fejben nagyon szétszalad az ész. A kis fej jobban összefogja.</p>
				<p>- No, itt nem sok szerencsével jártunk, szegénykém - mondta szülém sajnálkozva,
                    mikor kijöttünk. De én láttam a szemén, hogy csak ravaszkodik, mert a szíve
                    örömmel van tele, hogy mégiscsak otthon maradok az ő fiának.</p>
				<p>Hát azért se maradok. Nem hagyom szögön lógni a ködmönt, hanem munkában szaggatom
                    el.</p>
				<p>Egy nyitott ajtajú kovácsműhely mellett mentünk el, éppen kovácsolták az üllőn a
                    szikrázó vasat a bőrkötős segédek, két kormos képű inasgyerek is ott
                    sürgött-forgott, mint két fiókördög, a piros fényben: gyönyörű volt ezt látni.
                    Nem is hagytam békében szülémet, míg be nem szólt félénken, hogy kellene-e még
                    egy inas.</p>
				<p>Egy torzonborz, vörös szakállú óriás lépett elő a tűzhely mellől, az volt a
                    mester. Ahogy a kezét a vállamra nyugosztotta, majd összeestem alatta. De csupa
                    jóság volt a mosolygása, ahogy megszólított:</p>
				<p>- Gyöngécske a fickó.</p>
				<p>- Nagyon erőtlenke - kapott mohón a szón édes szülém.</p>
				<p>- Kenyérbél a karja - mondta a kovács.</p>
				<p>- Az, az - integetett szülém -, a lába meg torzsa.</p>
				<p>- Nem győzné szusszal.</p>
				<p>- Elfújná a fújtató.</p>
				<p>- Nem, egész határozottan nem kovácsinasnak való - fejezte be a szemlét a mester.
                    - Nagyon kicsik a fülei. Nincs rajtuk semmi fogás. Hanem javallok én magának
                    valamit, jó asszony. Úgy hallom, Csorbóka szomszéd éppen inast keres. Itt van az
                    üzlete általellenben. Úgy nézem, ez éppen neki való sihederke lenne. Nem nehéz
                    mesterség az övé, nem erő kell hozzá, csak ész.</p>
				<p>Ezt egy kis lenézéssel mondta az óriás, de volt is hozzá joga, mert akkora
                    pörölyt forgatott a fél kezében, hogy azt a mesebeli hét bölcs mester meg se
                    bírta volna mozdítani.</p>
				<p>Alássan megköszöntük a jóakaratát, és beköszöntünk Csorbóka úrhoz. A városban
                    Csorbóka úr volt az egyetlen könyvkereskedő. Akkora boltja volt, mint egy
                    kalitka, két asztal betöltötte az egészet. Az egyik asztal be volt terítve
                    mindenféle históriás könyvekkel: az volt a könyvesbolt. A másik asztalon szép
                    rendben sorakoztak a mézesbábok, a tükrös szívek, a kivont kardú mézeskalács
                    huszárok, a mandulás pogácsák: az volt a mézeskalácsos bolt.</p>
				<p>- Itt a kellemes, emitt a hasznos - járt-kelt a pápaszemes, tömzsi kis ember a
                    két asztal közt -, a könyvkereskedőség kedves tudomány, a mézeskalácsosság
                    hasznos tudomány.</p>
				<p>Szegény szülém nagyon meg volt illetődve ennyi tudomány láttára, és alig merte
                    megkérdezni Csorbóka urat, hogy mit néz ki belőlem. Alkalmas leszek-e valamelyik
                    tudományra?</p>
				<p>Csorbóka úr megforgatott előre-hátra, hátba ütögetett, megköhögtetett, és
                    kétszer-háromszor körülfuttatott az asztalok körül.</p>
				<p>- Úgy nézem, elég gyönge kis legény, se a kalapácsot, se a gyalut el nem bírná -
                    mondta elégedetten -, az Isten is könyvkereskedőnek teremtette. De ha jól
                    igyekszik, beletanulhat a mézeskalácsosságba is.</p>
				<p>Csorbóka úr csakugyan nem fösvénykedett a tudományával. Ahogy szülém elment -
                    igaz, hogy még egy óra múlva is tekingetett vissza a sarokról a bolt felé -,
                    mindjárt belefogott a mesterségbe. Elmondta, hogy melyik a krajcáros, melyik a
                    kétkrajcáros, melyik a háromkrajcáros mézeskalács. Ennél drágább nyalánkságot
                    abban az időben nem árultak.</p>
				<p>- Hát a könyvek, főnök úr? - húzódtam közelebb a könyves asztalhoz.</p>
				<p>- Az elsősorbelieknek egy hatos az ára; a második sor két hatos; a harmadik három
                    hatos. Aki még ennél is drágább könyvet keres, az túlságosan okos ember, azt nem
                    szolgáljuk ki. Érted-e, kisfiam?</p>
				<p>No, ezt nem volt nehéz megérteni. Csorbóka úr büszkén nézett körül, hogy ilyen
                    hamar belevezetett a kettős tudományba, és annyira a kegyelmébe fogadott, hogy a
                    második héten már egészen rám bízta a boltot. Ő meg kiment a füzesbe varjút
                    lőni. Elülte szegény a lábát a sok semmittevésben, nem nagyon kellett ugrálnia a
                    mi boltunkban, mert a macska se nyomogatta kilincsünket.</p>
				<p>- Te is részelsz a varjúpaprikásból - szólt vissza a boltajtóból. - Ahány könyvet
                    eladsz, annyi varjúcomb lesz a tied.</p>
				<p>De hiszen ígérhetett volna nekem griffmadárcombot is, annak se örültem volna úgy,
                    mint a sok szép históriás könyvvel való egyedülmaradásnak. Ott volt a “Ludas
                    Matyi” meg a “Csalóka Péter” meg a “Fehérlófia” meg a “Koplaló Mátyás”. Azt se
                    tudtam, melyikhez kapjak. Utoljára az egyikre ráültem, a másikra rákönyököltem,
                    a harmadikra rátenyereltem. A legvastagabbat kezdtem olvasni. Annak a címe volt:
                    “Csontos Szigfrid”.</p>
				<p>Hát alig keveredek barátságba a sárkányöldöső nagy vitézzel, egyszerre csak
                    nyílik az ajtó, és bedobog rajta egy magamfajta fiúcska.</p>
				<p>- Megvan-e itt a Csontos Szigfrid? - azt mondja.</p>
				<p>Úgy megijedtem, hogy egyszerre a torkomba szökött a szívem.</p>
				<p>- Nincsen az - csúsztattam le a könyvet az ölembe.</p>
				<p>A fiúcska körülnézett, és megakadt a szeme azon a rettenetes oroszlánon, amely a
                    “Florenc és Lion” tábláján ágaskodott.</p>
				<p>- Ez is jó lesz - nyújtotta ki utána a kezét.</p>
				<p>A rettenetes oroszlán nem nézhetett csúnyábban, mint ahogy én néztem. “Ohó -
                    gondoltam magamban -, hát azért lettem én könyvkereskedőinas, hogy minden
                    könyvet elhurcolásszanak előlem!”</p>
				<p>- Hallod-e, te fiú - támadt hirtelen egy jó gondolatom -, többet ér ám a
                    mézeskalács, mint a meséskönyv. Inkább a másik asztalon választhatnál magadnak
                    valamit.</p>
				<p>A kis cimbora nagyon értelmetlenül nézett rám, utoljára is nekem kellett rajta
                    segítenem, a markába nyomtam a legnagyobb mézeskalács huszárt, és kitessékeltem
                    vele az ajtón.</p>
				<p>De nyilván mégis volt a kis cimborának magához való esze. Mert alighogy fölhúzta
                    Csontos Szigfrid a láthatatlanná tevő süveget, már megint ott lábatlankodott egy
                    fiúcska.</p>
				<p>- Csontos Szigfridet szeretném megvenni - mondta furfangos mosollyal.</p>
				<p>Erre már nem sok szót vesztegettem, hanem mindjárt kifizettem egy marék
                    mézeskalács mogyoróval.</p>
				<p>Nem ért az semmit, úgy jött a sok gyerek, mint a raj, s az mind Csontos
                    Szigfridet akarta megvenni. Utoljára már nem is kérdezősködtek, csak mentek
                    egyenesen a mézeskalácsos asztalhoz.</p>
				<p>Beesteledett, mire oda értem, ahol Csontos Szigfrid is csak úgy elmegy Földvárra
                    deszkát árulni, mint a csonttalan Szigfridek, s akkorra egy morzsa mézeskalács
                    nem maradt a másik asztalon. Hanem ahány gyerek volt a városban, az mind ott
                    nyüzsgött a boltunk előtt, mire a főnök úr visszatért a varjúvadászatról.
                    Sietett szegény feje, mert már az utca végén hallotta a nagy újságot, hogy a
                    Csorbóka boltjában ingyen mézeskalácsot kap, aki Csontos Szigfridet akar
                    venni.</p>
				<p>Ahogy betoppant, úgy félrehúzta a száját, mintha a tulajdon fülét akarná
                    megharapni. De aztán inkább csak az én fülemen töltötte a mérgét, és nem éppen
                    barátságosan adta ki az úti cédulámat.</p>
				<p>- Föl is út, le is út, hanem ide többet be ne tedd a lábad!</p>
			</div>
			<div type="chapter">
				<head>MALVINKA</head>
				<p>Nem mondhatnám, hogy könyvkereskedői pályám ilyen váratlan befejezése nagyon
                    elszomorított volna. Hiszen a ködmön a fő, gondoltam magamban, azért lakik
                    benne tündér, hogy gondot viseljen rám.</p>
				<p>No de itt aztán egyszerre a torkomba szaladt ám a szívem. Hiszen énnékem édesapám
                    azt mondta, hogy míg a ködmönben tart, addig igazat kell mondanom, mert másképp
                    úgy megnyúlik a fülem, hogy legyezhetem vele magamat.</p>
				<p>Ejnye, ejnye, hogy én erről megfeledkeztem. Mi lesz most már abból, hogy Csontos
                    Szigfridet úgy letagadtam? Tapogattam a fülemet, hol az egyiket, hol a másikat:
                    hát egész világosan éreztem, hogy a jobb fülem máris hosszabb, mint a bal.</p>
				<p>Szép füves árok húzódott az utca hosszában, az tele volt szép békanyálas
                    pocsolyavízzel. Föléje hajolok, elmarkolászom a tetejéről a békanyálat, nézek a
                    víz tükrébe: hát most meg már a bal fülem hosszabb a jobbnál.</p>
				<p>Ezen aztán elkeseredtem, s tán még most is csordogálna a könnyem az árok vizébe,
                    ha egy madárka rá nem száll a karomra.</p>
				<p>Odatekintek, hát nem madárka az, hanem kezecske. De olyan könnyű kezecske, hogy
                    annál a pintyőke nem lehet könnyebb. A kezecskéhez egy töpörödött kis néni
                    tartozik, akinek furcsa kukulafőkötő van a fején, nagy kerek okuláré a szemén,
                    madzagon lógó skatulya a bal kezében.</p>
				<p>- Mit csinálsz te, fiúcska, ilyen későn este az árokparton? - kérdezte tőlem. Még
                    a vékony hangocskája is olyan volt, mint a madárcsipogás.</p>
				<p>- Siratom a füleimet - mondtam keserves szipogással.</p>
				<p>- A füleidet, fiúcska? - csóválta meg a néni a fejét, hogy csak úgy csörögtek
                    bele a pápaszem drótjai. - Azokat bizony ne sirasd, mert megvannak. Mégpedig
                    friss jó egészségben vannak. Szép nagy füleid vannak, te kisfiú.</p>
				<p>- Hisz é-é-éppen azért sí-í-í-rok - eredt meg újra fájdalmam patakja.</p>
				<p>A kis néni aztán leült mellém az árokpartra, és elmondatta velem, ki vagyok, mi
                    vagyok. Halk kis kacagásokat hallatott közben, aztán gyöngéden megcsípte mind a
                    két fülemet:</p>
				<p>- No, ez egyszer még elengedem a büntetést, de ezután mindig igazat mondj, kis
                    Gergő, mert füled bánja füllentésed. Most pedig elmegyünk mihozzánk, mert ilyen
                    későn nem engedhetlek egyedül bolyongani a városban.</p>
				<p>Nagyon megnyugodva tettem a kezem a kezébe, mert éreztem, hogy ez az öreg néni
                    nem lehet más, mint a ködmöntündér. Az ideje ugyan nem lett volna még itt, de
                    bizonyosan azért jött elő, hogy segítsen rajtam. Hát a kincseket ugyan előadja-e
                    mindjárt?</p>
				<p>A skatulyát az én karomra húzta, aztán ballagtunk egymás mellett apró lépésekkel
                    az üres utcákon. Néha meg-megráztam a skatulyát, csörög-e benne a kincs. Nem
                    csörgött, csak zizegett.</p>
				<p>Keskeny pallón mentünk át egy folyóka felett, a tündér azt mondta, jól megfogjam
                    a kezét, hogy le ne csússzak. Jól átfogtam a markommal a vézna, finom ujjacskát,
                    s éreztem, hogy a középső ujján keményebb a köröm, mint a többin.</p>
				<p>“Aranykörme van, mint Szép Meluzinának” - mondtam magamban, mint mindenféle
                    mesékben tudományos kisfiúhoz illik.</p>
				<p>Igen takaros kis házban lakott az aranykörmű tündér; elmondhatom, hogy azóta se
                    láttam olyan kis házat. Nem is ház volt az, csak házacska, és nem ajtó volt
                    rajta, csak ajtócska és ablakocska és abban muskátlibokrocska icipici
                    cserepecskében.</p>
				<p>Mindjárt megkeressük a gyufácskát, és meggyújtjuk a lámpácskát - tipegett ide-oda
                    a tündér, és én kezdtem nem érteni a dolgot. Minek őneki a gyufácska és
                    lámpácska, mikor sokkal könnyebben is csinálhat világosságot? Csak megkocogtatja
                    a körmével a gerendát, s abból egyszerre kipattan egy aranylámpa, és...</p>
				<p>És az aranylámpa csakugyan ott sugárzott már az asztalocskán, és elöntötte
                    fénnyel a két székecskét és az ágyacskát és sublótocskát és a falon a kakukkos
                    órácskát és a kanárimadár kalitocskáját. De én ezt mind csak később láttam, az
                    első tekintetem a tündér ujjára esett - és ó, nem aranyszínű volt rajta a köröm,
                    hanem fekete.</p>
				<p>“Vaskörme van!” - szomorodtam el.</p>
				<p>Mindegy, a vaskörmű kezecske oly gyorsan kinyitott egy faliszekrénykét, és olyan
                    fürgén szedett onnan elő fehér cipócskát, lúdmájacskát, tányérkákat, hogy azt a
                    világon semmilyen aranykörmű kéz nem csinálhatta volna ügyesebben. S ebben a
                    percben igazán nem jutott eszembe, hogy az én meséimben a tündérek soha nem
                    ettek libamájat - úgy gyúrtam befelé, amit elém raktak, mint akármelyik
                    mesetudatlan, csodaködmöntelen, éhes gyerek.</p>
				<p>Csak arra kaptam fel a fejemet a tányérból, mikor a tündér megszólalt:</p>
				<p>- Hát te, pajtás? Nem vagy éhes?</p>
				<p>- De még egy kicsit éhes vagyok - sunyítottam a tálra. Biz ott már sokkal kisebb
                    darab májacska piroslott, mint amekkorát én betessékeltem.</p>
				<p>A tündér kis kacajocskája újra felcsendült.</p>
				<p>- Nem téged értettelek, kisfiú. Ezt a pajtást értettem - mutatott a kályha felé a
                    vaskörmével.</p>
				<p>A kályha előtt egy nagy fekete macska huzakodott és ásítozott. Az ő neve volt
                    Pajtás. Nagyon furcsa volt ez a feketeség a csupa fehér szobában, s nekem megint
                    kezdett nem tetszeni a dolog.</p>
				<p>“Vaskörme van, fekete macskája van.”</p>
				<p>Lomha, puha léptekkel a Pajtás odaoldalgott az asztalhoz, fölért majd a lapjáig.
                    Fejét odafektette a tündér ölébe, az pedig kétfelé szegte a maradék májat.</p>
				<p>- Ne, Pajtás, ne, kisfiú.</p>
				<p>Ő maga nem evett semmit, s ezen egy kicsit felderültem. No, mégis tündér
                    lehet.</p>
				<p>Hát különös tündér volt. Ránézek megint a kezére, ahogy szép fehér ágyat vet a
                    liliputi kanapéra - hát már nincs rajta a vasköröm. Uramfia, ennek lejár a
                    körme! Éjszakára bizonyosan leveti. Ilyent még a mesékben se hallottam.</p>
				<p>Nagyon elbámészkodhattam, mert a tündér gyöngéden megfricskázta az orromat.</p>
				<p>- Mi az, kis vendég? Mire tátottad úgy el a szemedet?</p>
				<p>- A... a... a körme - mondtam zavarodottan.</p>
				<p>- A körmöm? - nézett a tündér a kezére. - Hát mi különös van a körmömön?
                    Gondolom, ez is csak olyan, mint más emberé.</p>
				<p>Egy kicsit eltűnődött, aztán megint a furcsa kedves kis nevetés következett.</p>
				<p>- Ahá, tudom már, mire gondoltál! Nem köröm volt az, te bohóka, hanem a gyűszűm.
                    No, szép kis szűcsgyerek vagy, ha még a gyűszűt se ismered meg!</p>
				<p>De most már nemcsak ő nevetett, az öreg kanári is elnevette magát álmában, az
                    öreg óra is tizenhármat kakukkolt jókedvében tizenkettő helyett, s még a mogorva
                    öreg Pajtás macska is úgy húzta föl a szája szélét, mintha nevethetnékje
                    volna.</p>
				<p>Nagyon megszégyelltem magam, s mikor a tündér azt kérdezte, mit gondolok, kicsoda
                    ő, alig tudtam felelni:</p>
				<p>- Mel... mel...</p>
				<p>- Nem mel... mel..., hanem mai... mai... - csúfolt a kis nevetés.</p>
				<p>- Meluzina - vágtam ki végre nagy bátran.</p>
				<p>A csöppség most már úgy nevetett, hogy hátravetette magát a csöpp karosszékben,
                    amelyről nem ért le a lába a földre.</p>
				<p>- Nem ismerem, akit emlegetsz, kisfiú. Az is varrónő? Talán kisruha-varrónő?</p>
				<p>Annyi aggodalom csicsergett a hangjában, hogy siettem a megnyugtatással.</p>
				<p>- Nem az az. Szép Meluzina egy tündérnek a neve.</p>
				<p>A pápaszemes öreg tündéren megint erőt vett a halk kacagás.</p>
				<p>- Persze, elfelejtettem, hogy te egy bolondos kisfiú vagy, akinek mindig a
                    tündéreken jár az esze. Én nem ismerem a tündéreket, fiúcska. A Meluzina tündért
                    sem ismerem. Én nem a Meluzina vagyok, én a Malvinka vagyok, a kisruha-varrónő.
                    Te nem hallottad még a hírét a Malvinkának? Persze, nem is hallhattad, mert én
                    csak úri házaknak dolgozom, úgy bizony.</p>
				<p>Kevélyen intett a fejével, és kevélyen csörögtek a pápaszemdrótok.</p>
				<p>- Ide nézz, kisfiú!</p>
				<p>Kinyitott a falban egy gombocskára nyíló ajtót, és intett, hogy kukucskáljak be a
                    fülkébe. Teli volt icike-picike szoknyácskákkal, amik kötelekre aggatva
                    piroslottak, kéklettek, zöldelltek, sárgállottak, mint nagy virágfejek. Megint
                    motoszkálni kezdett bennem a tündérek gondolata. Olyanformán képzeltem, hogy ha
                    már az öreg néni maga nem tündér is, legalább tündéreknek dolgozik. Olyanoknak,
                    akik üres madárfészkekben laknak bokrok sűrűjében, fák koronájában. Mert az
                    lehetetlen, hogy gyerekek lehessenek olyan picik, akik ekkora ruhában
                    járnak.</p>
				<p>Furcsa álmaim voltak azon az éjszakán a ködmönkém alatt, amivel betakargatott a
                    tündérek varrójának gyöngéd keze. Láttam, ahogy szárnya nől Malvinkának, és
                    beröppen egy nagy fehér liliomkehelybe. Ott volt a Pajtás macska is, és addig
                    nézett bánatosan a gazdasszonykája után, míg egyszerre csak szakálla nőtt, s már
                    akkor nem is a Pajtás macska volt, hanem az öreg Küsmödi, a bűbájos ember.</p>
			</div>
			<div type="chapter">
				<head>MEGURASODOM</head>
				<p>Napkeletnek szolgált Malvinka szobáján a muskátlis ablakocska, a kelő nap sugarai
                    hamar közébük nyilaztak a tarka álommadaraknak. Nemhiába hogy a malomházban
                    mindig félhomály volt - sose hittem volna, hogy egy szoba ennyire megtelhet
                    fénnyel. Ugyan az is lehet, hogy vannak olyan szobák is, amelyekben bent kel föl
                    a nap, és belülről süt kifelé a világra.</p>
				<p>A csöppke tündér fürgén tipegett ide-oda. Az egyik széket odahúzta a kanapé mellé
                    - emelni nem nagyon bírta -, arra fehér porcelán csészét tett, abba szép nagy
                    kockacukrot rakott, aztán egy bögréből feketét öntött bele, egy másikból meg
                    fehéret. A fehérről tudtam, hogy tej, hanem a feketéről nem tudtam, hogy kávé. A
                    malomházban nem volt járatos ilyen előkelő vendég. A mesékben sem volt szokás
                    még abban az időben a kávézgatás. Hát nem csoda, ha most arra gondoltam, hogy az
                    valami fekete tehénnek a teje lehet. A szaga azonban pompás volt, ahogy a tündér
                    a fehér tejjel összekevergette. Szívesen nézegettem rá, föl-fölemelve a fejemet
                    a vánkosról, csak nem voltam benne bizonyos, hogy nekem van-e szánva.</p>
				<p>- Persze hogy a tiéd - kacagott a tündérke. - Csakhogy előbb meg kell ám szép
                    tisztára mosakodni. Odakint találod a vizet a konyhán. Én elszaladok a pékhez,
                    addig te szépen felöltözhetsz.</p>
				<p>Hát hiszen a mosakodásban nem is lett volna semmi hiba, azt én elvégeztem
                    illendően, de azért a tündérke mégis elégedetlenül csóválta meg a fejét, mikor
                    visszatért.</p>
				<p>- Jaj - azt mondta -, hát a fésűre miért haragszol? Gereblyézd össze hamar azt a
                    szénaboglyát a fejeden! De urasan ám, kis Gergő, mert énnekem csak úgy
                    tetszik.</p>
				<p>Nemigen tudtam, milyen az uras fésülködés, de azért csak nekimentem a nagy nyeles
                    fésűvel a hajamnak. Sűrű fekete hajam volt, kemény, mint a drótszög, mentül
                    jobban döfködtem, annál széjjelébb meredezett.</p>
				<p>- Nem jó lesz úgy, gyermekem - tartott elém Malvinka egy kis lábas tükröt. - Nem
                    uras. Az urak nem szoktak sündisznót hordani a fejükön. Na, gyere, majd én
                    veszlek a kezem alá.</p>
				<p>Munkába vett kisfésűvel, nagyfésűvel, kiskefével, nagykefével, csak nem ért az
                    semmit. Mire az egyik oldalon letapasztotta a hajamat, a másikon újra égnek
                    ágaskodott.</p>
				<p>- Nagyon neveletlen hajad van - mondta szomorúan -, hanem megállj, most mást
                    próbálok veled.</p>
				<p>Fölbontotta a tegnap esti kincses skatulyát. Mindenféle színes selyempántlikák
                    voltak benne, azok közül kiválasztotta a legszélesebbet - szép pünkösdirózsa
                    színe volt -, s takaros csokrot kötött belőle a nyakamba.</p>
				<p>- Így már uras - nézett rám kedvtelve -, ehhez a szép ködmönhöz különösen illik.
                    A Pajtásnak is ilyen nyakravalója volt gyerekkorában.</p>
				<p>Neve hallatára Pajtás fölemelkedett a kályha elől, és egy ugrással fönt termett
                    az asztalon, ahol halk miákolással fejezte ki azt a kívánságát, hogy szeretné
                    látni a reggelijét.</p>
				<p>Egy csöppet sem lepett volna meg, ha a jólelkű tündérke most hozzákezdett volna
                    egeret fogni a Pajtásnak, de a fekete macska kegyesen beérte egy tányérka tejjel
                    is. Az én csészém is az asztalra került friss kiflivel, s a tündérke átengedett
                    engem is a reggelizés örömeinek. Ő maga beült a nagy karosszékbe, fölhúzta a
                    vaskörmöt, és elővett valami pipacsszínű félbemaradt ruhácskát. Csak akkor
                    szólalt meg, mikor Pajtás is tisztára nyalogatta a tányért, én is a csészét.</p>
				<p>- Hát egy pohár vizet tudnál-e nekem behozni a konyhából abban a talpas kék
                    pohárban?</p>
				<p>A talpas kék pohár ott állt a sublóton, mindenféle apró csecsebecse közt.
                    Szaladtam ki vele a konyhára, teleöntöttem a zöld mázas korsóból, és vittem be
                    nagy készségesen a tündérkének. Csordultig tele volt - gondoltam, majd örül
                    neki. A szegénysoron annak szoktuk teleönteni a poharát, akit nagyon
                    szeretünk.</p>
				<p>A tündérke azonban dicséret helyett megpirongatott:</p>
				<p>- Jaj, kis Gergő, az urak nem így szokták ám! Tányéron kellett volna hoznod a
                    vizet!</p>
				<p>A fülem hegyéig vörösödtem szégyenletemben, ámbár nem nagyon értettem a dolgot.
                    Furcsa szokásaik lehetnek az uraknak, ha tányérból isznak. Mink a malomházban
                    hétköznap kancsóból ittunk, vasárnap pohárból. Ha én otthon tányérból ittam
                    volna, nekem szülém azt mondta volna: “malac”.</p>
				<p>Mindegy, no, ha az urak így szokták, hát csináljuk urasan. Levettem a
                    konyhapárkányról egy rózsás kistányért, és abba öntöttem a pohárból a vizet. Az
                    ám, de hát mit csináljak most a pohárral? Ilyen nehéz kérdéssel azóta se
                    találkoztam az életben. Nagy öröm volt, mikor végre mégis rájöttem, mit kell itt
                    csinálni. Azt csináltam, hogy a tányért rátettem a pohárra, a poharat két
                    marokra fogtam, úgy állítottam be a tündérke elé. Hadd lássa, hogy ha akarom,
                    tudom ám én, mi az illendőség!</p>
				<p>Kis kacagások egész sortüze lett a jutalmam. Alig tudott szóhoz jutni Malvinka a
                    nevetéstől.</p>
				<p>- Kis Gergő, te vagy a legmulatságosabb kis fickó a világon. Ha tündér volnék,
                    téged fogadnálak meg tündérinasnak. Hát te beállnál-e hozzám?</p>
				<p>- Beállnék - vonogattam a vállam szégyenlősen.</p>
				<p>- No, kis Gergő, akkor ásó, kapa választ el minket egymástól, mert én már meg is
                    fogadtalak. Te leszel a kis cselédem, hat nap lesz a fizetésed, hetedik a
                    ráadás. Most pedig kapd a locsolót, szaladj a kertbe, itasd meg az
                    árvácskákat.</p>
				<p>No, erre már egészen kantáros legény voltam. Legalább majd most megmutatom, mit
                    tudok én.</p>
				<p>Kimentem a ház elé, körülnéztem az udvaron. Egy kis létra oda volt fektetve a fal
                    tövébe, azt nekitámasztottam a tetőnek, kihúztam belőle egy szál nádat.</p>
				<p>- Minek lesz az, kis Gergő? - kacagott rám a vasköröm az ablakon.</p>
				<p>- Hát... kilyukasztom.</p>
				<p>- Hát aztán?</p>
				<p>- Aztán ezen itatom az árvácskákat urasan - ütöttem fel a fejemet büszkén.</p>
				<p>- Sose hallottam, hogy az volna az uras - pittyesztette el a tündérke a száját. -
                    Az lesz az uras, ha a virágra locsolod a vizet, nem a lábad szárára.</p>
				<p>Kicsit elszontyolodtam, hogy énnekem már sose sikerül az úri szokásokat
                    eltalálnom. Kedvetlenül osztogattam szét a vizet az árvácskák közt, de az
                    kedvre derített, mikor észrevettem, hogy milyen emberi arcocskájuk van ezeknek
                    az eleven bársonyvirágoknak. Szemük, orruk, szájuk még mozdul is, ha az ember
                    sokáig nézi őket.</p>
				<p>Hát én sokáig néztem, s csakugyan mozdultak is a virágocskák. Bohókásan
                    hunyorított a szemük:</p>
				<p>- Vigyázz csak, Gergő, mi lesz itt mindjárt!</p>
				<p>Az lett, hogy mozogni kezdtek a göröngyöcskék, s gurulni kezdtek jobbra-balra,
                    mintha csak alulról fölfelé taszigálta volna őket valaki.</p>
				<p>No, ez alighanem valami kincses törpe lesz. Lekapom a kalapom, és várok. Hát
                    előbújik a göröngyök közül egy vakondok.</p>
				<p>Azazhogy más emberfia azt mondta volna rá, hogy vakondok, de én tudtam, hogy nem
                    vakondok az, hanem valóságosan maga a földvári herceg. Csakhogy el van
                    varázsolva, és addig nem kapja vissza az emberi alakját, míg meg nem találja a
                    két gyémántszemet, amit a hörcsög ellopott tőle. Azért áskál mindig a föld
                    alatt, mert azt keresi.</p>
				<p>Ezt a titkot énnekem Messzi Gyurka mondta el. Azt is őtőle hallottam, hogy a
                    vakondok minden kincset ismer a föld alatt, de nem beszél róluk senkinek se,
                    csak annak, aki meg tudja nevettetni.</p>
				<p>No, hát a vakondok roppant komoly teremtés lehet, mert még eddig senkiről se
                    hallottam, hogy ő segítette volna kincshez. Bizonyosan azért, mert még senki se
                    tudta megnevettetni.</p>
				<p>Az én vakondokom se nevette el magát, pedig ugyan igyekeztem rávenni. Legelőször
                    úgy elgörbítettem a számat, mintha meg akarnám harapni a tulajdon fülemet.
                    Szülém ezen mindig nevetett, akárhányszor mutattam be néki a tudományom. A
                    vakondok még csak el se mosolyodott.</p>
				<p>“Hát persze, hiszen nincs neki szeme, nem látja, akármit csinálok” - jutott
                    eszembe, mikor már belefáradtam az erőlködésbe.</p>
				<p>No de füle van neki. Nagyot kiáltottam rá:</p>
				<p>- Vargakorgondorgok, mirgit csirginálgálsz?</p>
				<p>Ez madárnyelven van mondva, magyarul annyit tesz, hogy: “Vakondok, mit csinálsz?”
                    Értette-e, nem-e a földvári herceg, nem tudom, de az bizonyos, hogy megrettent,
                    és visszafelé tudakolta az utat. Szerencsére még meg bírtam kapni a
                    bársonygallérját. Belecsúsztattam a ködmönzsebbe, gondoltam, ott elszundikálhat
                    addig, míg nevethetnékje lesz.</p>
				<p>Persze arra nem gondoltam, hogy éppen ebéd alatt jut majd neki eszébe kikéredzeni
                    a zsebből. Éppen a szilvásgombóccal estem barátságba, mikor elkezdett kaparászni
                    az oldalamon. Ijedtemben a fülemnek szaladtam a villával.</p>
				<p>- Az nem uras, kis Gergő - nézett rám szigorúan a tündérke.</p>
				<p>- Igenis... - billegtem zavarodottan - éppen... éppen azt nem tudom...</p>
				<p>- Mit nem tudsz?</p>
				<p>- Azt nem tudom, hogy... hogy mit szoktak ilyenkor az urak csinálni...</p>
				<p>- Milyenkor?</p>
				<p>- Mikor... mikor vakondok mozog a zsebükben.</p>
				<p>A tündérke egy csöppet elsikította magát, és azt mondta, sose hallotta még, hogy
                    az urak vakondokot szoktak volna a ködmönük zsebébe rakni. És rám parancsolt,
                    hogy vigyem csak ki a kertbe, és borítsam le kisdézsával, később aztán majd szót
                    értünk vele.</p>
				<p>Siettem szót fogadni, s pántlikafűből olyan vackot vetettem a kert sarkában a
                    vakondoknak, hogy herceg korában se feküdt különben, estére okvetlen
                    megnevettetem, majd elmesélem neki, mért járt a kutya mezítláb.</p>
				<p>De aztán nem értem rá, mert ki kellett vezetnem a tündérkét a malomházhoz.
                    Szegény szülém, aki még semmit se tudott arról, hogy a könyvkereskedői
                    mesterségben kitelt az esztendőm, nem győzte a kezét csókolni, amiért úgy
                    pártomat fogta. Hát még mikor hallotta, hogy a tündérke iskolába is akar
                    járatni! Már akkor ő bizonyos volt benne, hogy az öreg néni mégiscsak valami
                    jótét-tündér. Hazafelé jövet az öreg Báró cigány putrija mellett haladtunk el.
                    Két purdéja szaladt elejbünk krajcárt kérni, de az öreg visszaparancsolta
                    őket:</p>
				<p>- Nem gyöttök vissza mingyárt csizsmát húzsni, ha ast a drága sép assonságot
                    akarjátok kösönteni! - Az öreg azzal lerúgta a tulajdon nagy habdáit, az egyiket
                    az egyik purdé húzta a jobb, a másikat a másik a bal lábára, úgy sántikáltak
                    elénk összefogódzva.</p>
				<p>“Ezt elmondom a földvári hercegnek” - gondoltam magamban.</p>
				<p>Ahogy hazaérünk, fölfordítom a dézsát: hát csak egy lyuk van alatta. A kincsnek
                    tudója beásta magát a földbe.</p>
				<p>Tündérkém csöndes ravaszsággal mosolygott bánatomon.</p>
			</div>
			<div type="chapter">
				<head>GÁ-BOR-KA, GÁ-BOR-KA...</head>
				<p>Ahogy most az esztendők ködén keresztül visszanézek a kisdiák koromra, egész
                    tisztán látom magamat abban a percben, mikor először léptem át az iskola
                    küszöbét.</p>
				<p>Biz én aligha el nem szaladok, ha Malvinka nem fogja oly erősen a kezemet. Nagyon
                    féltem, hogy a tanító úrnak is annyi baja lesz majd a fejemmel, mint Kese
                    kalaposnak volt. Éjszakára be is kötöttem jó szorosan egy zsebkendővel, hogy
                    hátha majd attól is összébb mén, de nemigen lett foganatja a mesterkedésnek.
                    Szerencsére a tanító úrnak nem a fejem szúrt szemet, hanem a ködmönöm. Az volt
                    az első szava:</p>
				<p>- Ejnye, te nagy ködmön, honnan hozod ezt a kisfiút?</p>
				<p>Éreztem, hogy a sok gyerek most mind az én ködmönömet nézi, s ez annyira
                    megzavart, hogy egy szót se tudtam szólni. Csak néztem a nagy fekete táblát,
                    amely úgy lépett előre a két lábával, mintha ő is egész közelről meg akarná
                    csodálni a ködmönt.</p>
				<p>No de azért van tündérkéje az embernek kisiskolás korában, hogy kisegítse a
                    bajból. Nem tudtam ugyan, hogy Malvinka mit beszél olyan sokáig a tanító úrral -
                    a kis kacagások sűrűn beleturbékoltak a hangjába -, de a vége az lett, hogy a
                    tanító úrnak is mosolygott még a szava is, mikor hozzám fordult:</p>
				<p>- No, ennek a szép ködmönnek a szép csizma mellett szorítunk helyet. Mit szólsz
                    hozzá, kis Cötkény?</p>
				<p>A második pad szélén fölállt egy fiúcska, akinek jóformán csak a kis egérképe
                    látszott ki a padból, és megszólalt vékony cérnaszálhangon:</p>
				<p>- De nem cseléjem ám el vele a csidmámat!</p>
				<p>Úgy csengett a szoba a nagy nevetéstől, hogy az ablaküvegen mászkáló bágyadt
                    legyek is mind fölrezzentek bele. Fülig vörösödve néztem le a lábamra - bizony
                    az ujjaim kikukucskáltak a rongyos bocskorkámból.</p>
				<p>Mikor meg aztán beültem a padba a kis Cötkény mellé, végképp megfogta a szívem
                    fehérségét az irigység füstje. Sárga szattyán volt a bőre a csizmának,
                    ezüstpityke a rámáján - az én egyszeri sarkantyús csizmámat ehhez képest
                    semminek se hívták.</p>
				<p>Az igazi nevezetessége pedig az volt a csizmának, hogy csikorgó volt a talpában.
                    Mégpedig olyan okos csikorgó, hogy mindig a gazdája nevét csikorogta:</p>
				<p>- Gá-bor-ka, Gá-bor-ka!</p>
				<p>Egész hazáig hallottam ezt a szívszaggató csikorgást, mert útközben kiderült,
                    hogy a kis Cötkényék háza a Malvinka háza mellett van. Meg az is kitudódott,
                    hogy a kis Cötkénynek Cötkény varga az apja, aki az én tündérkémmel is jó
                    barátságban van, mert ő szokta a papucskáit foltozni.</p>
				<p>Mert csak olyan foltozóvarga volt az a Cötkény, annak se valami kapós. Mindössze
                    az öreg Báró cigány volt vele megelégedve, az nem győzött eleget hálálkodni
                    neki, ha foltot vetett a rongyos bocskorára:</p>
				<p>- Aranyozzsa meg azs Úristen ast a drágalátos kezsit, akivel ilyen szép nagy
                    foltokat tud vetegetni, hogy nem látsik tőlük a bocskor.</p>
				<p>Nem tudott az ez istenadta Cötkény rendes lábbelit varrni senkinek a kerek
                    világon, csak a tulajdon kisfiának. Hanem az aztán olyan remekbe készült ám,
                    hogy az angyalok is eljárkálhattak benne.</p>
				<p>Ahogy hűvösödni kezdett az idő, a tündérke átvezetett a kis csizmák híres
                    mesteréhez, aki alig látszott ki a háromlábú széken a sok rossz csizma közül.
                    Malvinka elmondta neki a kívánságomat, mire ő rábiccentett a fejével:</p>
				<p>- No, az nem nagy dolog!</p>
				<p>De olyan furfangosan mosolygott, míg a lábamat mérte, hogy én mindjárt arra
                    gondoltam: nem lesz ennek jó vége.</p>
				<p>Nem is lett. Egy hét múlva készen hozták haza a csizmát, kis pajtásom, Gáborka
                    meg az apja. Fölrántom: puha, mint a patyolat, mégis feszül, mintha öntve
                    volna.</p>
				<p>- Neked is van most már szép csizmád - simított rajta végig Gáborka nagy
                    szakértelemmel. - Az én apám csinájta.</p>
				<p>Lépek egyet az új csizmában: csikorog-e? De csikorog ám! Hallga csak, mit
                    csikorog? Tudja-e a nevemet?</p>
				<p>- Gá-bor-ka, Gá-bor-ka - mondja a csizma, ahogy lépkedek benne.</p>
				<p>Elpityeredtem, mint a megrepedt teknő, s alig tudtam elmondani a nagy zokogástól,
                    hogy hol szorít a csizma. Szegény Gáborka is ríva fakadt velem együtt, a
                    tündérke nevetett, az öreg Cötkény pedig vállát vonogatta zavarodottan:</p>
				<p>- Már ez így van, kérem alássan, már én erről nem tehetek, kérem szépen.
                    Engedelmet kérek, de én csak olyan csizmát tudok készíteni, amelyik a fiam nevét
                    csikorogja.</p>
				<p>S ahogy a sápadt, egérképű kisgyerekre nézett, úgy sütött a szeretet a szeméből,
                    hogy az én szívem is megmelegedett tőle. Letörülgettem a könnyeimet, és
                    fölvidámodva nézegettem a lábamon a csizmát. Igaz, hogy az én nevemet nem tudja,
                    de azért mégiscsak gyönyörű csizma ez. Fénylett a szára, mint a tükör: a Pajtás
                    odakullogott eléje, és ahogy meglátta benne magát, haragosan tüsszentett. Azt
                    hitte, valami idegen macska tolakodott a házba.</p>
				<p>Attól fogva aztán együtt csikorgattuk a csizmát Gáborkával nagy kényesen az
                    utcán, az iskola homokos udvarán, az öreg templom márványtégláin. A különbség
                    csak az volt kettőnk közt, hogy én keményebbet léptem, és gyorsan kocogtam,
                    Gáborka pedig erőtlen, vézna lábaival lassan tipegett mellettem. Sokszor
                    meg-megállt, míg kiköhögi magát, és nagyon büszke volt rá, hogy milyen különösen
                    tud ő köhögni.</p>
				<p>- A’, hallgasd csak, Gejgő, milyen tambuja van a mejjemben!</p>
				<p>Egyszer aztán végképp elmaradt mellőlem Gáborka. Elment tamburázni az égi
                    mezőkre, amiknek kék bársonyán nem szoktak csizmában futkározni az angyalkák.
                    Azt hiszem, a Gáborka mennyei szobájában aranyszögön lóghattak a csikorgós
                    csizmák, és a kis Cötkény csak olyankor rántotta fel őket, mikor szép tiszta,
                    holdas éjszakákon leröppent az öreg foltozóvargát meglátogatni a zörgős
                    szalmanyoszolyán.</p>
				<p>Így kellett lenni, mert az öreg Cötkény azt újságolta egyszer a Báró cigánynak,
                    aki téli időben be-bekukkantott a műhelybe egy kis maradék pörkölt
                    káposztára:</p>
				<p>- Rosszacska már a csizmája annak a szegény gyereknek.</p>
				<p>Az öreg Báróval éppen ott volt a kis Bárók közül is valamelyik, nagyban
                    melegítette szegény a padkán a szűröcskéjét.</p>
				<p>- Bizs ennek rossacska - nézett rá Báró apó a gyerek kékre dermedt lábaira. -
                    Mert egyéb csizmája még nem volt neki annál, amit azs istenke sabott neki. Mert
                    tudja, mester, nem akarom ilyen fiatalon elkényestetni.</p>
				<p>Cötkény vargának szomorú mosolygás derengette be a képét:</p>
				<p>- Csakhogy én nem a rajkót gondoltam ám. Az én Gáborkámat láttam az éjszaka
                    álmomban. Meg is ígértem neki, hogy új csizmával várom, mire megint hazajön. Ne
                    szégyellje magát szegényke az angyalpajtásai közt.</p>
				<p>Se a nagy Báró, se a kis Báró nem sokat értett ebből a beszédből. Legfeljebb arra
                    gondoltak, hogy a nagy szomorúság megzavarhatta egy kicsit az eszét az öreg
                    mesternek. Hanem azért egypár nap múlva az öreg Báró megint csak betért
                    melegedni. Éppen én is ott lábatlankodtam a műhelyben, mert a Gáborka elmúlása
                    után is tartottam a barátságot a szomszéddal, még tán jobban, mint azelőtt.</p>
				<p>Ő a fia helyett simogatott engem, én az apám kezét éreztem az övében.</p>
				<p>A mester nagyon nekiörült a cigánynak:</p>
				<p>- Ejnye, de jókor jössz, Báró! Nézd e, kész a Gáborka csizmája. Mindjárt
                    kiakaszthatjuk a szögre az ereszet alá. Hiszed-e, hogy reggelre már a lábán lesz
                    a gyereknek?</p>
				<p>- Hisem, uram, hisem - bizonykodott sunyi képpel Báró, s alig várta, hogy
                    beesteledjen. Akkor aztán szedte-vette sebesen a sátorfáját, azt mondta, nem
                    akar útjában lenni az angyalkának. Nekem is nagyon a lelkemre kötötte, hogy
                    tisztuljak haza, s még az ablakon se nézzek ki ezen az estén, mert elkap a
                    markoláb.</p>
				<p>Hát én nem is néztem volna ki kerek e világért, és reggelre csakugyan a lábán
                    volt a csizma a gyereknek.</p>
				<p>Persze én nem tudtam erről semmit, szentül hittem, hogy csakugyan az én egérképű
                    pajtáskám vitte föl a csizmát a csillagablakos városba. Hiszen délben már
                    tanácskozott a két öreg, hogy bizony az angyalkáknak is elkelne valami jó meleg
                    csizmácska ebben a gonosz téli időben.</p>
				<p>- Hm, de honnan tudjam én azt hirtelenében, hogy hányan vannak azok az angyalkák?
                    - simogatta a mester a nagy kopasz homlokát.</p>
				<p>- Hisen nem kell mindnyájának - hunyorított Báró, mintha ő volna a legjáratosabb
                    a mennyországban. - Csak azoknak, akik a gyerekekkel játcsogatnak. Elég less öt
                    pár csizmácska. Majd meglássa, mester uram, mind elhordódik azs a sögrül. Akire
                    szükség nem less, azs ott marad.</p>
				<p>Gáborka akkoriban sűrűn járogathatott haza, mert rövidesen eltűnt a szegről öt
                    pár kis csizma, és Cötkény varga soha olyan megbékélt szívvel nem járogatott a
                    templomba, mint akkoriban. Ajtónyitáskor már ott volt, s csak akkor készülődött
                    kifelé, mikor Gáspár apó már a gyertyákat oltogatta. Addig mindig a Gáborkájával
                    beszélgetett, akinek arcocskája a tömjénfüstben libegett előtte.</p>
				<p>- Nini, Cötkény öcsém - mondja neki egyszer Gáspár apó -, jöjjön csak ki egy
                    kicsit a Cigány-tóra, mutatok valami szépet.</p>
				<p>A Cigány-tó a város szélén volt, oda ballagtunk ki mind a hárman szépet látni.
                    Hát az csakugyan szép volt, ahogy az öt kis Báró purdé ott csúszkált a jégen,
                    meg ugrándozott a ropogós havon vadonatúj szattyánbőr csizmában.</p>
				<p>- Tudja-e kelmed, Cötkény uram, micsoda csizmák ezek? - nevetett csúfondárosan a
                    harangozó.</p>
				<p>Cötkény szelíden elmosolyodott.</p>
				<p>- Hát már hogyne tudnám? Csak ismerem a magam munkáját.</p>
				<p>- Nem a Gáborka hordta ám el a csizmákat, hanem az a semmiházi Báró cigány -
                    dörmögött bosszúsan Gáspár apó -, maga beszéli a rosszcsont az egész
                    városban.</p>
				<p>- Tudom én azt, jó ember - békítette Cötkény a nagyhangú harangozót. - De a kis
                    cigánygyerekek lábán is csak a Gáborka csizmái azok. Hallgassa csak kelmed!</p>
				<p>A kis csizmák a téli csendben vígan csikorogtak a havon:</p>
				<p>- Gá-bor-ka, Gá-bor-ka...</p>
				<p>Akkor kezdett bennem először derengeni valami világosság, hogy miféle tündérek
                    laknak az emberi szívben. S mikor hazaértem, többé már nem uraságból csókoltam
                    meg az én tündérkém töpörödött kis kezét, mely gondviselés gyanánt takarta be az
                    én gazdátlan kis életemet.</p>
			</div>
			<div type="chapter">
				<head>PULI</head>
				<p>Nemhiába hogy magános gyerek voltam a malomházban, sokáig az maradtam az
                    iskolában is. Nem tudtam sehogy se közéédesedni a többi gyereknek. Csak a kis
                    Cötkénnyel barátkoztam össze, mert az is olyan kevés beszédű, öreges kisfiú
                    volt, mint én magam.</p>
				<p>De mikor megüresedett mellettem a helye a padban, megint egészen egyedül
                    maradtam. Se én nem kerestem a fiúk barátságát, se ők az enyémet. Ha valamelyik
                    megszólított, szerettem volna a tulajdon ködmönöm zsebébe bújni.</p>
				<p>Emlékszem rá, hogy mikor még majorsága volt szülémnek a malomház udvarán, a
                    kiscsirkék közt mindig volt egy kiverős, aki sohase tartott a többivel. Én is
                    ilyenformán voltam a fiúkkal. Ha ők kint hányták a hengerbuckot a füves udvaron,
                    akkor én bent maradtam az iskolaszobában, és négykézláb bujkáltam a padok
                    alatt. Ilyenkor mindig medvének gondoltam magamat, próbálgattam mindenféle
                    ijesztő morgásokat, és föltett szándékom volt, hogy ha a nagy Cintula most
                    belép, akkor ráugrok és szétszaggatom.</p>
				<p>Ez a nagy Cintula volt a legnagyobb és legvásottabb fiú az osztályban. Irigyeltem
                    is, meg féltem is tőle. Azért irigyeltem, mert ha két ujját a szájába tette,
                    olyan sivítósan tudott fütyülni, mint a vasút. Titokban én is próbálgattam ezt,
                    utoljára már az egész öklömet bedugtam a számba, mégse lett belőle egyéb, mint
                    hogy majd megfulladtam.</p>
				<p>Félni meg azért féltem a nagy Cintulától, mert borzasztó erős volt. Egy karján is
                    megbírja a tótágast, azzal dicsekedett. Ezt a tudományát ugyan nem mutatta be
                    soha, de én elhittem neki. El is határoztam, hogy medve képében is csak hátulról
                    ugrok rá, hogy meg ne tudja, ki szaggatta szét.</p>
				<p>Persze a nagy Cintula mindig arccal előre lépett be a szobába, és így a
                    szétszaggatásból soha se lett semmi. A dühös vérmedve úgy összegömbörödött, mint
                    a sündisznó, és mindig úgy tett, mintha leejtett volna valamit, és azt
                    keresné.</p>
				<p>A nagy Cintula persze ravasz fiú volt, és akárhányszor csak azért is betoppant a
                    terembe, hogy rám ijesszen. Egyszer aztán az egész osztály füle hallatára azt
                    mondta a tanító úrnak:</p>
				<p>- Tanító úr, kérem, ez a ködmönös fiú mindig úgy bujkál a padok alatt, mint egy
                    puli.</p>
				<p>A tanító úr ugyan a méterrúddal a feje búbjára koppantott a nagy Cintulának, de
                    énrajtam az már nem segített. A puli nevet többet le nem lehetett rólam mosni.
                    De még azt csak elviseltem volna, ha tisztességesen pulinak szólítanak. Csakhogy
                    úgy szólítottak ám, ahogy Messzi Gyurka szokta a Mitvisz kutyát:</p>
				<p>- Ne, puli, ne!</p>
				<p>S mikor a megbérmálás után a tanító úr legelőször fölszólított, a nagy Cintula
                    megint elvihogta magát az utolsó padban, s halkan kipisszegett a keze feje
                    mögül:</p>
				<p>- Pssz, pssz, pssz!</p>
				<p>Arra én úgy megszégyelltem magam, hogy se fűt, se fát nem tudtam mondani. Se
                    akkor, se azután soha többet. Akárhogy tudtam a leckét, ki nem tudtam a számat
                    értelmes beszédre nyitni. Csak tátogtam, mint a potyka a horgon. Mindig a
                    fülembe ütődött a pssz, pssz. Olyankor is hallottam már, mikor senki se tett
                    úgy.</p>
				<p>Tanultam pedig én annyit, hogy egész belefakultam már. Tündérkém ugyan nem vette
                    észre, se szülém, akit minden vasárnap fölkerestem a malomházban, de Messzi
                    Gyurka megcsóválta a fejét, mikor benéztem hozzá a kukoricaszár kunyhóba.</p>
				<p>- Nagyon nemszeretemszíned van, gyerek. Olyan vagy, mint ősz elején a tarhonyás
                    zacskó. Ugyan mi akarsz lenni azzal a sok tudománnyal?</p>
				<p>- Szolgabíró, Gyurka bácsi - feleltem hirtelen. Mert akkoriban sokat láttam a
                    szolgabírót tükrös hintóban elhajtani az iskola előtt.</p>
				<p>- Hát hiszen utóvégre az is tisztességes mesterség - bökdöste az öreg a hosszú
                    botjával a kukoricák porhanyó tövét. - De te már olyan nagyon okosra tanulod
                    magad, ahogy a színedről látom, hogy azzal a nagy ésszel csősz is lehetnél.</p>
				<p>Én mindig tudtam, hogy a csőszmesterséghez ész kívántatódik, hanem öreg barátom
                    még többet ért, mint amennyire én becsültem.</p>
				<p>Azt kérdi ugyanis tőlem harmadnapra a tanító úr az iskolában:</p>
				<p>- No, Gergő, mikor találkozol megint a csősz bácsival? Hogy is hívják csak?
                    Messzi Gyurkának, ugye?</p>
				<p>- Annak - feleltem minden csodálkozás nélkül. Egészen rendén valónak tartottam,
                    hogy Messzi Gyurkát a tanító úr ismerte.</p>
				<p>- Na, hát ha beszélsz vele, mondd meg neki, hogy tiszteltetem. Derék ember,
                    nagyeszű ember az.</p>
				<p>Büszkébb voltam, mintha engem dicsért volna meg a tanító úr, hanem azért az
                    üzenetet mégse adtam át Gyurka bácsinak, mert nem engedett szóhoz jutni, mikor
                    másik vasárnap fölkerestem. Kiabált elébem már messziről:</p>
				<p>- Tyű, kukorica meg a bajusza! - ráncolta össze a seprűforma szemöldökét -, rossz
                    hírt mondtak rólad, Gergő deák. Nem lesz már belőled kukoricacsősz, de még
                    szolgabíró se. Szót értettem a héten a tanító uraddal. Betisztelegtem hozzá a
                    Mitvisszel együtt. Vittünk neki egy kis gyenge kukoricát. Már csak mondja meg,
                    mi válik belőled, tej-e vagy túró. Hát nem jót mondott rólad. Se tej, se túró,
                    azt mondja, hanem aludttej. Mindig ijedt vagy, ha szólnak hozzád, mint délben a
                    hajnalicskavirág.</p>
				<p>Nagyot fújt Gyurka bácsi, és megtörülgette a verejtékes homlokát az inge ujjával.
                    Nyilván világéletében nem beszélt még ennyit egyfolytában. De aztán megint csak
                    megszólalt:</p>
				<p>- Hát mondd meg most már énnekem, szolgám: mért hagyod otthon az eszedet, mikor
                    elindulsz az iskolába?</p>
				<p>- Viszem én azt magammal, Gyurka bácsi, csak nem merem előadni - törtem el a kis
                    mécsest. S elsírtam-ríttam nagyeszű barátomnak, hogy milyen anyámasszony
                    katonája vagyok én az iskolában.</p>
				<p>A csősz megcsóválta nagy szürke fejét.</p>
				<p>- Ejnye, ejnye, öcsém, hogy erről előbb nem szóltál! Tudok ám én orvosságot errül
                    is. Mindjárt előkerítem, megállj!</p>
				<p>Azzal lebukott a kunyhó belsejébe. Vártam szívszakadva, mit hoz a gyávaság ellen
                    ez a nagyeszű ember.</p>
				<p>Nem tudtam tisztán látni, mikor visszajött, rossz bográcsot szorongat-e a hóna
                    alatt vagy pár szárítószakajtót. Mikor elém tartotta, akkor láttam, hogy a
                    rejtélyes holmi valami nagy kajla juhászkalap lehetett fiatalkorában. Most már
                    csak madárijesztő fejébe lehetett volna tenni: csak úgy füstölt belőle a por,
                    ahogy szétterítette a földön, és megrázogatta gyöngéd szeretettel.</p>
				<p>- Mit szólsz ehhez, deák úr?</p>
				<p>- Hát elég csúnya jószág.</p>
				<p>- De szép volt ám ezelőtt negyven esztendővel, hékám! Olyan volt ez, mint a
                    bársony, míg a zsír ki nem verte! Meg volt ez festve szép bakacsinfeketére, míg
                    a penész ki nem szívta belőle a festéket! Volt ennek selyempántlikája, míg az
                    egér le nem rágta róla. Vadonatúj kalap volt ez, mikor én juhászbojtárrá
                    cseperedtem!</p>
				<p>- Föl nem tenném száz forintért - mondtam gyanakodva.</p>
				<p>- Fölteszed biz ezt, deákom, száz forint nélkül is. Mert ennek a kalapnak az a
                    fortélya van, hogy akinek ez van a fején, az testben, lélekben százszor olyan
                    erős lesz, mint azelőtt volt.</p>
				<p>- No, akkor ez olyan lehet, mint a Fortunátus kalapja - tátottam el a számat.</p>
				<p>- No, gyerek, ne tátogj, hanem bújj bele. Énbelőlem is azért lett ilyen nevezetes
                    ember, mert ebben nevelkedtem.</p>
				<p>Már akkor rá is ejtette a fejemre az egyszer volt, hol nem volt kalapot. Király a
                    fia fejére nem teheti olyan büszkén a koronát.</p>
				<p>- Olyan vagy benne, mint Árgyélus királyfi. Kár, hogy az én kvártélyom falán
                    nincs tükör - rá nem ismernél magadra, ha belenéznél.</p>
				<p>No, éppen elég tükör volt nekem hazafelé menet az utca. Még az ismerős kutyák is
                    mind megugattak. Minden ember jókedvű volt, akivel találkoztam, még olyan is
                    volt, aki azt mondta a másiknak:</p>
				<p>- Nézd csak azt a kisgyereket!</p>
				<p>Kezdtem hinni, hogy valami nagyszerűen állhat nekem az öreg kajla kalap. De a
                    kapunkban mégiscsak lekaptam a kajlát, és elővettem a hónom alól a pörgét. Nem
                    akartam, hogy Malvinka néni előre megtudja, miben törjük mink a fejünket a
                    nagyeszű csősszel.</p>
				<p>Éjszakára a kertben hált a kajla kalap, jól teleszítta magát harmattal. Alig
                    bírtam emelni, olyan nehéz volt, s egyszerre leszaladt az orrom hegyéig.
                    Minduntalan fel kellett tologatnom, hogy egy kicsit kinézegethessek belőle a
                    világba.</p>
				<p>Még messze volt a nyolc óra, a fiúk mind az iskola előtt nyüzsögtek a kocsiúton.
                    Persze most is a nagy Cintula vitte köztük a szót, de ahogy engem meglátott,
                    mindjárt felém fordult, és elrikkantotta magát:</p>
				<p>- Nini, gyerekek, nézzetek csak oda, milyen szép kalapos puli!</p>
				<p>“No - meresztgettem a nyakamat a ködmön meg a kalap közt -, most mindjárt
                    kipróbálom, mit tud a kajla!”</p>
				<p>Azzal ledobtam a könyvem, és se szó, se beszéd, nekiugrok a nagy Cintulának,
                    megkapom derékon, s úgy teremtem a földhöz, hogy csak úgy nyekken. De még meg is
                    gyömöszöltem a nagy mihasznát, és mikor föleresztettem, azt mondtam neki:</p>
				<p>- Ha elég nem volt, szóljál máskor is.</p>
				<p>Fölcihelődött a nagy Cintula, de nem szólt se jót, se rosszat, csak az oldalát
                    tapogatta. Aztán hirtelen beült a padba, s előszedte a könyveit, mintha ő volna
                    a legszorgalmasabb gyerek a világon.</p>
				<p>Megérezte, hogy lemúlt róla a királyság, és jól érezte. A fiúk engem fogtak
                    körül, mint valami diadalmas hadvezért. Boldog volt, aki a gúnyám
                    végigsimogathatta:</p>
				<p>- Ejnye, de szép kis ködmön! Ejnye, de takaros kis kalap!</p>
				<p>Mikor bejött a tanító úr, és engem szólított fel elsőnek, ránéztem a fogason a
                    kalapra, és úgy mondtam a leckét, mint a vízfolyás, alig lehetett megállítani. A
                    tanító úr csodálkozva nézett rám, mintha kicseréltek volna.</p>
				<p>De nem is vártam ám vasárnapot, hanem iskola után mindjárt kinyargaltam a Messzi
                    Gyurka birodalmába. Lengettem elejbe a kajla kalapot messziről.</p>
				<p>- No, szolgám, hány hét a világ? - hunyorított rám jókedvűen. - Tett-e csudát a
                    híres kalap?</p>
				<p>- De tett ám - újságoltam büszkén -, nem vagyok már puli!</p>
				<p>Erre aztán nagyot nevetett az én öreg barátom, és lekapta a fejemről a Fortunátus
                    kalapját:</p>
				<p>- No, hát akkor nincs már rá szükség, ne járj benne, a világ csúfjára. Csak nem
                    gondolod, te csacsi, hogy ebben a rossz kalapban valami bűbájos erő van? Hanem
                    azért ne hagyd el magad nagy kalap nélkül se, szolgám, hanem akárhová kerülsz,
                    állj meg a talpadon emberül.</p>
			</div>
			<div type="chapter">
				<head>NÉHA A BŐ KÖDMÖN IS SZORÍT</head>
				<p>A nagy kalappal való történet egy kicsit gondolkodóba ejtett. Nini, hátha a
                    ködmöntündér is csak ilyen figurázás. Hátha egyszer arról is kiderül, hogy egy
                    morzsa tündér se lakik a juhbőrben.</p>
				<p>Esteli vetkőzéskor sokszor el-elnézegettem a ködmönt, hogy hátha vallana valamit,
                    de nem volt azon még egy feslés se. Még csak meg se kopott, olyan friss volt
                    minden virágja, mint az utolsó öltés órájában. Pedig hordtam télen-nyáron,
                    akárhogy ellenkezett velem a tündérke, hogy ez nem uras. Ebben az egyben nem
                    engedtem neki. Azt mondtam mindig, megfogadtam az édesapámnak, hogy addig
                    hurcolom a ködmönt, míg benne tart, a fogadásomat pedig meg nem szeghetem.</p>
				<p>- Makacs vagy, kis Gergő, mint az állott szövet - csóválta meg a fejét bosszúsan
                    a tündérke, és aztán hirtelen hozzátette, hogy tán szolgabíró koromban is
                    ködmönben akarok járni.</p>
				<p>Azt hitte, hogy ez borzasztó ravasz kérdés, de én még ravaszabb feleletet adtam
                    rá. Azt, hogy miért ne járnék, a birka is csak azt a ködmönt hordja birka
                    korában is, amit bárány korában viselt. Minden vitatkozásunk ezen végződött, és
                    ilyenkor a tündérke nem tudott mást tenni, mint hogy kivett egy kockacukrot a
                    békateknős pikszisből, s azt elfelezte köztem meg az öreg kanári közt. Szemmel
                    láthatólag nagyon okos fiúnak tartott az ilyen feleletekért.</p>
				<p>Attól igazán nem kellett tartanom, hogy ki találom nőni a ködmönt. Áldja meg az
                    isten a drága kezet, amely szabta, úgy volt az szabva, hogy kétszer is
                    belefértem volna. Hanem azért tudja az isten, hogy történt, egyszer-kétszer
                    mégis nagyon szűknek éreztem az én bő ködmönömet.</p>
				<p>Egyszer például, ahogy a város szélén a homokbányák körül métáztunk a
                    pajtásaimmal, látom, hogy az egyik bánya felől kikanyarodik az országútra egy
                    asszony. A feje be van kötve nagykendővel, a hátán zsákot cipel. Az bizonyosan
                    tapasztófölddel lehet tele, mert nagyon meggörnyed alatta.</p>
				<p>Rátátom a szemem az asszonyra, s ahogy a szél meglibbenti a kötőjét, arra
                    gondolok, hogy nini, de olyan kötője van ennek a néninek, mint szülémnek.</p>
				<p>- Vigyázz, Gergő! - kiált rám az adogató, a Veszkény prókátor fia, és fölhajítja
                    a labdát.</p>
				<p>Fölütöm olyan magasra, hogy tán vissza se esik többet, a fiúk hátrameresztett
                    nyakkal néznek utána, de az én szemem megint csak a nénikén van. No, egészen
                    szülémet formázza így messziről. Az ám ni, mintha mondta volna is szülém a múlt
                    vasárnap, hogy tapasztani kellene már a malomházat, mert mind kimozgósodtak a
                    téglái.</p>
				<p>- Vigyázz, Gergő! - kiált megint Veszkény Gyuszi, és akkorát suhintok a labdára,
                    hogy a szőlők aljáig szaladnak utána nagy kurjongatva a többiek.</p>
				<p>Én meg nézek az asszony felé, alig bír döcögni szegény. Le akarja tenni a zsákot,
                    de inkább magától esik az le a válláról. Ráül, törüli az arcát a kötőjével, és
                    felém fordul egy kicsit. Megdobban a szívem: szülém az csakugyan! Valaki mintha
                    megtaszítana: szaladj hamar, segíts neki! Mennék is én, de már szállingóznak
                    vissza a fiúk. Sok az úri gyerek köztük - mit szólnak azok hozzá, ha megtudják,
                    hogy az én szülém az a zsákos néni?</p>
				<p>Visszaérnek a fiúk, azt javaslom nekik, forduljunk nap ellen, mert ha szemembe
                    tűz a nap, nem látom a labdát. Pedig nem a naptól akartam én elfordulni, hanem
                    szülémtől. Én csakugyan hátat fordítottam az országútnak, hanem a többiek meg
                    most kerültek vele szembe. A Tarán kapitány Laci fia mindjárt el is kiáltotta
                    magát:</p>
				<p>- Fogadjunk, Gergő, hogy azt a nénit én ennyiről is hátba tudnám hajítani!</p>
				<p>- Elhiszem - nyitnám feleletre a számat, de abban a percben mintha megszorítaná
                    valaki a nyakamat. Odakapok ijedten, körülvesznek a fiúk:</p>
				<p>- Mi az, Gergő, tán lódarázs szállt a nyakadba?</p>
				<p>- Szorít a ködmön - mondom, és kieresztem a gombot a nyakán.</p>
				<p>Nem ért az semmit, most meg már úgy éreztem, mintha a vállamat szorongatná valami
                    erős marok. Lopva hátranézek: fölállt már szülém, nyalábolgatja a zsákot.
                    Fölemelem az ütőfát, de ki is ejtem a kezemből mindjárt. Még el is jajdítom
                    magam, mert most meg már a csuklómban érzek olyan szúrást, mintha csakugyan a
                    darázs csípte volna meg.</p>
				<p>- Vesd le a ködmönt! - kiált rám a nagy Cintula. - Az a bajod bizonyosan. Hogy
                    lehet nyáron ködmönben járni?</p>
				<p>- Vesd le, vesd le! - biztatnak a többiek is, s megfogom a ködmön szélét, hogy
                    majd kibújok belőle, mert csakugyan nagyon akadozik már a lélegzetem.</p>
				<p>Az ám, csakhogy a ködmön nem ereszt. Mentől jobban kapálódzom, annál jobban fog.
                    Tapad hozzám, mintha összenőtt volna velem.</p>
				<p>- No, majd segítünk - mondják a fiúk, s belém kapaszkodnak hárman-négyen. Őróluk
                    csurog a verejték, énrólam meg szakad.</p>
				<p>Ahogy megfordulok birkózás közben, látom, hogy szülémnek hátán van már a zsák,
                    meg is indult vele, de úgy tántorog, hogy mindjárt elesik. Erre aztán
                    elsikítottam magam:</p>
				<p>- Édesszülém! - és szétlökdösve a fiúkat, árkon-bokron keresztül rohantam ki az
                    országútra. A többiek persze utánam.</p>
				<p>Mire utolértek, akkorra már én ott térdeltem szülém előtt, és könnybe lábadt
                    szemmel könyörögtem neki, hogy én vihessem haza a földet.</p>
				<p>- Hová gondolsz, kis bolondom? - mondta nevetve, de az ő szeme is telefutott
                    könnyel. - Hiszen meg se bírnád mozdítani. Aztán meg mind elkeverné a drága szép
                    kisködmönt.</p>
				<p>S megsimogatta a ködmönt, amely nem szorított már egy csöppet se. Gyöngéden,
                    puhán libegett rajtam, s mintha a belevarrt színes virágok mind megelevenedtek
                    volna. Szerettem volna, ha a fiúk is észreveszik ezt a változást, de azoknak
                    csak a zsákon volt az eszük-lelkük. Mind vinni akarta, és boldog volt, aki
                    legalább hozzá érhetett. Utoljára a nagy Cintula kapta a hátára az egyik végét,
                    Veszkény Gyuszi és Tarán Laci osztoztak a másikon, a többiek meg két oldalról
                    kapaszkodtak bele. Nekem nem jutott belőle semmi, szülémmel fogództam össze, aki
                    nem győzött hálálkodni, hogy neki milyen jó kisfia van.</p>
				<p>Az ám! A jó kisfiúnak égett az arca szégyenletében, mint a tűz. S csak azért nem
                    vallottam be szülémnek, hogy én vagyok a világon a leghaszontalanabb kisfiú,
                    mert nem akartam megrontani az örömét. Szegény, nem tudott hová lenni a
                    boldogságtól, ahogy a sok gyerek telezsibongta az öreg malomházat, amely ennyi
                    vidám lármát száz esztendő alatt se hallott. Tarán Laci mindjárt hozzá is akart
                    fogni a tapasztáshoz is, s ha ránk nem estellik, tán még most is ott gyúrjuk a
                    sarat.</p>
				<p>Szép holdvilágos éjszakával végződött ez a nap. Malvinka nyitva hagyta az
                    ablakunkat, s a behulló holdfényben alig tudtam elaludni. Csukogattam,
                    nyitogattam a szememet, s egyszer, ahogy kinyitom, látom, hogy a szék karjára
                    akasztott ködmön kinyújtja felém a két ujját.</p>
				<p>A tündér - gondoltam félálomban, és nem ijedtem meg egy csöppet sem.</p>
				<p>A két ködmönujj pedig egyre közelebb jött hozzám, s mire az arcomig ért, akkorra
                    már kéz is volt benne, reszelős, kemény, mégis puhán fogó kéz. Végigcirókálta az
                    arcomat, éreztem, hogy az egyik ujján nagy gyűszű van.</p>
				<p>- Apám - mondtam repdeső szívvel, és boldogan süllyesztettem bele a fejemet a két
                    tenyérbe, úgy aludtam egész éjszaka.</p>
				<p>Reggel, ahogy elzavartam a szememből az álompillangókat, a ködmön ott volt a
                    helyén, karjai üresen lógtak le, mint akármilyen más ködmönnek a karjai. De az
                    alján szinte lángoltak a peremérvirágok, mintha selymük most szaladt volna ki a
                    tűből.</p>
				<p>És én megéreztem, hogy egy láthatatlan szempár vigyázza minden lépésemet, és csak
                    akkor mosolyog rám, ha úgy viselem magam, hogy a ködmönnek ne legyen oka
                    szorítani.</p>
			</div>
			<div type="chapter">
				<head>AZ EZÜSTKÖRÖM</head>
				<p>Az ezüstköröm... Ahogy leírom ezt a szót, és elmosolygom magamat, hirtelen úgy
                    érzem, mintha tündérkém keze érne hozzá félénken a hajamhoz, amely, ó, milyen
                    nagyon “uras” most már: fehéren és puhán tapad a halántékomhoz. Hallom a hangját
                    is, ahogy mondja szelíd kérleléssel:</p>
				<p>- Kis Gergő, nagy korodban se szabad rossz fiúnak lenned - ugye, nem csúfolod ki
                    a te együgyű, öreg nénikédet?</p>
				<p>- Ó, drága tündérkém, te hát nem tudod, hogy mikor a te nevedet leírom, mindig
                    aranytintába szeretném mártani a tollat? És hogy a te nevelt fiad, aki
                    vándorútjában elérte már a napnyugati király birodalmát, még ma sem alszik el
                    soha anélkül, hogy kisdiák módjára az öledbe ne hajtsa a fejét minden este
                    álomba haló gondolatában, és félig lehunyott szemmel meg ne kérdezze tőled:</p>
				<p>- Tündérkém, jó voltam ma?</p>
				<p>Tündérkém: már én csak így mondom halálos holtomig az öreg kisruhavarrót, ahogy
                    kiskoromban hívtam szülémmel együtt. Egyformán szerettem mindkettőjüket, és
                    szülém tán még nálam is jobban szerette a tündérkét. Mindig könnybe lábadt a
                    szeme, ha róla beszélt, és sokszor mondogatta:</p>
				<p>- Isten angyala ő, akinek lelke éjszaka mindig fölrepül fehér galamb képében az
                    égbe, és aranybúzát eszik a jó Isten tenyeréből.</p>
				<p>Ezt olyan biztosra mondta szülém, mint ahogy arról szokott beszélni az ember,
                    amit színről színre látott. Úgy kellett lenni, hogy szülém lelke sokat
                    találkozhatott a Malvinka lelkével az Isten asztalánál.</p>
				<p>Hanem azért akármilyen hamar beleszoktam is az új fészekbe, volt valami, amivel a
                    negyedik esztendőben sem tudtam megbarátkozni. Pedig akkor már nagyon okos
                    fiatal úr voltam, tudtam, hogy a tündérek nem úgy röpködnek az ember körül, mint
                    a verebek, és kezdtem tisztába jönni azzal is, hogy a kincsek nem hevernek
                    úton-útfélen, mint a békasó.</p>
				<p>Hanem azért a Malvinka vaskörmétől mindig féltem egy kicsit. Valahányszor felém
                    ásított papírral kibélelt fekete szájával az ócska gyűszű, mintha mindig azt
                    mondta volna:</p>
				<p>- Ham, ham, gyerek, bekaplak, én vagyok a százesztendős gyűszű!</p>
				<p>Csakugyan rossz szándékban lehetett néha a vén gyűszű, mert meg-megesett, hogy
                    utánam gurult, ha eloldalogtam a varróasztalkától.</p>
				<p>- Kapd föl hamar, diákom - biztatott Malvinka -, a te kis derekad még könnyebben
                    hajlik, mint az enyém.</p>
				<p>Úgy nyúltam érte, mint valami papírdarabért, de úgy emeltem föl, mint valami
                    ólomdarabot.</p>
				<p>- Buzogány ez, nem gyűszű - koppantottam oda az asztalhoz. Akkorát puffant, mint
                    valami órakörte.</p>
				<p>- Hát még az én öreg kezemnek milyen nehéz - sóhajtotta Malvinka, felém
                    terjesztve vézna kis kezét, mint valami madárlábat. - Néha alig bírom már a tűt
                    emelni miatta.</p>
				<p>- Zrr - gurult végig a gyűszű haragos zörgéssel az asztalon, s mintha csak
                    megszégyenlette volna magát, megint leugrott a földre.</p>
				<p>- Megállj, vénség - rúgott rajta egyet a tündérke a papucskája orrával -, majd
                    nem sokáig kínozol már!</p>
				<p>Mosolygás sütötte végig az arcát, mint őszi napsugár a virágtalan tarlót. Kis
                    cserépmedve tátotta száját a sublóton a tükör alatt, azt csörgette meg
                    jókedvűen:</p>
				<p>- Hallod, Gergőke, hogy csörögnek benne a hatosok? Ha úgy jóllakik a kis medve,
                    hogy már nem fér bele több ezüstpénz, akkor a te kis nénéd ezüstgyűszűt vesz
                    magának. Fényeset, könnyűt, finomat. Úgy bizony, ezüstgyűszűvel varrom én meg
                    egyszer a szemfödelemet. Ezüstgyűszűvel, selyemcérnával. Ne mondhassák az
                    angyalok, hogy mindenkinek szépet varrt ez a Malvinka néni, csak magának nem
                    tudott szépet varrni.</p>
				<p>S mikor ilyeneket mondott a tündérke, a szobácska mindig úgy elborult, mintha
                    kifutottak volna belőle a napsugarak. A kanári a szárnya alá dugta az orrát, a
                    kakukkos óra elfelejtett kakukkolni, s a Pajtás macska kelletlenül sompolygott
                    be a kályha mögé. Csak a cserépmedvécske vigyorgott jókedvűen, ahogy a minden
                    lépésre megreccsenő padló megrezzentette a sublótot:</p>
				<p>- Soká lesz még az, gazdasszonykám, mikor én ezüsttel jóllakom!</p>
				<p>- Soká bizony - sóhajtott Malvinka, s előkeresgetve a földről a vaskörmöt,
                    fölhúzta az ujjára, mint valami ólomsapkát, s varrta, tűzte, szegte vég nélkül a
                    sok-sok kis ruhát.</p>
				<p>S az öreg asszony meg az öreg gyűszű egyre öregebb lett, a kanári már kezdte
                    elfelejteni az éneket, az óra a kakukkolást, a macska az ásítást, és egyszer a
                    kis cserépmedve se tudott többet csörögni. Hanem vigyorogni jobban tudott, mint
                    valaha.</p>
				<p>- Nem tudok szólni, mert tele vagyok ezüsttel - ezt jelentette a vigyorgása, és a
                    tündérke értette ezt nagyon jól.</p>
				<p>- Most utoljára veszem hasznodat, te vénség - szorította rá az ujjára a
                    vasgyűszűt, és mint valami buzogánnyal, rákoppintott vele a kis medve
                    fejére.</p>
				<p>- Csrrr - sóhajtott utolsót a kis medve, és öntötte ki a cserepei közül az
                    ezüsthatosokat és húszasokat. Biz azok megkoptatták egymást, meg is zöldültek a
                    penésztől, de azért Malvinka mégis gyöngéden söprögette be őket a kötőjébe.</p>
				<p>- Mentül rozsdásabbak vagytok, annál fényesebb ezüstgyűszűt kapok értetek.</p>
				<p>De még milyen fényeset kapott! A legfényesebbet, amit a Mitetszik ékszeres
                    boltjában találni lehetett. Sütött, mint a holdvilág és könnyű volt, mint a
                    pehely. Vitte is nyomban az úri házakhoz, csodálják meg, mije van neki!</p>
				<p>Azon az estén nem is győztem Malvinkát hazavárni. Előszedtem a faliszekrényből a
                    déli maradékot, megeszegettük a Pajtással, aztán Pajtás is a vackába bújt, én is
                    a magaméba. Félálomban voltam már, mikor hallottam, hogy a tündérke a pitvarban
                    letappogja a lábáról a havat. Csöndesen jött a szobába, s hogy föl ne ébresszen,
                    nem gyújtott lámpát. Különben is csak félhomály volt, mert a tetőkről
                    bevilágított a hó. Láttam a tündérkét, ahogy leveti a kukuláját, odaül az
                    ablakhoz, szép fehér vásznat terít a térdére, beleölti a tűt, s aztán úgy marad
                    a keze a levegőbe emelve: nem győz gyönyörködni a drága szép gyűszűben. S
                    addig-addig nézi, míg egyszer csak elkezd dúdolgatni egy régi-régi nótát, amit
                    talán a bölcsője fölött dalolt még egy rég elporlott ajak, s amit rajta kívül
                    talán senki nem is tudott a világon:</p>
				<p>Zengenek az erdők </p>
				<p> és a havasok, </p>
				<p> mindenfelől riadoznak </p>
				<p> a szép szarvasok.</p>
				<p>És az együgyű ének egyre hangosabb lett, és egyre tágult vele a skatulyányi
                    szobácska is, és mire elaludtam, már mintha rengő nyírfaerdőkben feküdtem volna,
                    amelyek fölött holdvilág helyett az ezüstgyűszű úszkált az égen.</p>
				<p>Persze az igazi gyűszűünnep csak reggel kezdődött. Meg kellett csodálni a drága
                    jószágot nekem, a kanárinak, a Pajtásnak, a vízhordó asszonynak, a sánta
                    levélhordónak. Külön meg kellett hallgatni mindnyájunknak, hogy ez a gyűszű
                    magától varr, hogy ebben magától emelkedik az embernek a keze, mint a madárnak
                    a szárnya, hogy ez a gyűszű olyan gyűszű, amilyen még nem volt a világon
                    senkinek, és e nélkül egy öltést se lehetne többet tenni.</p>
				<p>Így ment ez délig, amikor beállított hozzánk Messzi Gyurka, egy sajtocskát
                    küldött be tőle szülém. Míg azt hámozgatta kifelé a csősz a tarisznyából, a
                    tündérke egyre hadonászott előtte az ezüstkörmös ujjával.</p>
				<p>- Ugyan, vegyél már észre, te öreg csősz! - csillogott-villogott a gyűszű.</p>
				<p>Gyurka bácsi szeme azonban nem szokta észrevenni az efféle világi cifraságokat.
                    Most különben sem volt öreg barátom beszédes kedvében. Szedte-vette a
                    cókmókját, és istennek ajánlott bennünket. A küszöbön azonban elfüttyentette
                    magát, de mindjárt meg is csóválta a fejét.</p>
				<p>- Engedelmet kérek, csak úgy szokásból tettem. Evvel szoktam szólítani a
                    társamat. Ugyan most már hiába szólítom.</p>
				<p>Az ám, az öreg puli csakugyan nem gurult elő a füttyszóra.</p>
				<p>- Nini - kérdeztem csodálkozva -, hát a Mitvisz?</p>
				<p>- Nem visz az már semmit se - legyintett Gyurka bácsi. Inkább őtet vitték el.</p>
				<p>- Kicsoda vitte el?</p>
				<p>- Hát a markoláb.</p>
				<p>No, gondoltam, valahára megtudom, miféle szerzet az a markoláb. Kérdem az öreget,
                    mondja is haragosan:</p>
				<p>- Hát ahogy beérünk a városba a társammal, elejbünk áll egy fülig-száj siheder.
                    Csupa gider-gödör a képe, mintha nekiszaladt volna a nádtetőnek. Ohó, azt
                    mondja, kié ez a kutya? Nem kutya az, hé, mondom neki, hanem puli. Eb vagy
                    kutya; egyre megy az, azt mondja ő. De nem úgy van az, mondom, mert az eb, az
                    kutya, de a puli többet számít, mint némelyik minden lében kanál ember. No, azt
                    mondja, ha olyan nagy valaki a puli, hát akkor megfizette-e az adóját? Hát,
                    mondok, mért fizette volna, mikor nem tartozik vele? De igenis tartozik, azt
                    mondja, mert a városban ez a törvény. Azzal se szó, se beszéd tovább,
                    fölnyalábolja a pulit, belehajítja a zöld kocsiba, s csak futtából kurjongat
                    vissza, hogy pénz beszél, kutya ugat, holnap ilyenkorig kiválthatom a Mitviszt a
                    rabságból.</p>
				<p>Nem bírta magát türtőztetni az öreg, kibuggyant a szeméből a könny. Szokatlan
                    vendég volt az öreg arcon a fényes vízcsöpp, ide-oda gördült, az összevissza
                    barázdák közt keresgetvén az utat.</p>
				<p>Tündérkém szemei is szaporán pislogtak a kerek üvegablakok alatt. Az ember pedig
                    leült a küszöbre, úgy törülgette a könnyeit a szűre ujjával:</p>
				<p>- Társam, társam, kivel beszélgessek én mármost e világi pusztaságban?</p>
				<p>Aztán fölkászolódott, egy kicsit talán meg is restellte magát, mert dacosan
                    billentette meg a kalapját, fölemelte a botját, és nagyon megfenyegetett vele
                    valakit:</p>
				<p>Hej, város, város, te is várhatsz, még én egyszer beléd teszem a lábamat!</p>
				<p>Néztünk egy darabig az öreg után, aztán megszólalt a tündérke:</p>
				<p>- Kis Gergő, mit gondolsz, mennyit érhet egy olyan izé? Egy olyan ugató
                    szőrgombóc? Puli, ugye, annak hívják az ilyen szörnyeteget?</p>
				<p>Tündérkém már csak a Pajtás iránt való barátságból is haragot tartott a kutyák
                    ellen. Azt mondta, nem uras teremtések. A pulit meg végképp nem szerette.</p>
				<p>No, én annál jobban szerettem a Mitviszt. Sokat ürgéztünk együtt, és én hű
                    maradtam a régi barátomhoz, akármennyire fölvitte az isten a dolgomat. Őszinte
                    lelkesedéssel azt feleltem, hogy a Mitvisz éppen száz forintot ér. Ha tudtam
                    volna, hogy ezer forint is van a világon, akkor annyit mondtam volna.</p>
				<p>Tündérkémnek azonban így is leesett az álla:</p>
				<p>- Szá-áz fori-int! - csapta össze a kezét ijedten: - Azt hiszem, kis Gergő, ezt
                    mégis valami igen okos embertől kellene megtudakolni.</p>
				<p>Az igen okos ember Cötkény varga volt, aki azt felelte, hogy ő ugyan a világ
                    minden ebállatjáért se adna egy rézgarast, mert Gáborka nagyon félt a
                    kutyáktól, hanem azért azt hiszi, hogy három pengőforinton ki lehetne váltani a
                    Mitviszt.</p>
				<p>Hazavittem a hiteles hírt, elmondtam tündérkémnek, nem felelt rá semmit, csak az
                    ölébe ejtette a varrást, és nézegette az ujján az ezüstkörmöt.</p>
				<p>- Azt hiszem, kis Gergő - szólalt meg aztán hirtelen -, engem becsapott a
                    Mitetszik ezzel a gyűszűvel. Szorít, is nehéz is, nyilván nem igazi ezüst.</p>
				<p>- Nem hiszem én azt, tündérkém - csóváltam meg nagy okosan a fejemet. - Hiszen
                    igazi ezüsthúszasokat adott érte.</p>
				<p>Kisvártatva ismét szemügyre veszi tündérkém a gyűszűt:</p>
				<p>- Ehol ni, már se olyan fényes, mint tegnap volt. A széle már kezd sárgulni. De
                    én nem hagyom ám magam bolonddá tenni. Ohó, gyűszűcske, gyerünk csak vissza a
                    Mitetszik úrhoz! Kikaparom a szemét, ha a pénzemet vissza nem adja.</p>
				<p>Abban a nyomban föltette a kukuláját, és útnak indult. Az ajtóból azonban
                    visszaszólt:</p>
				<p>- Te meg, kis Gergő, adj hírt addig annak a jó embernek, hogy nézne be hozzánk
                    estefelé. Hátha akkorára megkerül az az izé is, az a szőrmók.</p>
				<p>El lehet képzelni, hogy gyorsan jártam, de tündérkém még gyorsabb volt. Mire
                    hazaértünk Messzi Gyurkával, akkorára a Mitvisz már pántlikát is kapott a
                    nyakába, azon fityegett a fényes rézmedália, amiből láthatta ország-világ, hogy
                    a Mitvisznek most már jussa van megharapni az adóvégrehajtót.</p>
				<p>- Bembelem-bembelem-bele-bele-bele - buff! - ez volt a pulinak a köszöntője,
                    mikor a gazdáját meglátta. Nem volt valami értelmes mondás, de igen jóleshetett
                    az öreg csősznek, mert nagyon elfogódva veregette meg az állat fejét. Mondani
                    azonban csak annyit mondott neki:</p>
				<p>- Ejnye, hejnye, a macska cifrázza ki a füled gombját!</p>
				<p>Már hogy aztán a Pajtás szófogadásból tette-e vagy maga jószántából, azt nem
                    tudom, de annyi bizonyos, hogy azonnal megpróbálta a kályhanyakról lenyúlva
                    megbaltázni a puli füle gombját. Amire aztán megint a Mitvisz vicsorította ki a
                    fogát, és hálából nyilván minden tudományát kimutatta volna, ha a csősz oldalba
                    nem figyelmezteti egy kicsit a botjával. Erre aztán a társ engedelmesen kigurult
                    az ajtón. Gyurka bácsi pedig rántott egyet a szűrön, és ezzel búcsúzott a
                    tündérkémtől:</p>
				<p>- Hát ezt is csak köszönöm!</p>
				<p>Kicsit restelltem is magam öreg barátom miatt, mert úgy éreztem, hogy nem egészen
                    urasan viselte magát, és el voltam rá készülve, hogy tündérkém is el fogja
                    pittyeszteni a száját.</p>
				<p>Tündérkém azonban barátságosan bólintott, aztán leült az asztalkájához, a kis
                    fonott szakajtóból előkereste az eldobott öreg gyűszűt, fölhúzta, nekifogott a
                    szegésnek, s egy-két öltés után ragyogó arccal fölkiáltott:</p>
				<p>- Uramfia, kis Gergő, ez a vén gyűszű olyan könnyű, mint a pehely, öröm vele
                    dolgozni. Tudod, úgy bele van már szokva az ujjam, úgy megnyugszik benne, mint a
                    kisgyerek a pólyában.</p>
			</div>
			<div type="chapter">
				<head>A BŰBÁJOS ELŐKERÜL</head>
				<p>Az iskolánk sok ablakszemével éppen a piacra nézett. A kapuja is oda feketéllett
                    ki, mint valami nagy tátott száj, amelyik mindig enni kér. Nem is csoda, ha azon
                    a helyen még az iskolakapu is az étvágyat juttatta eszébe az embernek. Azt
                    hiszem, soha többé annyi piros almát, olyan fehér cipót, olyan rózsaszín húsos
                    szalonnát nem látok, mint azon a szép akácfás piacon.</p>
				<p>S a legtöbbet az ért abban a piacban, hogy ott csupa jólelkű ember árulgatta a
                    holmiját. Kenyeres nénik, szalonnás bácsik, almás emberek egyforma jó szívvel
                    voltak hozzánk. Hol innen, hol amonnan kiáltoztak rá az emberre:</p>
				<p>- Hej, fiúcska, gyere csak erre egy kicsit!</p>
				<p>Az öreg Matkóné például mindig elosztogatott köztünk egy kosáralja kis cipót,
                    szíves beszéddel meg is szerezte:</p>
				<p>- Na, ilyen kakastejes kenyeret nem eszel ám otthon még pünkösd napján se!</p>
				<p>Arra meg már a csókaszemű Fajki bácsi meg nem állhatta, hogy az ökölnyi cipóra rá
                    ne kanyarítson egy ujjnyi füstölt szalonnát. Még a szeme is könnybe lábadt
                    mellé:</p>
				<p>- Hej, istenkém, ha el nem vetted volna, az én fiam is ekkora diák volna már!</p>
				<p>Támadi bácsi már nem adta ingyen a portékáját. Ő bizony kipróbálgatta először a
                    diákot:</p>
				<p>- No, öcsém, százszor egy hány? - azt kérdezte tőle. S aki ezt a borzasztó nehéz
                    kérdést egyszerre kitalálta, annak adott egy szép kukacos almát. Aki nagyon
                    sokáig találgatta, s akkor se találta ki, annak adott kettőt.</p>
				<p>Olyan jó népek voltak azok mind, hogy még az öreg Vízhányóné is meg akart
                    bennünket ajándékozni, pedig ő csak avas zsírt árult szegényke.</p>
				<p>- No, Mári néni, annak pedig semmi hasznát se tudjuk venni - szabadkoztunk
                    mosolyogva az öreganyó jó szándéka ellen.</p>
				<p>Bezzeg tudta ő! Ha elkaphatta valamelyikünket, annak úgy bekente avas zsírral a
                    csizmáját, hogy ki nem heverte halálos holtáig, bőre szakadtáig.</p>
				<p>- Így való ez, gyönyörűm, még a király csizmája sincs így föltisztelve -
                    bólogatott elégedetten, s ebben lehetett neki valami igazsága.</p>
				<p>Az áldott jó lelkek tiszta búzájába aztán egyszer mégiscsak belekeveredett a
                    konkoly is. Valami furcsa vénember telepedett be a piacszéli árusok közé. Egy
                    darabig csak hírét hallottam, mert nekem arrafelé nem volt járásom. A fiúk csak
                    öreg Maksusnak hívták, mint a betlehemes játékban a pásztorok öregapját.
                    Gúnyája, szakálla, mint annak, még a szava is olyan dörmögő volt. Sulymot,
                    földimogyorót szokott árulgatni meg vízimadarak tojását. Senki se tudta, honnan
                    csöppent ide, kérdezni meg nemigen lehetett tőle, mert csúnya mogorva ember
                    volt, a saját árnyékára is mindig morgott, mint az öreg kutya. Különösen
                    olyankor törte az irigység, mikor diákgyereket étettek a szomszédjai.</p>
				<p>- Jaj, de kár beléjük tömni azt a drága sok jó étket! - hápogta savanyúan. - Ha
                    gyiák, egyen gyíkot, ne kenyeret, szalonnát!</p>
				<p>Egy reggel aztán az történt, hogy a kis Pipitér Gazsi sírva szaladt be közénk az
                    iskolába.</p>
				<p>- Jaj, jaj - bömbölte keservesen -, az öreg Maksus lekapta a fejemet!</p>
				<p>Kicsit megkésett ugyanis a legényke, és kocogtában nem nagyon nézett a lába alá,
                    amikor az öreg Maksus mellett elszaladt. Az öreg Maksus előtt ki volt terítve
                    egy rossz bányapokróc, az tele volt vadlúdtojással, azok közül lépett rá egyre a
                    kis Pipitér. Persze az öreg Maksusnak se kellett egyéb, mindjárt ráhorkantott a
                    gyerekre:</p>
				<p>- Hoci csak a fejedet!</p>
				<p>A fejét ugyan nem kapta le, csak a kalapját, de a kiskoma sehogy se akarta
                    elhinni, hogy helyén van a feje. Utoljára aztán a nagy Cintula jól megrázta mind
                    a két fülét, úgyhogy a kis Pipitér elvisította magát, mint a kismalac:</p>
				<p>- Jaj, ne húzd a fülemet, hé!</p>
				<p>- No, látod, hogy megvan a fejed! - veregette meg Cintula elégedetten a
                    vállát.</p>
				<p>- De majd leszedi édesatyám, ha kalap nélkül megyek haza - buggyantak ki újra a
                    kis Pipitér könnyei.</p>
				<p>- No, majd arról is teszünk - kacsintott Cintula. - Úgyis régen fenem már a fogam
                    az öreg Maksusra. Ha volna egy-két garasom, meg egy ezüsthúszasom, úgy csúffá
                    tenném, hogy sose jönne ki többet a piacra.</p>
				<p>A módosabb fiúk gyorsan összerakták a pénzt, s a nagy Cintula az első óra után a
                    szemére csapta a kalapját, úgy vezetett bennünket:</p>
				<p>- Gyertek, fiúk, utánam!</p>
				<p>Utána sereglettünk mindnyájan, én magam melléje szegődtem, de ahogy a
                    tojáskofákhoz lekanyarodtunk, visszatoppantam. A kis Pipitér ugyanis
                    odafurakodott közénk, és nagy bátran lökte előre a karját a nagy Cintula hóna
                    alól:</p>
				<p>- Az öreg Maksus, ni, most is a kalapomon ül.</p>
				<p>- Csitt te! - figyelmeztette oldalba a nagy Cintula.</p>
				<p>Én meg ahogy odanézek, majd sóbálvánnyá válok az ijedségtől.</p>
				<p>Hiszen ez az öreg Maksus senki más, mint a kincses Küsmödi, a bűbájos ember! A
                    ködmöne ugyan rongyos, mint akit a sasok megszaggattak, a szakállában több a
                    nádkotú, mint a szakáll, de a két nagy füle most is kihajlik a sapkából, s a
                    tüzes szeme most is úgy szúr, mint a vasvilla.</p>
				<p>- No, ezzel nem jó lesz kukoricázni - súgnám oda Cintulának, s akkor veszem
                    észre, hogy énbelőlem már csak sereghajtó lett, s Cintula már ott áll az első
                    tojásos anyókánál:</p>
				<p>- Hogy ád nekünk egy tojást, ángyi?</p>
				<p>- Diáknak ingyen, édes fiam - mondta az ángyi, s már hallani, ahogy az öreg
                    Maksus elmordul a harmadik szomszédban. Cintula kivett a kosárból egy tojást,
                    hozzáütötte a csizmája orrához, s megcsóválta a fejét nagy komolyan.</p>
				<p>- Köszönjük szépen, de ebben nem találni azt, amit én keresek.</p>
				<p>A tojások sorában Nebula bácsi volt a második, ő is ingyen adta a tojást. De még
                    másodikat is kínált, mikor Cintula abban sem találta meg, amit keresett.</p>
				<p>- Próbálj csak másikat, szolgám - nyújtogatta előre kíváncsian a nyakát -, tán a
                    lidércet keresed? Mert azt magam is sokért nem adnám, ha megláthatnám.</p>
				<p>- Olyasfélét, bácsikám - hagyta rá Cintula -, de nem ilyenfajta tojásban tanyázik
                    az, hanem nini, itt látok én valami cifra tojásokat.</p>
				<p>Úgy tett a kópé, mintha csak most vette volna észre a vadlúdtojásokat, és
                    fölemelt egyet belőlük.</p>
				<p>- Sárkánytojás-e ez, Maksus bácsi?</p>
				<p>- Mi közöd hozzá, te gyiák? - nézett rá mérgesen az öreg.</p>
				<p>- Pénzt adok érte, mi az ára? - csörgette meg a pénzt az egymásba fogott két
                    markában.</p>
				<p>- Mi pénzed van? - enyhült meg egy kicsit az öreg.</p>
				<p>- Van két garasom.</p>
				<p>- Ide vele, vidd a tojást - vigyorodott el a bűbájos.</p>
				<p>Cintula odaadta a két garast, az ezüsthúszast meg a markába szorította, s úgy
                    ütötte a tojást a csizmája orrához, hogy a repedésen mindjárt bele is ejthesse a
                    pénzt. Akkor aztán egészen szétloccsantotta a tojást, a húszast pedig kihalászta
                    belőle, s nagy titkolódzva hátrafordult vele a fiúkhoz, de úgy, hogy az öreg
                    Maksusnak is szemébe villanjon az ezüst.</p>
				<p>- Megvan, fiúk, megvan!</p>
				<p>- Mutasd, mutasd! - zsibongták körül a gyerekek, akik még eddig nem sokat
                    értettek az egész tréfából.</p>
				<p>De a bűbájos is egyszerre előremeresztette a nyakát:</p>
				<p>- Mi az, mi az, lelkem gyiákom, mi van meg? - fuldokolta kapzsian.</p>
				<p>- Semmi különös - vágta zsebre Cintula a húszast. - Inkább azt mondja meg, Maksus
                    bácsi, mit számítana ezért a pokróc tojásért, ha mind megvenném. Van-e száz
                    darab?</p>
				<p>- Amennyi, annyi, egy se eladó - ugrott a bűbájos a tojások elé.</p>
				<p>- Adok egy tízest darabjáért - ajánlotta Cintula.</p>
				<p>- Mondom, nem eladó - kaffogott mérgesen az öreg.</p>
				<p>- Tizenkét pénzt adok darabjáért.</p>
				<p>- Ohó, aztán húszast szednél ki darabjából, ugye? - kukorékolt diadalmasan a
                    bűbájos. - Ne félj, láttam én, amit láttam. Megeszem én azt a gyiákot, aki az
                    öreg Küsmödit bolonddá tudja tenni!</p>
				<p>Azzal körülnézett, mit vághatna Cintulához, s mivel nem esett egyéb a keze
                    ügyébe, mint a kis Pipitér kalapja, hát azt vágta hozzá, és topogott ránk
                    kegyetlen-dühösen.</p>
				<p>- Eltisztuljatok innen, szedte-vette kalamárisnyalói, mert ha én egyet
                    rittyentek, úgy elvisz benneteket a forgószél, hogy holtig ríhattok az
                    édesanyátok kötője után!</p>
				<p>No, nekem nem kellett erre valami különös biztatás, mert én anélkül is szaladtam
                    ész nélkül. Mire a többiek nagy nevetgélve odaértek az iskola elé, én már akkor
                    rég ott pihegtem a kaputámasztó kövön.</p>
				<p>- No, most már emezen az utcán kerüljünk ki a piacra - adta ki a parancsot
                    Cintula.</p>
				<p>- Én nem megyek - mondtam ijedten. - Ti se menjetek, fiúk. Ne figurázzatok a
                    bűbájos Küsmödivel, mert az nagyon hatalmas ember.</p>
				<p>Cintula úgy nevetett, hogy csak úgy harsogott, aztán fölkapott, és elkezdett
                    velem szaladni.</p>
				<p>- Gyere, nézd meg, mit csinált azóta az a hatalmas Küsmödi, és addig ne félj, míg
                    engem látsz.</p>
				<p>Mire kiértünk a piacra, a bűbájos ember akkor loccsantotta ki az utolsó tojást.
                    Egytől egyig feltörte valamennyit, hogy kiszedegesse belőlük a húszasokat.</p>
				<p>- Nem bűbájos Küsmödi ez, hanem együgyű Küsmödi - kacagott Cintula, s kezdtem
                    magam is gondolkozóba esni a Küsmödi hatalma felől.</p>
				<p>Hanem a piaci kutyák, azt hiszem, más véleményen voltak, s még ma is emlegetik
                    maguk közt azt a gyönyörű napot, mikor a piac rántottával volt kikövezve.</p>
			</div>
			<div type="chapter">
				<head>A KIS BICE-BOCA</head>
				<p>Úgy emlékszem arra a napra, mikor a kis bice-bóca először kocogott be az
                    iskolánkba, mintha tegnap lett volna. Még csak ősz vége volt, de már porka havak
                    szállingóztak a levegőben, és Habók Fügedi már téli órákat dudált a toronyból.
                    Ez a Habók Fügedi toronyőr volt, s az iskolánk ablakából éppen oda lehetett
                    látni az ajtajára. Nyáron láttuk is minden negyedórában, ahogy egy rettenetes
                    nagy tülökkel kiállt a toronyerkély négy sarkára, és tudtára dudálta a világnak,
                    hogy megint eltelt egy fertályóra. Télen azonban más törvénye volt a furfangos
                    Habók Fügedinek. Ilyenkor csak reggel nyolckor végezte a hivatalát, de akkor
                    egyfolytában eldudálta az egész napra valót. Igen becsületes tisztviselő volt az
                    öreg, egy kürtszóval meg nem károsította volna a várost. Kilencvenhatszor fújt
                    bele a tülökbe egymás után, s ehhez kellett körülbelül egy óra. Mivel pedig a
                    szép tülökszótól egy álló óráig nem lehetett szót érteni az iskolában, Habók
                    Fügedit igen sokra becsülte minden deákgyerek.</p>
				<p>Azért nem volt szép, hogy a nagy Cintula éppen a kis bice-bóca napján árulkodott
                    ellene. Fölágaskodott az utolsó padban, és billegette a két ujját.</p>
				<p>- No, mi baj, Cintula? - nézett föl a tanító úr az írásból.</p>
				<p>- Tanító úr, kérem, a toronyőr máma csak kilencvenötöt dudált.</p>
				<p>A tanító úr nem jött ki a sodrából, mert hozzá volt már szokva a Cintula
                    vásottságához. Csak a léniát vette a kezébe, és azzal odaballagott az utolsó
                    padhoz.</p>
				<p>- Hát csak kilencvenötöt?</p>
				<p>- Igenis, annyit.</p>
				<p>- Hát aztán hogy tudod te azt?</p>
				<p>- Tanító úr, kérem szépen, megolvastam.</p>
				<p>- Úgy? Hát ráértél? Mutasd az írásodat, kész-e már a dolgozatod.</p>
				<p>Nem volt kész, de Cintulát nem olyan fából faragták, hogy ilyen kicsiségek
                    zavarba hozták volna.</p>
				<p>- Tanító úr, kérem szépen, még van egy kis híja - húzta a válla közé a fejét.</p>
				<p>- Te Cintula, belefogtál te abba a föladatba?</p>
				<p>- Tanító úr, kérem szépen, bele - mondta Cintula, s fölemelte mind a két mancsát.
                    Könyökig tintás volt mind a tíz ujja.</p>
				<p>- Na, látom, hogy dolgoztál. Hát most már olvasd föl szépen, amit írtál.</p>
				<p>Cintula fölemelte a füzetet, és nagy hangon nekikezdett:</p>
				<p>- Írjatok öt kötőszót. Első...</p>
				<p>Itt aztán egyszerre megszakadt a szava, mintha ollóval vágták volna el.</p>
				<p>- Éppen most akartam leírni az elsőt.</p>
				<p>- Hát hadd hallom. Melyik lesz az első kötőszó?</p>
				<p>- Hát... hát... izé... zsákmadzag - vágta ki Cintula elszántan.</p>
				<p>Akkor a lénia fölemelkedett a tanító úr kezében, de mire lecsapott volna,
                    csikordult az ajtó, és mindnyájan odanéztünk. A tanító úr is odanézett - Cintula
                    megszabadult. A kis bice-bóca mindjárt jót tett, mikor először lépett az
                    iskolánkba.</p>
				<p>Velem egyidős fiúcska lehetett, lenhajú, búzavirágszemű.</p>
				<p>Ezt ugyan csak később vettem észre, akkor csak azt láttam, hogy mind a két hóna
                    alatt mankó van a gyereknek. Nem is annyira ment, mint inkább úgy odaugrált a
                    tanító úr elé, mint a veréb. De szinte jól állt neki, olyan csinosan, vidáman
                    ugrált.</p>
				<p>- Mit akarsz, fiacskám? - kérdezte tőle a tanító úr barátságosan.</p>
				<p>- Iskolába szeretnék járni - mondta bátran.</p>
				<p>- Kicsit megkéstél, gyermekem.</p>
				<p>- Most kerültem a városba, négy héttel ezelőtt.</p>
				<p>Nekitámaszkodott a falnak, és írásokat szedett elő a zsebéből. Sok zsebe volt -
                    csak most vettem észre, milyen rongyos a ruhája. Akárhová nyúlt, mindenütt
                    zsebre talált.</p>
				<p>- Itt vannak a bizonyítványaim. Három osztályt már elvégeztem.</p>
				<p>A tanító úr belenézett az írásokba, aztán megcirógatta a gyerek fejét.</p>
				<p>- Hát az édesapád mért nem jött fel veled?</p>
				<p>A bice-bóca féloldalt szegte a fejét.</p>
				<p>- Nincsen nekem se apám, se anyám. Elhaltak idegen városban. A nagyapám vett
                    magához, ő idevalósi.</p>
				<p>- Hogy hívják a nagyapádat?</p>
				<p>- Küsmödi Kelemen.</p>
				<p>- A Gergő Küsmödije, az öreg Maksus unokája - zsibongott végig az osztályon.</p>
				<p>A tanító úr csöndet parancsolt, és azt kérdezte a gyerektől, hát az ő neve
                    micsoda.</p>
				<p>- Pálistók Peti.</p>
				<p>De már erre a furcsa névre megint csak elcihegtük magunkat. A tanító úr is
                    elmosolyodott.</p>
				<p>- Éppen három embernek való neved van. Hol csinálok én most már neked helyet,
                    mikor úgyis alig férünk?</p>
				<p>Egyszerre szétterpeszkedtünk a padokban, hogy még kevesebb legyen a hely.</p>
				<p>- Ide nem ül! Ide nem fér!</p>
				<p>Pálistók Peti most zavarodott meg először.</p>
				<p>Lesütötte a szemét, és összevissza gyurkálta a konya kalapját.</p>
				<p>- Tudod mit, fiam? - szánta meg a tanító úr. - Kvártélyozd be magadat a kuckóba.
                    Úgyis ott van ilyenkor a jó világ.</p>
				<p>Nagy boglyakemencéje volt az iskolának, annak akkora kuckója, hogy bálozni
                    lehetett volna benne. Az új deák odanézett, és szemmel láthatólag nekiörült.</p>
				<p>- Ez nagyon jó lesz - mosolyodott el, és indult a kvártély felé nagy
                    mankókopogással. Ott aztán meglapult, mint hernyó a levél alatt, és meg se
                    mukkant az óra végéig. Akkor odakopogott a tanító úr elé, és engedelmet kért
                    tőle arra, hogy őneki ne kelljen hazamenni délre. Nagy-messzire laknak, túl a
                    városon, oda-vissza meg se lehetne tenni az utat délutánig még rendes lábú
                    embernek se.</p>
				<p>- Én pedig csak olyan bice-bóca vagyok - tette hozzá egy kicsit bánatos
                    mosolygással.</p>
				<p>- Maradni maradhatsz, fiam - mondta aggóskodva a tanító úr -, de hát enned is
                    kellene ám valamit.</p>
				<p>- Van mit ennem - sietett a bice-bóca a megnyugtatással.</p>
				<p>Belenyúlt a ruhája egyik feslésébe, és kimarkolt belőle néhány szem kökényt. Egy
                    szem elgurult, Cintula azt mindjárt fölkapta és beleharapott. El is fintorította
                    a száját, úgy, hogy a füléig ért.</p>
				<p>- Tanító úr, kérem, ez nem jó - jelentette olyan komolyan, mintha csak parancsba
                    kapta volna, hogy mondjon véleményt a kökényről.</p>
				<p>- Jó az - mosolyodott el a bice-bóca -, csak sok legyen belőle. A rigók is
                    szeretik.</p>
				<p>Tudtam azt én is, hogy a kökényt is meg lehet enni, ha megcsípi a dér. Valamikor
                    még a malomházban egyszer egész kalappal kaptam Messzi Gyurkától. Egy-két szemet
                    megkóstoltam belőle, de a színe jobban tetszett, mint az íze.</p>
				<p>“No, én nem szeretnék kökényt ebédelni” - gondoltam magamban délben, mikor a
                    tejbetáskalevesbe belemerítettem a kanalamat. S arra gondoltam akkor is, mikor
                    a tündérke elejbém tolta a lekváros buktát. Kivettem egyet a tálból, és
                    belecsúsztattam a ködmönzsebbe, azzal hónom alá csaptam a könyveimet, és
                    húzódtam kifelé az ajtón nagy léhvel-pléhvel. Azt mondtam, énnekem most nagyon
                    sietnem kell az iskolába.</p>
				<p>Siettem is, hogy el ne hűljön a bukta, mire odaérek.</p>
				<p>Persze az iskola körül most nem volt egy lélek se. Csöndesen nyitottam be az
                    ajtót - hát a bice-bóca ott térdel a nagy tábla előtt - térdepelni könnyebb volt
                    neki, mint állni -, és rajzol az aljára mindenféle furcsa talicskákat meg kis
                    kocsikat. Úgy bele volt mélyedve a munkába, hogy észre se vett. Csak arra
                    rezzent fel, mikor beültem a padba, és az megcsikordult alattam.</p>
				<p>Hirtelen elmázolta a tenyerével a rajzokat, és visszasántikált a helyére, a
                    kuckóba. Utána mentem, leültem a padkára, és odatettem kettőnk közé a
                    buktát.</p>
				<p>Nézte, nézte, de nem nyúlt hozzá, se nem szólt semmit. Közelebb toltam, de már
                    akkor nem nézett oda. A képeket bámulta a falon.</p>
				<p>Egészen a kezéhez toltam a buktát. Erre rám nézett, én meg megszólaltam:</p>
				<p>- Ezt teneked hoztam. Bukta.</p>
				<p>- Tudom - mosolyodott el, és mindjárt bele is harapott. - Szeretem.</p>
				<p>- Ti is szoktatok buktát sütni?</p>
				<p>- Itten nem szoktunk. Otthon anyáméknál szoktunk. Édesatyám a lekvárosát mindig
                    kiharapta nekem, mert azt nem szerette.</p>
				<p>Eszembe jutott, hogy a bice-bócának nincsen se apja, se anyja. Megkérdeztem tőle,
                    mi volt az apja.</p>
				<p>- Bányász volt, de már régen meghalt. Még akkor, mikor fölrobbant a bánya. Az
                    nagyon nagy robbanás volt, egész a vasútig elhallatszott.</p>
				<p>Megmondtam, hogy az én apám meg szűcs volt, és szerettem volna én is valami
                    nevezeteset mondani róla. De csak annyit mondhattam, hogy a ködmönömet ő
                    varrta.</p>
				<p>- Szép ködmön - húzta végig rajta az ujját -, még szebb, mint a bányászoké. Én
                    bányamérnök leszek. A mi bányánkban is volt egy bányamérnök, de az csak egy
                    héten egyszer ment le a bányába.</p>
				<p>Észre se vettük a nagy barátkozásban, hogy azalatt Veszkény Gyuszi is
                    besompolygott az ajtón, és odaállt elébünk.</p>
				<p>- Hoztam neked valamit - nyújtott át valami fehér papirosba csavargatott holmit a
                    bice-bócának. Mindjárt megmondta azt is, hogy az dobostorta. Jó, hogy megmondta,
                    mert annak még hírét se hallottuk soha, se én, se a bice-bóca.</p>
				<p>De még azt ki se bontogatta, mire már Tarán Laci is ott volt egy naranccsal. Egy
                    másik fiú fügét hozott, a harmadik almát, a negyedik mákos kalácsot, kisvártatva
                    úgy be volt terítve mindenféle finom pószpásszal az egész padka, akár egy
                    cukrászbolt kirakata. A kis bice-bóca pedig zavartan kapkodott hol egyikhez, hol
                    a másikhoz:</p>
				<p>- Ez az enyém? Ez is az enyém? Mind az enyém? De hát mit csináljak én ezzel a sok
                    mindenfélével?</p>
				<p>Utolsónak a nagy Cintula érkezett meg, s mikor meglátta a kuckó körül a nagy
                    sokadalmat, úgy füttyögött, mint nyári éjszaka a tehervonat.</p>
				<p>- Baj, baj - állott közénk mentegetőzve -, de hát minálunk csak suhintott leves
                    volt az ebéd, és nem hozhattam semmit. Hanem tudod mit, kis bice-bóca?
                    Kar-tótágast állok a tiszteletedre!</p>
				<p>Meg is próbálta, de úgy vágódott hanyatt, hogy csak úgy nyekkent. Persze annál
                    nagyobb nevetés lett belőle. S én még arra is mernék fogadni a legszebb
                    tollszáramra, hogy a nagy Cintula csak azért nem tudta megcsinálni a
                    kar-tótágast, mert nem akarta. Valaki megsúgta neki, hogy a kis bice-bócának nem
                    lehet nagyobb fájdalom a világon, mint ha valaki a nyomorékságát juttatja neki
                    eszébe a maga nagy testi erejével.</p>
				<p>Mire a tanító úr megérkezett, és a kuckó-diák éléstárába ő is becsúsztatott egy
                    csirkecombot, akkorra csöndesen ültünk a helyünkön, és buzgón dongottuk magunk
                    elé a leckénket. Még a nagy Cintula is beledugta az orrát az olvasókönyvébe -
                    igaz, hogy egy beteg őszi légy is mászkált a könyvön, melyet a tótágas-tudós jó
                    szíve a tintatartóból szabadított ki, és éppen az olvasmányra tett rá
                    száradni.</p>
				<p>Azt hiszem, soha olyan jók nem voltunk az iskolában, mint azon a délutánon. Korán
                    alkonyodott, s ahogy bepiroslottak az ablakon a napáldozati felhők, mintha az
                    angyalok dobáltak volna odafentről piros rózsákat az egész osztályra.</p>
				<p>Négy óra után egész falkában kísértük végig a kis bice-bócát az utcákon. De ahogy
                    a város széléhez közeledtünk, megzavarodottan fordult hozzánk:</p>
				<p>- Tovább ne gyertek velem mostan. Nagyapó vár amott a Szent János-szobornál...
                    Minden gyerekre haragszik, aki énnálam futósabb. Aki... nem bice-bóca.</p>
				<p>A bűbájos Küsmödi toprongyos alakja feltűnt az utca végiben. Egyszerre
                    szétrebbentünk, mint a kővel meghajított varjak. Nem féltünk már tőle, csak nem
                    akartuk, hogy haragudjon.</p>
			</div>
			<div type="chapter">
				<head>PÉTER APÓ</head>
				<p>Nem telt bele egy hét se, mikor belátta a tanító urunk, hogy nem kuckóba való
                    diák a kis bice-bóca. Tűz volt az esze, gazdag a lelke, magakedveltető minden
                    tette-vette. Ráparancsolt a tanító úr, hogy mondja meg, ki mellé szeretne ülni
                    legjobban.</p>
				<p>- A ködmönös fiú mellé - ez volt Pálistók Peti válasza, s én még ma is büszke
                    vagyok erre a válaszra.</p>
				<p>Mikor aztán mellém került, úgy összebarátkoztunk, hogy még estig is alig akartunk
                    szétválakozni. Rendesen elkísértem egész a papok kertjéig, onnan is csak azért
                    fordultam vissza, mert alkonyattájt már mindig ott ólálkodott a vén bűbájos, és
                    én olyankor mindjárt fölvettem a szaladjvári nevet.</p>
				<p>Egyszer azonban nem az öregapja várta a kis bice-bócát, hanem egy másik
                    öregecske, akiről már messziről láttam, hogy bányász. Bőrkötője volt, lámpás a
                    rézcsatos övében, a vállán meg csákány.</p>
				<p>- Ez Péter apó - mondta a kis bice-bóca. - Egy bányában dolgoztak nagyapóval,
                    mikor még az is bányász volt.</p>
				<p>Ezt is most hallottam először, hogy a bűbájos Küsmödi valaha bányász volt. Én
                    bizony azt hittem, hogy világéletében mindig a bűbájosság volt a becsületes
                    mestersége.</p>
				<p>Szerettem volna még egyet-mást kérdezni róla, de nem mertem. Észrevettem, hogy a
                    kis bice-bócának mindig elakad a szava, ha nagyapjáról kérdezősködnek. Most is
                    hirtelen arra fordította a szót, milyen barátságos ember ez a Péter apó.</p>
				<p>- No, ha olyan barátságos - mondom -, akkor tán még engem is levinne egyszer a
                    bányába.</p>
				<p>- Le az - mondta Peti -, ha szépen megkérjük.</p>
				<p>Nem is nagyon kellett kérni Péter apót, egyszerre kötélnek állt, hogy az első
                    vakációs napon levisz a bányába, csak déli harangszóra legyek ott a bányaház
                    udvarán.</p>
				<p>Csütörtök volt abban az időben a vakációs nap, déli harangszókor ott várakoztam a
                    bányaház kapujában. Tündérkém jól föltarisznyázott meleg pogácsával, gondoltam,
                    azon majd elosztozunk a kis bice-bócával.</p>
				<p>Péter apó azonban csak magánosan jött elejbem, s nagyot nézett, mikor a pajtásom
                    tudakoltam.</p>
				<p>- Hát te nem a bányát akarod látni, öcskös?</p>
				<p>- Azt én.</p>
				<p>- Hát akkor ne keresd a kis cimborádat. Küsmödiék nem itt laknak, hanem az
                    óbányában, annak pedig nem erre van az útja. Meg nem is teneked való út az,
                    öcskös.</p>
				<p>Eszembe jutott, hogy valamikor azt hallottam én, griffmadarak őrzik a Küsmödi
                    tanyáját. No, gondoltam, jobb lesz nekem Péter apóval maradni. Indultam volna
                    is, mint a vak légy, de az öreg bányász vállon kapott.</p>
				<p>- Megállj, hé, ne olyan sebesen. Kár lenne ezt a szép ködmönt elkeverni odalent.
                    Nézd e, kerítettem én neked ahhoz való gúnyát.</p>
				<p>Takaros kis bányászruhát szedett elő az öreg az ajtó mögül. Még hegyes bőrsüveget
                    is nyomott a fejembe. Nagyon ki voltam békülve magammal, ahogy a Szilér vizébe
                    belenéztem, amely a bányaház udvarán csörgedezett keresztül. Elmehettem volna a
                    Hófehérke hét törpéje közé nyolcadiknak.</p>
				<p>Péter apónak azonban könnybe lábadt a szeme, ahogy ott illegtem-billegtem
                    előtte.</p>
				<p>- Szakasztott a fiam - mormogta szomorúan.</p>
				<p>- Hát van fia Péter apónak?</p>
				<p>- Volt öcskös, volt. Régen volt az. Elvette tőlem a bánya.</p>
				<p>Végigfutott rajtam a hideg, de még a fogam is vacogott, ahogy az aknába
                    leereszkedtünk. Olyan volt, mintha feneketlen kútba vinne lefelé bennünket
                    valami nagy vödör. S Péter apó azzal törülgette le rólam a hideg verejtéket,
                    hogy ne féljek, majd izzadok még a melegtől is.</p>
				<p>S bizony mindjárt lekívánkozott rólam a süveg, mihelyt leértünk. Nehezemre esett
                    a lélegzés, látni meg úgy láttam, mint éjszaka a becsukott pincében. De aztán
                    Péter apó megcsóválta a meggyújtott lámpást:</p>
				<p>- Nézz szét nálunk!</p>
				<p>Elszorult a szívem, és nem bírtam megszólalni, ahogy körülnéztem. Mintha fekete
                    márványtemplomnak a kellős közepén álltunk volna, amit Isten keze faragott.
                    Mindenfelé folyosók nyíltak belőle, s azoknak a végiben pislogott a lámpa, mint
                    oltáron a mécses.</p>
				<p>- Erre menjünk - vezetett Péter apó kézen fogva a legszélesebb folyosóba.</p>
				<p>Egy darabig ijedten tekingettem vissza. Olyan volt, mintha valaki jönne utánunk.
                    Pedig csak a magunk lépése zaját verték vissza a boltozatok. Egyszer aztán a
                    magunk lépése se hallatszott. Bokáig jártunk a szénporban.</p>
				<p>- Nini, itt vasút is jár? - kérdeztem susogva, ahogy az egyik mellékfolyosóból
                    sínek kanyarodtak a mienkbe.</p>
				<p>- Mégpedig lóvonat - dörgött a Péter apó hangja, s hirtelen odalapított a
                    karjával a falhoz -, húzódjunk félre, hogy el ne üssön.</p>
				<p>Kócos kis lovacska döcögött el mellettünk, dübörgő szenesszekeret hurcolva
                    magával. Észre se vett bennünket, pedig a lámpásunk éppen a szemébe tűzött.</p>
				<p>- A bányalovak mind megvakulnak - magyarázta Péter apó. Ez a lovacska már tíz
                    esztendeje nem járt a felső világban.</p>
				<p>A folyosóba, amelyből a lovacska kikanyarodott, éppen csak bepillantottunk. Egyik
                    fala mentén hosszú sor bányász fejtette csákánnyal a szenet. Neki voltak
                    vetkezve derékig, a verejték, amely végigpatakzott rajtuk, a falra akasztott
                    lámpák vörös világánál szinte vérnek látszott.</p>
				<p>- Szebbet mutatok én neked ennél - húzott el onnan Péter apó. - Elvezetlek a
                    bányakertbe. Az lesz csak a szép!</p>
				<p>Szép is volt az nagyon. Nagy-nagy szoba, amelyiknek a falait ültette tele az
                    Isten keze virágokkal. De micsoda virágok termettek ebben a föld alatti kertben!
                    Fehér, sárga, ibolyaszín szirmaik szivárványszikrát szórtak a lámpafényben.</p>
				<p>- Szabad belőlük szakítani, Péter apó? - nyújtottam ki feléjük lelkendezve a
                    kezemet.</p>
				<p>- Szabad, öcskös - nevetett a bányász -, de a bányavirágot csak csákánnyal lehet
                    leszakítani.</p>
				<p>- Az ám, hiszen ezek kőből vannak - kaptam vissza a kezemet a hideg
                    kristályokról.</p>
				<p>A bányakertből megint fekete éjszakába kerültünk. Mázsás szikladarabok hevertek
                    szerteszéjjel, mintha valami játékos óriás hajigálózott volna velük.</p>
				<p>- Oda nézz! - villantotta közéjük a lámpát Péter apó.</p>
				<p>Nagyjából keresztformára kifaragott szikla meredt elém. Kis játék csákány volt a
                    tövébe fektetve.</p>
				<p>- Itt temette el a bánya a fiamat - mondta mogorván Péter apó. - Nagy robbanás
                    volt az.</p>
				<p>Egyszerre úgy láttam, mintha nem is kereszt állna ottan, hanem kiterjesztett karú
                    fiúcska. Szinte kedvem lett volna megölelni.</p>
				<p>Péter apó galléron fogott.</p>
				<p>- Hallod-e, hogy fütyül a bányarigó?</p>
				<p>Furcsa fütyülés hallatszott messziről, s néha mintha darázsdongás keveredett
                    volna közé. Egész nekielevenedtem tőle, s igen meresztgettem a nyakamat, hátha
                    meglátnám fejem fölött a fekete semmiben a bánya madarát. Hátha még meg is
                    lehetne fogni! Belétennénk otthon a kanári kalitkájába!</p>
				<p>Lámpák sűrű rácsfonása izzani kezdett, mint a megtüzesedett drót, s a fütyülés
                    egyre ijesztőbb lett.</p>
				<p>- Szaladjunk, fiam - kapott az ölébe Péter apó. - A bányarigó kiszabadult
                    valahol, s már megütötte a lámpákat a szárnyával.</p>
				<p>A hátunk mögött, a folyosó végiben tompán döngött a fal. Mintha valaki a túlsó
                    oldalról döngette volna hatalmas csákányütésekkel.</p>
				<p>Péter apó megállt egy pillanatra, aztán megcsóválta a fejét:</p>
				<p>- Az öreg Küsmödire megint rájött a bolondóra odaát az óbányában. Megint
                    kincseket keres szegény. Alighanem ő szabadította ki a bányarigót.</p>
				<p>Mire az aknához értünk, már ott nyüzsgött valamennyi bányász. Ahol a bányarigó
                    fütyörész, ott halál ólálkodik. Ha meggyullad a mérges levegő, szétrobbantja a
                    bányát.</p>
				<p>Szerencsésen napvilágra értünk. A bányaház kapujában macskabagoly nyivákolt a
                    vadkörtefán. Úgy éreztem, szebb madárszót nem hallottam, szebb fát nem láttam
                    soha életemben.</p>
			</div>
			<div type="chapter">
				<head>AZ ÉGBELÁTÓ</head>
				<p>Mire másnap fölértem az iskolába, mindenki hallott már róla, hogy milyen nagy
                    riadalmat csinált a bányában a bányarigó. A miénken kívül minden osztályba járt
                    egy-két bányászgyerek, azok hozták az újságot. Csak a kis bice-bóca hallgatott,
                    akárhogy faggatták, hogy “no, bányamérnök úr, most elő a tudománnyal”. Azt
                    mondta, ő nem tudhat semmit, mert ők az óbányában laknak, s ott nem fütyörészget
                    semmiféle rigó.</p>
				<p>Hát az igaz volt, hogy ők az óbányában laktak, de Péter apó egyre azt
                    erősítgette, hogy éppen ott lehet valahol a fészke a bányarigónak, s bizonyosan
                    valami nyíláson szökött át, amit az öreg Küsmödi a két bánya közt levő falon
                    lyukasztott a csákányával. A tanító urunknak mondta ezt Péter apó, aki ebéd után
                    kivezettette magát velem a bányaházhoz.</p>
				<p>- De hát mi szándékkal lyukasztotta volna ki az a Küsmödi a falat? - kérdezte a
                    tanító úr.</p>
				<p>- Nem volt annak semmi szándéka, kérem alássan - dörmögött az öreg bányász -,
                    csak turkált-furkált összevissza. Bizonyosan kincset keresett, mert mindig
                    kincset keres, mióta az elméje meg-megfelhődzött.</p>
				<p>- Hát aztán mibe felhődzött meg az elméje?</p>
				<p>Péter apó kedvetlenül vont vállat.</p>
				<p>- Sose lehet azt tudni olyan embernél, aki a föld alatt keresi a kenyerét, örökös
                    éjszakában. Kék eget nem lát, madarat nem hall, nap nem süti, harmat nem hűsöli.
                    A bányász csak befelé hallgatódzik, befelé nézelődik. Lát is, hall is sok
                    mindent, amiről a napvilágon élő ember semmit se tud.</p>
				<p>Kicsit elhallgatott Péter apó, aztán újra kezdte:</p>
				<p>- Küsmödi már bányamester volt, mikor én a keze alá kerültem, inasnak. Már akkor
                    az óbánya az utolját járta, szűken adta a szenet, s úgy volt, hogy föl is hágy
                    vele a bányaigazgatóság. Csak Küsmödi erősködött, hogy van ott még kincs, csak
                    keresni kell. Az ő kedvéért vergődtünk is még egy darabig, de nem ért az
                    semmit, akárhogy faragtuk a sziklabordákat, nem lehetett már azokról szenet
                    faragni. Átparancsoltak bennünket az új bányába, de Küsmödi nem jött velünk. Azt
                    mondta, nem tudja elhagyni azokat a sziklákat, amiket egész élete verejtéke
                    öntözött. Engedelmet kért rá, hogy ott maradhasson, ahol eddig élt. Meg is
                    kapta, ott is maradt egyes-egymagában. A felesége nem akart odatemetkezni,
                    elköltözött erről a vidékről a kis lánykájával együtt. Küsmödi pedig addig
                    túrt-fúrt, faragott, kopácsolt, hogy utoljára belezavarodott a nagy
                    magánosságba. Az emberek lassanként elfelejtették, ki volt, mi volt, s így lett
                    belőle öregkorára világ csúfja, gyerekek ijesztője.</p>
				<p>Nagy szekerek nyikorogtak be az udvarra, mindenféle furcsa gépeket szedtek le
                    róluk. Péter apó elköszönt tőlünk.</p>
				<p>- Ezekkel szívatjuk ki a bányából a mérges levegőt. Eltart a munka vagy egy
                    hétig, addig nem lehet leszállni.</p>
				<p>Csöndesen ballagtunk aztán hazafelé a tanító úrral. Nagyon fúrta az oldalamat,
                    hogy én is elmondjam neki, amit én tudok Küsmödiről, de akkor el kellett volna
                    mondanom a ködmön történetét is, azt pedig nem mertem. Abban már nemigen hittem,
                    hogy akkor a tündér lapáttá nyújtja a fülemet, hanem attól féltem, hogy a tanító
                    úr kinevet.</p>
				<p>Pár nap múlva aztán az egész bányahistóriát kiverte a fejemből a tanító úr.
                    Mégpedig azzal verte ki, amit az osztálynak mondott:</p>
				<p>- Fiúk, én karácsonyra minden esztendőben valami emléket szoktam adni a negyedik
                    osztályban a legjobb tanulónak. Akiről karácsonyig bebizonyosodik közületek,
                    hogy a legderekabb legény, az kap tőlem egy égbelátót.</p>
				<p>No, azon a délutánon nem sokat okoskodtunk a tanító úr beszédéből. Hallottuk is,
                    nem is, amit magyarázott. Egyre azt számítgattuk az ujjunkon, hogy hány hét még
                    karácsony. Meg azon törtük a fejünket, hogy mi lehet az az égbelátó.</p>
				<p>Előadás után megtudtuk azt is. Szabad volt bemennünk a tanító úr szobájába,
                    aminek közepén ott ágaskodott az égbelátó. Három lába volt, mint a
                    fényképezőgépnek. Hosszú sárgaréz csöve, mint a hurkatöltőnek, csak sokkal
                    vékonyabb. Szeme is volt mind a két végén, csillogó-villogó gömbölyű
                    üvegből.</p>
				<p>Tarán Laci, akit minden karácsonyra fel szokott vinni apukája Budapestre a
                    nagymamájához, mint világlátott ember mindjárt elszólta magát:</p>
				<p>- Nini, hiszen ez teleszkóp! Láttam már én ilyent a kirakatban a pesti
                    optikusnál! Ilyenen vizsgálják a csillagokat a csillagászok!</p>
				<p>No, a tanító urunknak se kellett egyéb. Ezt az áldott jó lelket semmi úgy ki nem
                    hozta a sodrából, mintha nem magyarul mondták azt, amit magyarul is lehet
                    mondani. Annyira ment szegény, hogy az artézi kutat elkeresztelte vízcsordító
                    távfuratnak. A trombitát rézharsogánynak hívta, s még a drótostótra is azt
                    mondta, hogy sodronyostót.</p>
				<p>Most is dühösen kergetett ki bennünket a szobájából:</p>
				<p>- Se nem teleszkóp, se nem optikus, hanem égbelátó és látószerkereskedő!</p>
				<p>Többet aztán nem is emlegette nekünk a tanító úr az égbelátót, hanem annál több
                    szó esett róla magunk közt, hogy ugyan lát-e azon mindenki. Meg hogy mit lehet
                    rajta látni? És főképpen, hogy ugyan melyikünké lesz?</p>
				<p>Gazda lett volna arra sok, de utoljára csak ketten maradtunk számítósak. A kis
                    bice-bóca meg én. Hanem miköztünk aztán nem lehetett választást tenni. Hiába
                    bizakodtam benne, hogy majd csak elmarad mellőlem: megállta a helyét végig.</p>
				<p>Már csak egy reménységem volt: az utolsó számtani dolgozat. Azt éppen a
                    karácsonyi szünet előtt való nap írtuk, délelőtt. Bíztam benne, hogy majd csak
                    elhibázza valahogy Pálistók Peti. Annál inkább bízhattam, mert a kis bice-bóca
                    betegnek látszott. Hóka volt az arca, beesett a szeme, s kékespiros a keze feje,
                    mintha mindig fázna. Ugyan az se lett volna csoda, hiszen a gúnyácskája nemcsak
                    hogy meleget nem adott, de a sok likluk csupa ablak volt a hidegnek.</p>
				<p>Azért mégse csinált hibát a számtandolgozatban. Ezt hamar megtudtam, mert óra
                    után mindig én szoktam bevinni a füzeteket a tanító úr szobájába: hát útközben
                    belekukucskáltam a Peti dolgozatába. Nem volt abban egy makulányi hiba se.</p>
				<p>A szobában nem volt senki, mikor beléptem, csak az égbelátó. Barátságosan nézett
                    rám az üvegszemével, s úgy tetszett, mintha még hajladozna is felém a
                    rézcső:</p>
				<p>- Ejnye, de szeretnék a tied lenni, te ködmönös gyerek, ha te csakugyan olyan
                    ügyes fiú vagy!</p>
				<p>“No, én megmutatom, hogy csakugyan az vagyok” - gondoltam magamban.</p>
				<p>Azzal fölkaptam a tollat és belemártottam a tintába:</p>
				<p>“Én bizony nem engedem az égbelátót, bice-bóca pajtás!”</p>
				<p>Szépen kijavítottam a Pálistók Peti dolgozatában az egyeseket négyesekre. Takaros
                    kis székeket csináltam belőlük, csak az utolsónál ejtettem ki a tollat a
                    kezemből ijedtemben. Mert egészen olyan volt, mintha valaki nagyot rántott volna
                    a ködmönömön.</p>
				<p>Sebes lépések kopogtak a folyosón, hirtelen becsaptam a füzetet, mire a tanító úr
                    belépett.</p>
				<p>- Hát te mit dolgozol idebent ilyen sokáig? - szögezte rám a szemeit. Nagyon
                    szelíd szemei voltak, és most mégis úgy éreztem, mintha csakugyan szúrnának,
                    mint a szög.</p>
				<p>A ködmön is szorított, forogni kezdett velem a világ. Zavarodottan nyögtem ki a
                    választ.</p>
				<p>- Néz az égbelátó.</p>
				<p>- Micsoda? - nevette el magát a tanító úr. - Nem te nézed az égbelátót, hanem az
                    néz téged?</p>
				<p>Zavarodottságomban odanéztem az ördöngős masinára, és úgy éreztem, mintha
                    süllyedne velem a föld, mert az égbelátó csakugyan engem nézett. De olyan
                    csúfondárosan nézett a hidegen csillogó szemével, hogy alig találtam ki az
                    ajtón.</p>
				<p>Délután nem mentem iskolába. Zúgott a fejem, szédelegtem, tündérkém ágyba
                    fektetett. Annál szívesebben feküdtem le, mert így legalább megszabadultam a
                    ködmöntől. Tündérkém, mint rendesen, odaakasztotta elébem a székre. Én pedig,
                    mihelyt magamra maradtam, kiugrottam az ágyból, és átvittem a ködmönt a
                    benyílóba, a kis ruhácskák közé, és kétszer ráfordítottam a kulcsot az ajtóra,
                    mert ahogy én ismertem a ködmönt, kitelt volna tőle, hogy kinyújtja a karját a
                    székről, és belekap a hajamba.</p>
				<p>Estefelé a tündérke kis kacagásainak sortüze ébresztett fel. Az ünnepi sortűz a
                    tanító úrnak szólt, aki ott ült a varróasztalkánál, Malvinkával szemben, és azt
                    mondta neki:</p>
				<p>- Tessék megnézni ezt a füzetet!</p>
				<p>Megállt a szívem dobogása. Hirtelen szorosra csuktam félig nyitott szememet, hogy
                    meg ne sejtsék ébrenlétemet. Jaj, mi lesz, ha már kitudódott!</p>
				<p>- Mindig ő volt a legderekabb tanítványom, tudtam én azt, hogy most se
                    csalatkozhatom meg benne.</p>
				<p>Istenem, melyikünkről beszélhet?</p>
				<p>- Pedig már délelőtt látszott szegény fiúcskán, hogy beteg.</p>
				<p>Most már bizonyos, hogy a kis bice-bócáról beszél! Azon látszott már délelőtt is
                    a betegség. Mi lesz most? Valaki mintha oldalba ütögetett volna: ugorj ki hamar,
                    kérj bocsánatot, ígérd meg, hogy soha többet ilyen gonoszságot nem teszel!</p>
				<p>- Kérdem tőle: mit csinálsz a szobámban ilyen sokáig? Azt mondja rá, nézi az
                    égbelátó.</p>
				<p>Kezdtem éledezni. Úgy látszik, mégiscsak én vagyok az a derék fiú. Az oldalba
                    ütögetés elmaradt. Nyújtózkodtam egyet, mint aki ébredezik.</p>
				<p>- Kis Gergő! - hajolt fölém tündérkém százráncú drága arca, és aggodalmaskodó
                    hangja lágyan simogatott. - Hogy érzed magadat, kis Gergő?</p>
				<p>- Most már jobban - mondtam egészen őszintén.</p>
				<p>- Nézd csak, ki van itt minálunk - mondta egy csöpp kérkedéssel. - Látod-e,
                    milyen úri vendég tisztelte meg a házunkat?</p>
				<p>Elmosolyodott a tanító úr, és odalépett hozzám.</p>
				<p>- Nem vagy már beteg, Gergő?</p>
				<p>- Nem vagyok.</p>
				<p>- Ki mernél jönni az udvarra az égbelátóba bekukucskálni?</p>
				<p>- Ki - mondtam halkan.</p>
				<p>Olyan halkan, hogy tündérkém félénken szólalt meg:</p>
				<p>- Talán csak a szobában kukucsolna bele inkább, hogy meg ne fázzon. És... és
                    talán urasabb is lenne az a masina a szobában.</p>
				<p>- A csillagokat nem a szobában szokás vizsgálni - nevette el magát a tanító úr. -
                    És akinek olyan ködmönje van, mint Gergőnek, abba nem harap bele a hideg. Hol a
                    ködmön, Gergő?</p>
				<p>Nem adtam volna száz égbelátóért, ha a tanító úr a ködmönt eszembe nem juttatta
                    volna. Egyszerre elöntött a forró hideg, ahogy Malvinka nagy csodálkozva
                    előhozta a benyílóból. Sehogy se akart rá emlékezni, hogy ő vitte oda, mikor ő
                    mindig a székre szokta teríteni.</p>
				<p>Míg a ködmönnel huzakodtam - sehogy se akart feljönni -, lábcsoszogás hallatszott
                    a pitvarban.</p>
				<p>- Hírt adtam a szülédnek is - mosolygott jóságosan a tanító úr -, hadd legyen itt
                    ő is örömed estéjén.</p>
				<p>De ha ő szülémnek adott hírt, szülém meg Messzi Gyurkának adta tovább a szót.
                    Messzi Gyurkához meg az öreg Báró cigány ragadt hozzá útközben. Tündérkém csöpp
                    házában, tán mióta megépítették, soha ekkora sokadalom nem volt még. Cötkény
                    varga is megneszelte a nyüzsgést, ő is betámított a szomszédból a szurkos zöld
                    kötőben, csak úgy ingujjban.</p>
				<p>Ahogy együtt volt az egész gyülekezet, a tanító úr karajba állított bennünket az
                    udvaron az égbelátó körül, amelynek gömbölyűbb szeme a csillagos ég felé volt
                    fordítva. Elmagyarázta minden csínját-bínját, hogy egyedül is tudjak vele bánni,
                    és amikor utoljára belenézett, lekapta a kalapját.</p>
				<p>- Olyan közelről nevet az emberre a holdvilág, hogy köszönni lehet neki. No, ki
                    néz bele elsőnek?</p>
				<p>- Csötkén somséd a legüdősebb, ő leghamarább sámot tarthat a mennyorságra, hát
                    nézzsen ő - mondott véleményt a cigány.</p>
				<p>A varga már akkor ott állt az egeket mutató szerszámnál, és reszketett, mint a
                    nyárfalevél.</p>
				<p>- Fázik a mester - mondta a tanító úr, de én tisztában voltam vele, hogy a kis
                    csizmák öreg doktora azért reszket, mert azt hiszi, hogy mindjárt színről színre
                    láthatja a Gáborkát a legfényesebb csillagban.</p>
				<p>Sokáig nézelődött, elmúlt a reszketése, és egy kicsit csalódottan mondta, amikor
                    elvette a szemét a teleszkópról:</p>
				<p>- Hát sok szép arany patkószög!</p>
				<p>Másodiknak Messzi Gyurka tapasztalta ki az égbelátót. Az ő ítélete ez volt:</p>
				<p>- No, Mitvisz, ezt a gyémántporos mezőt időbe telik megkerülni, ha majd odafönt
                    csőszködünk!</p>
				<p>Báró cigány nem sokat vizsgálódott, nagyon sebesen elkapta a szemét:</p>
				<p>- Egy eleventelen malacsért se nézsnék bele másodsor. Kiégetné est a drágalátos
                    semem világát azs esthajnali csillag. Olyan tüzse van ebben a bosorkányüvegben,
                    hogy salonnát lehetne nála pirítani.</p>
				<p>Tündérkémet alig lehetett elcsalni az égbelátótól. Egész este azt hajtogatta,
                    hogy sose hitte volna, milyen sok gyöngyházgomb van az égre varrva. Nagyon uras
                    dolognak tartotta. Szülém csak annyit mondott:</p>
				<p>- Hej, ha én azt a fiastyúkot kikölthetném, én abból annyi pénzt árulnék
                    húsvétra, hogy csupa selyembe, bársonyba öltöztetném ezt az én jó gyermekemet e
                    helyett az avicska ködmön helyett!</p>
				<p>Az “én jó gyermekem”-en akkorát szorított az avicska ködmön, hogy se holt, se
                    eleven nem voltam, mire sorra kerültem, és az égbelátó elé álltam. Nem is lepett
                    meg, mikor belenéztem, hogy nem látok semmit.</p>
				<p>- Szép-e, Gergő?</p>
				<p>- Szé-é-ép - dadogtam, és csavargattam az égbelátó oldalán a srófot előre-hátra.
                    Hiába, nem láttam mást, csak a csillagtalan fekete semmit.</p>
				<p>- Igazítsd a csövet a hold felé - mondta a tanító úr.</p>
				<p>Alig mertem hozzáérni a csőhöz. Hideg volt, mint a jég, engem mégis tűz gyanánt
                    égetett.</p>
				<p>- Na, mit szólsz hozzá? Látod-e benne Dávidot meg Cicellét, ahogy citeráznak?</p>
				<p>Megint csak sugártalan feketeség meredezett rám. Belereszketett a szívem, hogy
                    nem vagyok méltó az ég csillagainak látására. Alig bírtam kinyögni a
                    választ:</p>
				<p>- Lá-há-tom.</p>
				<p>A tanító úr gyöngéden elhúzott az égbelátótól:</p>
				<p>- No, hagyjál holnapra is. Hiszen a tied, akkor mulatod vele magad, amikor
                    akarod. De most eredj hamar, bújj vissza a meleg ágyadba, hiszen csak úgy vacog
                    a fogad. Mink még majd elnézelődünk idekint egy kicsit.</p>
				<p>Szót fogadtam, és örültem, hogy az égbelátó kint marad az udvaron, és nem kell
                    vele egy szobában aludnom. De álmomban csak bejött hozzám. Hosszú csövét rám
                    tátotta, mintha el akarna nyelni, a lábait pedig négyes formára görbítette, és
                    úgy táncolt rajtam.</p>
			</div>
			<div type="chapter">
				<head>ELVISZ A MARKOLÁB</head>
				<p>Ahogy reggel a szemeimet kinyitottam, az első tekintetem az égbelátóra esett.
                    Tündérkém állította oda az ágyam fejéhez, hogy ébredéskor az legyen az első,
                    amit meglátok. Azt hitte szegényke, ilyen kedves semmi sincs most nekem a
                    világon.</p>
				<p>A téli nap már besütött az ablakon, és sugarai éppen a teleszkóp szemébe tűztek.
                    Nincs az az élő szem, ami jobban csilloghatott volna.</p>
				<p>- No, most mi lesz, te csaló Gergő, te hazug Gergő? - nézett a lelkem fenekébe az
                    üvegszem.</p>
				<p>- Hát az lesz, hogy én téged elviszlek a kis bice-bócának - néztem bele bátran az
                    üvegszembe. - Megmondom neki, hogy rosszat tettem, és megkérem, hogy bocsásson
                    meg.</p>
				<p>Az üvegszem csillogása egyszerre megenyhült. Szelíden nézett, mintha csak
                    biztatna: “Hamar, hamar, kisfiú, az már derék dolog lesz.” Szivárványszínek
                    szikráztak belőle a szemembe. A szívemben is szivárvány sütött ki. Csupa
                    vidámság lett körülöttem az egész szoba. A ködmönt szinte húzni se kellett,
                    magától szaladt rám, ahogy hozzáértem, beburkolt, mint egy meleg ölelés.</p>
				<p>- Tudtam én azt, Gergő, hogy derék fiú vagy - cirógatott valami láthatatlan ajak
                    suttogása.</p>
				<p>Hát hiszen a jó szándék talpon is volt énbennem. De hát hogy fogjak hozzá a
                    dologhoz?</p>
				<p>Tündérkémhez nem fordulhattam tanácsért, mert mire én felébredtem, akkorra ő már
                    rég nyakába vette a várost. Hordta szét az úri házakhoz a karácsonyi kis
                    ruhákat, nem is várhattam haza esténél előbb. Aztán meg ő úgyse tudta volna
                    nekem megmondani, hogy találok oda az óbányába.</p>
				<p>Kinéztem az ablakon, szép nagy pihékben sűrűn hullott a hó. Úttalan utakon hogy
                    bolyongjak ebben a pogány időben? Márpedig menni kellett, de minél hamarabb.
                    Karácsony estéjére hadd legyen meg az öröme a szegény kis bice-bócának.</p>
				<p>“Nini - vágódott eszembe hirtelen -, hiszen Péter apó leghamarább megmondhatja
                    nekem az utat!”</p>
				<p>Nekivágtam a téli zimankónak, és meg se álltam a bányaházig. Meg is találtam
                    Péter apót, de nagyon mogorván fogadott. Az bántotta, hogy akárhogy dolgoznak a
                    gépek, nincs foganatja a munkájuknak, a mérges gáz szakadatlanul ömlik
                    valahonnan. És örökösen rettegni kell, mert nem kell egy szikra tűznél több, s
                    egyszerre szétveti a gáz az egész bányát.</p>
				<p>- Akkor aztán röpülünk, mint a karácsonyi angyalkák, csak nagyobb lármával -
                    mondta összeráncolt szemöldökkel. - Azért most kotródj innen, fiú, gyereknek
                    nincs itt semmi keresnivalója.</p>
				<p>Megmondtam neki, mi járatban vagyok. Mennék én innen sebesen, csak tudnám az utat
                    az óbányába.</p>
				<p>- Jaj, kis öcsém, nagy fát mozgatsz - nézett rám szúrósan. - Mi kereseted neked
                    az óbányában?</p>
				<p>- Egy kis örömet vinnék Pálistók Petinek - mondtam zavarodottan.</p>
				<p>Péter apó morcos képe egyszerre földerült:</p>
				<p>- A kis bice-bócának? No, az más. Akkor az Isten járjon veled. Hát látod-e azt a
                    kis gyalogutat?</p>
				<p>- Nem látom én, csak a nagy havat.</p>
				<p>- De azokat a nagy kopasz nyárfákat látod ott?</p>
				<p>A nyárfákat láttam. Mint égre intő ujjak meredeztek bele a szürkeségbe.</p>
				<p>- Hát a nyárfák mentén haladsz egészen az erdőig. Ott elkanyarodsz jobbra, egész
                    a régi mészégetőig. Oda már odalátszik a fekete kőkereszt, a mögött vannak a
                    régi bányagödrök. Ott kurjantsd el magad jó hangosan, arra aztán majd előbújik
                    vagy az öreg medve, vagy a kis bocs.</p>
				<p>- Hát... hát a griffmadarak? - kérdeztem szorongó szívvel.</p>
				<p>- Micsodák? - meresztette ki Péter apó a karikaszemét.</p>
				<p>- A griffmadarak, akik az öreg Küsmödit őrzik. Akkora szemük van, mint egy
                    tejesbögre, és hét nappal előbb meglátják az embert, mint ahogy odaér
                    hozzájuk.</p>
				<p>Az öreg bányász olyan jót nevetett, hogy a könnye is kicsordult bele:</p>
				<p>- Jaj, de nagy bolond vagy te, kisöcsém! Hát mit gondolsz, hogy maradhatna ott
                    meg a griffmadár, ahol Küsmödi a gazda? Rég megette volna már ő azt tollastul,
                    bőröstül, ha akkora is lett volna, mint a torony. Még a veréb se mer odaröpülni,
                    mert az is tudja, hogy ott mindjárt megkopasztják.</p>
				<p>Nagyon megkönnyebbültem a Péter apó jókedvén. Ha griffmadár nincs, akkor nincs
                    mitől félni. De ahogy elköszöntem az öregtől, utánam kiabált:</p>
				<p>- Megállj csak, öcskös! Azért mégse ártana, ha egy darab kenyeret tennél a
                    ködmönzsebbe.</p>
				<p>- Tehetek, Péter apó - mondtam engedelmesen.</p>
				<p>Az öreg susogóra vette a szót:</p>
				<p>- Mert tudod, az ilyen elhagyott bányában mindig ott ólálkodik a bányapásztor,
                    avval pedig nem árt jó barátságban lenni. Hallottad-e már hírét?</p>
				<p>- Sose hallottam, Péter apó - kezdett borzongani a hátam.</p>
				<p>- Hát tudod, azt másképp hétsingszakállú embernek is hívják. Olyan kicsi, hogy a
                    csákány lyukán is átbújik, de a jobb kezében akkora botot visz, hogy azt a
                    világon senki se bírja megemelni. A másik kezében meg olyan mécsest fog, hogy
                    abból az olaj soha ki nem alszik, se azt gyújtani nem kell, mert a bányapásztor
                    egyik szavára magától kigyullad, a másikra meg magától kialszik. Zöld a ruhája,
                    piros bojtos sapka van a fején, a lábán meg az ördögbőr bocskor. Jön-megy a
                    bányában szerteszéjjel, azért bányapásztor, de nem bánt senkit; csak akkor
                    haragszik meg, ha fütyülnek. Olyankor mérgében összerontja a bányát. Hanem
                    hogyha jókedvében találják, és megkínálják kenyérrel, akkor minden kívánságát
                    teljesíti az embernek.</p>
				<p>Most már aztán nem voltam benne biztos, hogy szeretnék-e találkozni a
                    bányapásztorral, vagy nem szeretnék. Gondoltam magamban, míg odaérek a bányához,
                    majd csak kieszelem, mit kérjek a bányapásztortól, ha jókedvében találom.</p>
				<p>Először azonban haza kellett mennem a teleszkópért. Ürgettem-forgattam, hátha
                    össze tudnám tolni a lábait, hogy jobb fogás essen rajta, de nem boldogultam
                    vele sehogy se. Kaptam magam, a nyakamba ültettem az égbelátót, jól megmarkolva
                    elöl a két lábát. Jó nagy karaj kenyérrel kibéleltem a ködmön zsebét -
                    karácsonybőjti ebédemnek azt szánta tündérkém.</p>
				<p>- A vacsora lesz az uras - evvel biztatott mindig, mikor ilyen sovány volt a
                    délebéd. S most kétszeresen örültem a vacsorának, mert szülém is hivatalos volt
                    rá. Mindig együtt vacsoráztunk karácsony estéjén, s együtt mentünk az éjféli
                    misére.</p>
				<p>“Az ám, de hátha tündérkém előbb hazaér, mint én? - jutott eszembe, mikor a kis
                    ajtót becsuktam magam után. - Mit gondol akkor, hová lettem?”</p>
				<p>Hát legföljebb azt gondolja, hogy elvitt a markoláb, aki a tűt meg az ollót meg a
                    gyűszűt el szokta vinni. Utóvégre egyszer Gergőt is elviheti már.</p>
				<p>Ezen elmosolyodtam magamban, és nagy vidáman ballagtam egész a bányaházig. Az
                    embereknek is nevetett a szeme, akikkel útközben találkoztam. Hát hogyne
                    nevetett volna! Nem mindennap látni olyan ködmönös kisfiút, akinek teleszkóp ül
                    a nyakában, és villog jobbra-balra:</p>
				<p>- Nézzétek, emberek, hogy sarkantyúzom én a jó útra ezt a rossz kisgyereket!</p>
				<p>Hanem a bányaházon túl már nagyon elcsöndesedett a világ. Még a hó sem csikorgott
                    a lábam alatt, mert térdig süppedtem bele. Sehol semmi élő, csak mi ketten, én
                    meg az égbelátó. Szinte örültem, mikor az erdő tövében föltámadt a szél, mert
                    legalább ringatta a halott fákat. Persze ez nem a kedves, szelíd szél pajtás
                    volt, akivel a malomházban összeszoktam. Az még akkor is dalolt, ha
                    rosszkedvében volt. A hegyek szele haragos óriás, még a dúdolása is bömbölés.
                    Most pedig nem volt dúdoló kedvében a szél. Tombolt, ordított, üvöltött. Fél
                    kezével a felhőzsákokat hajigálta az égen, a másikkal belefogódzott az erdő
                    üstökébe, és lerázta róla a havat. Hajlongtak a hatalmas fák, és panaszosan
                    jajgattak, ahány fa, annyiféleképp. Alázatosan a nyárfák, csikorogva a szilek,
                    ágkarjaikat haragosan csattogtatva a tölgyek.</p>
				<p>Engem magamat előre-hátra taszigált a szél a megkorbácsolt óriások közt, mint
                    valami szegény kis bogarat, akit itt felejtett a nyár. Föl is lökött
                    egyszer-kétszer, de azt föl se vettem, hiszen puhára estem. S az égbelátó
                    olyankor mindig biztatóan csörrent meg a nyakamban:</p>
				<p>- Előre, Gergő, előre!</p>
				<p>Nagyobb baj volt ennél az, hogy mire a régi mészégetőhöz értem, akkorra olyan köd
                    ereszkedett, amibe beleveszett minden. Nem lehetett látni se eget, se földet, se
                    fát. Igaz, hogy a szél elállt, de annál rosszabb volt. Olyan csönd lett, hogy
                    csak a szívem kalapálása hallatszott. De az aztán annál hangosabban kalapált.
                    Most gondoltam először arra, mi lesz abból, ha itt ér a karácsonyéjszaka, ebben
                    az embertelen vadonban.</p>
				<p>Pedig az éjszaka már nem lehetett messze. Nyilván azért veszett el olyan hirtelen
                    minden fény a földről, mert az most mind fölment az égbe, és ott tündöklik a
                    mennyország kapujában. Ott sorakoznak párosával az angyalkák, készülődnek le a
                    földre, mindnyájan belemarkolnak a fénybe, és azzal világosítják meg idelent a
                    földön az emberek szívét.</p>
				<p>Egy mesében olvastam én valamikor ilyent, és az bizonyosan így is van. De abban a
                    mesében az is benne volt, hogy karácsony éjszakáján még a kövek is megszólalnak.
                    Hát akkor mért nem szólalnak? Inkább még a fáknak is, még a szélnek is elállt a
                    szava. Ki mondja azt meg most már énnekem, merre van az a fekete kőkereszt,
                    ahonnan odahallik a kiáltás a barlanglakókhoz?</p>
				<p>A kezemmel tapogatódzva körülkerültem a düledező mészégető kemencét. Egy helyen
                    találtam valami párkányt, azon fölkapaszkodtam a tetejére, hátha onnan többet
                    látok.</p>
				<p>Hát látni onnan se láttam semmit, megmerevedett körülöttem a ködtenger, hanem
                    hallani hallottam valamit.</p>
				<p>Mintha valahol a közelben valaki kopácsolt volna. De nem hangosabban, mint ahogy
                    az én ijedt szívem kalapált.</p>
				<p>- Kipp-kopp, kipp-kopp - ezt egyre tisztábban hallottam. Hirtelen kivert a
                    verejték, pedig olyan hideg volt, hogy megfagyott, mire legördült volna az
                    arcomon.</p>
				<p>Belekapaszkodtam a kemence párkányába, és elkiáltottam magamat. Azt a szót
                    kiáltottam, amelyik a szívem legmélyéről buggyant a számra: - Szülém!
                    Szü-lé-ém!!</p>
				<p>Szinte láttam, ahogy a szó úszik a ködben, mint egy fénysugár. Kisvártatva
                    megjött rá a felelet is:</p>
				<p>- Ki jő, ki jő, ki jő? - hangzott arról, amerről az előbb a kopácsolás jött.</p>
				<p>Lecsúsztam a mészégetőről, és elindultam a hang irányában. Pár lépés után
                    nekiütköztem egy fának, s megint hallottam a kopogást, de most már más irányból.
                    Tele volt a hangom könnyel, amikor újra elkiáltottam:</p>
				<p>- Szülé-é-m!</p>
				<p>Most messzibbről és halkabban hangzott a válasz:</p>
				<p>- Ki jő, ki jő?</p>
				<p>Megmondtam, hogy ki vagyok. De a hang nem mondta meg, hogy ő kicsoda. Hanem
                    ahelyett most már kétfelől is kérdezték, hogy: ki jő, ki jő?</p>
				<p>Már belerekedtem a kiabálásba, és roskadoztam az összevissza futkosásba, mikor
                    egyszer csak a fejem fölött hallom a kérdést: ki jő, ki jő? Fölnézek, látni
                    ugyan nem látok semmit, de szárnycsattogást hallok.</p>
				<p>Tán a karácsonyi angyalok közül tévedt ide valamelyik? Hátha éppen az, amelyik
                    otthon keresett, és hogy nem talált sehol se, ide jött utánam?</p>
				<p>Kinyújtom a kezemet: hatalmas faderekat érintek. Újra kezdődik a kopácsolás,
                    éppen ezen a fán, nemcsak a fülemmel hallom, hanem a kezemmel is érzem, hogy
                    valaki ütögeti a fát. De csak mintha gyerek ütögetné játék baltával.</p>
				<p>- Angyalka, te vagy? - lelkendeztem föl a fára. És mindjárt meg is szégyelltem
                    magamat, ahogy hallom továbbrepülni az angyalkát és repülés közben ijedten -
                    csipogni.</p>
				<p>Persze hogy nem angyal volt, hanem egy fakopáncsmadár. És nem arra volt kíváncsi,
                    hogy ki jön, hanem magamagát biztatta, hogy a hernyó kijő a fából, ha szépen
                    kéri, és jól fog az istenteremtette kis ácsbaltája.</p>
				<p>Könnyű annak, akit az Isten fakopáncsmadárnak teremtett, mert az a ködben se
                    téved el. De mi lesz énvelem, aki most már azt se tudom, merre van előre, merre
                    hátra? Nagyot rántottam az égbelátó előremeredt lábain: most sarkantyúzzon a jó
                    útra, ha tud!</p>
				<p>De most már elhallgatott még az égbelátó is. Nem csörrent meg, akárhogy
                    ráncigáltam. A hó belepte, ráfagyott, elhomályosította még az üvegszemet is. Hát
                    most már mi lesz?</p>
				<p>Fölnéztem az égre - azt az egyet még tudtam, hogy merre van: fölfelé. S a köd
                    mintha vékonyodott volna. A jó Isten talán meggyújtotta a holdlámpát? A
                    bátorságom újra feléledt. Ha visszatalálnék a mészégetőhöz, onnan talán még haza
                    is tudnék botorkálni.</p>
				<p>Reménykedve tettem egy-két lépést, s egyszerre csak mintha kicsúszott volna lábam
                    alól a föld. Pedig nem estem el, talpon állva süllyedtem lefelé valami
                    mélységbe. De olyan sebesen, hogy megszédültem bele. Az utolsó gondolatom az
                    volt, hogy most már csakugyan elvitt a markoláb.</p>
			</div>
			<div type="chapter">
				<head>A KÖVEK MEGSZÓLALNAK</head>
				<p>Arra tértem magamhoz, hogy valami szemkápráztató világosság vesz körül. Kicsi
                    koromban a malomházban sokat mulattattam magam azzal, hogy lehunytam a szememet,
                    és megdörzsöltem a szemhéjamat. Olyankor mindenféle csodálatos színeket és
                    fényeket láttam a lehunyott szememmel. Most nyitott szemmel láttam azokat a
                    fénylő színeket. Mintha csak a szivárvány pántlikájába lettem volna
                    takaródzva.</p>
				<p>Ellenzőt csináltam a két tenyeremből a szemem elé, úgy néztem körül. Egyszerre
                    rájöttem, hogy én most a Xaxa-barlangban lehetek, ahol Aladdin a csodalámpát
                    találta. Fölöttem icike-picike darab látszott az égből, mintha valami mély
                    kútból néznék kifelé, s azon úgy lebegett a hold, mint egy kis ezüstostya.
                    Körülöttem csupa kőszikla, ameddig csak elláttam, és az mind
                    csillogott-villogott, izzott, világított. Mindnyájának a belsejéből ömlött
                    kifelé a fény, egyikből piros, mint a hajnal, a másikból kék, mint a nyári ég, a
                    harmadikból tüzes sárga, a negyedikből szelíd fűzöld: a szívük világított a
                    szikláknak.</p>
				<p>“Nem lehet ez igaz mégse - gondoltam magamban -, álom lesz ez bizonyosan.”</p>
				<p>Az ám, csakhogy nem az ágyamban fekszem, hanem a földön - néztem végig magamon -,
                    s a föld apró kövecskékkel van borítva, amik úgy villognak, mint a
                    szentjánosbogár. A ködmön is rajtam van, az égbelátó is a nyakamban. Az oldalam
                    meg olyan igazánbul sajog, hogy jobban se kell. Körülöttem egész kis tócsába
                    futott a víz, ahogy a ruhámról leolvadt a hó, a csizmámon még fehérlik belőle
                    egy kicsi. Hát mégse álom ez.</p>
				<p>Fölnéztem a kis kerek lyukra a fejem fölött. Bizonyosan ott zuhantam le ide a
                    bányába. Mégpedig éppen arra a helyre, ahol a kincsek teremnek. No, az öreg
                    Küsmödi mégse egészen olyan bolond ember, amilyennek a világ gondolja. Tudja ő
                    azt jól, mért nem akarja itthagyni az óbányát.</p>
				<p>Föltápászkodtam, s megindultam a felé a szikla felé, amelyiknek olyan színe volt,
                    mint a piros tintának, mikor keresztülsüt rajta a nap. De nagyon nehezemre esett
                    minden lépés. A lábam mintha ólomból lett volna, a fejem meg úgy szédelgett,
                    mint száraz mákfej a szélben. De azért elvánszorogtam egy-két lépést a piros
                    tüzű szikla felé, mikor egyszer csak megszólal valaki mögöttem:</p>
				<p>- Dicsőség Istennek a magasságban!</p>
				<p>Mintha valahonnan a föld alól búgott volna valami óriásnak a hangja. S annak
                    egyszerre száz visszhangja támadt, betöltötte a kiáltás az egész
                    sziklacsarnokot:</p>
				<p>- Dicsőség Istennek a magasságban!</p>
				<p>Egyszerre megdermedtem, mint a kapubálvány, de nem ijedtem meg egy csöppet sem.
                    Megmondta azt nekem Péter apó, hogy karácsony éjszakáján megszólalnak a kövek.
                    Hát csak szólaljanak. Énnekem nem kell félnem, hiszen nem járok én semmi
                    rosszban. Meg is mondom a beszélő szikláknak, hogy ők se féljenek éntőlem. S
                    amilyen fönnhangon tőlem telt, elkiáltottam magamat:</p>
				<p>- Békesség a földön a jóakaratú embereknek!</p>
				<p>Voltam én már éjféli misén eleget, tudtam, hogy az Isten dicsőségére ott is az
                    ember békessége a válasz.</p>
				<p>Hanem arra nem gondoltam, hogy mikor a sziklák megszólalnak, akkor az embereknek
                    hallgatni kell. Ahogy az első hangot kiejtettem, olyan hirtelen kialudt
                    körülöttem minden fény, mint mikor elfújják a lámpát.</p>
				<p>Vaksötétben tapogatóztam vissza odáig, ahol a kerek lyukon lesütött a hold. A
                    hold most is ott volt, de hiába nézegettem föl hozzá. Sugárlétránál egyebet nem
                    tudott leküldeni, azon meg csak az angyalok tudnak járni.</p>
				<p>Mit lehet itt most már tenni? Bizony nem lehet mást, mint leülni egy kődarabra, a
                    két térdemre tenni a két karomat, arra ráhajtani a fejemet és szülémre és
                    tündérkémre gondolva sírni, sírdogálni olyan keservesen, hogy a kő is
                    meginduljon bele.</p>
				<p>A kő nem indult meg, hanem a hold megindult. Mire megint fölnéztem, akkorra már
                    úgy elhaladt, hogy csak egy kicsi karéja látszott le a lyukon. De az olyan
                    biztatóan ragyogott, mint valami aranyszem:</p>
				<p>- Gyere arra, Gergő, amerre én!</p>
				<p>Erre aztán meg is indultam abban az irányban, amerre az előbb a beszélő kövek
                    világítottak. Persze most már se nem beszéltek, se nem világítottak, rideg-hideg
                    sziklák voltak, egyik-másik keményen meg is ütött, ahogy nekimentem a sötétben.
                    De azért csak botorkáltam előre, egész addig, míg egy sima kőfalhoz nem értem.
                    Olyan volt az, ahogy az ujjaimmal végigtapogattam, mintha legyalulták volna.</p>
				<p>Itt leültem egy kicsit pihenni és gondolataimat rendbe szedni. Mikor Péter apó
                    levezetett az újbányába, ott is láttam ilyen sima falú folyosót. Itt mostan
                    nyilván valami elhagyatott tárnába kerültem. Annak pedig végének kell lenni
                    valahol. Akkor én ki is szabadulhatok még a föld alól.</p>
				<p>Megindultam a fal mentén, és addig-addig csoszogtam előre, míg egyszerre hideg
                    szél csapott meg valamerről. Amerről jöttem, ott mindenütt olyan meleg volt,
                    hogy verejtékeztem bele - ez a friss szél csak a felső világból jöhetett!</p>
				<p>Fölsikoltottam volna örömömben, ha mertem volna, de most már tudtam, hogy itt
                    nagyon csínján kell bánni a hanggal. Hát csak annyit tettem, hogy a szívemmel
                    rámosolyogtam szülémre és tündérkémre, aztán arra fordultam, amerre a hideget
                    éreztem.</p>
				<p>Olyan szűk folyosóba jutottam, hogy kinyújtott két karom a két falat érte. Az út
                    fölfelé vitt, omlatag köveken keresztül, amelyek ki-kicsúsztak a lábam alól, a
                    szél pedig egyre erősebb lett, s ahogy kanyarodott egyet a folyosó, már hangját
                    is hallottam. Suhogott, zúgott, sziszegett, nyerített, de nekem nem lehetett
                    volna annál szebb a karácsonyi angyalok muzsikája sem.</p>
				<p>Megint kanyarodott egyet a folyosó, s akkor már úgy vágott az arcomba a szél,
                    mint százágú korbács. Olyan volt az most nekem, mintha virággal simogattak
                    volna. Beszippantottam belőle egy teli tüdőre valót, s azzal nagyot lódítottam
                    magamon. Éreztem, hogy csak egy-két lépés már a szabadság.</p>
				<p>- No, Gergő, mégiscsak eleresztett a markoláb!</p>
				<p>Az ám, úgy bukfenceztem le megint valahová, hogy a nagy Cintula szíve meghasadt
                    volna az irigységtől, ha látja. Úgy látszik, mégse jó a markolábbal figurázni,
                    mert akkor viszi el az embert, mikor nem is látja, mikor nem is gondolja.</p>
				<p>Nem estem azonban mélyre, és puhára estem. Tapogatom a kezemmel: hát havon
                    fekszem. Hallom zúgni a szelet, de nem érzem: fejem zúg. Fölnézek: molnárszemű
                    csillagok ragyognak a magasban.</p>
				<p>Dicsőség Istennek a magasságban! Kijutottam az ő szabad ege alá! Nemcsak a
                    csillagok sugároznak, hanem a hó is fehérlik körülöttem. Nem vagyok már egészen
                    vaksötétben. Ha megerőltetem a szememet, már látok is. Látom, hogy egy nagy,
                    kerek gödörbe jutottam. A széle jó magasan van felettem, utat nem látok semerre,
                    mert mindent betakar a hó. Ha nappal volna, valahol bizonyosan ki tudnék
                    kapaszkodni a gödörből. Ha hold sütne, talán lehetne olyan fagyökeret találni,
                    amin felmászhatnék a felső világba, mint a mesebeli Törzsök Jankó a sárkányok
                    országából. De míg én a föld alatt tévelyegtem, a csillagok pásztora addig jól
                    elhaladt az égen. Úgy lehet, azóta le is csúszott már róla egészen.</p>
				<p>Úgy nézdegéltem körös-körül, ahogy az a katicabogár nézdegélhet, amelyik
                    szüretkor beleesik egy üres csöbörbe. S egyszer csak észreveszem, hogy azzal a
                    nyílással szemben, amelyiken kiszabadultam, a gödör másik oldalán is feketéllik
                    egy kis kerek nyílás. Fekete száj tátong a nagy fehérségben.</p>
				<p>Átvádoltam a gödör fenekén keresztül a nyakig érő havon, és nagy nehezen elértem
                    a barlang száját. Nem volt magasan, föl bírtam odáig kapaszkodni. Gondoltam
                    magamban, itt legalább kihúzom az éjszakát szárazon, nem kell hóban
                    vackolnom.</p>
				<p>Nem is igen mentem beljebb, megülepedtem mindjárt a barlang szájában. Halálos
                    fáradtan nekivetettem a hátam a sziklafalnak, s nyomban lefogódott a szemem.
                    Nem éreztem én se éhséget, se félelmet, se hideget, se semmit a világon, csak
                    azt, hogy milyen jó lesz itt aludni. Eszembe se jutott, hogy itt nemcsak
                    elaludni lehet, de megfagyni is.</p>
				<p>S talán úgy elaludtam volna, hogy fel sem ébredek többet, ha félálomban megint
                    hangot nem hallok. De hangot hallottam, amely azt mondta:</p>
				<p>- No, ne sírj, báránykám!</p>
				<p>- Ohó - pattant föl a szemem -, a kövek megint beszélnek! De most már kihallgatom
                    ám őket elejétől végig, s nem kotyogok bele a beszédjükbe.</p>
				<p>- Jó meleg ágyat csinálok én neked mindjárt! - mondja jóságosan az előbb hallott
                    hang. De az egész más hang volt, mint a beszélő szikláké amoda át. Ez egészen
                    emberi hangnak tetszett.</p>
				<p>Teljesen kiment szememből az álom, ahelyett a kíváncsiság vett rajtam erőt.
                    Leguggoltam, s lassan, óvatosan előrecsúsztam a barlangban.</p>
				<p>Nem kellett messzire mennem, mikor újra hallom a hangot jobb kéz felől, s
                    hirtelen fénysugár szökken a szemembe. Visszahőköltem egy szikladudorodás mögé,
                    s lelapultam a földre. Most már tisztában voltam vele, hogy micsoda hang volt,
                    amit hallottam, micsoda fénysugár, amit láttam.</p>
				<p>A bányacsősz hangja, a bányacsősz lámpája!</p>
				<p>Hej, de áldottam magamban Péter apót, hogy jó előre úgy kitanított mindenre!
                    Milyen jó volt azt most tudni, hogy mivel lehet kedvében járni a nagy hatalmú
                    bányacsősznek. Előhúztam a ködmönzsebből a nagy karaj kenyeret, és áthajítottam
                    a sziklán. Ilyent bizonyosan nem evett, mióta a szakálla kinőtt. Csak már
                    legalább megtalálná!</p>
				<p>Úgy látszik, megtalálta, mert kisvártatva megint hallottam a hangját. Azt mondta
                    szép értelmesen:</p>
				<p>- Bizony, bányacsősz, egy kis szalonnát is adhattál volna mellé!</p>
				<p>Úgy eltátottam a számat, hogy majd kiesett rajta a fejem. Hiszen ez nem a
                    bányacsősz hangja, hanem a bűbájos Küsmödié. Ez a vén szeleburdi azt hiszi, hogy
                    én vagyok a bányacsősz.</p>
				<p>De hiszen akkor én egészen jó helyen járok! Oda értem, ahová indultam: itt vagyok
                    a Küsmödi tanyáján! No, Gergő, most legyél már eszeden!</p>
				<p>Nincs az a papmacskahernyó, amelyik nesztelenebbül csússzon, mint ahogy én
                    előcsúsztam a szikla mögül. Csak egy-két lépést kellett tennem, s már akkor
                    ajtóstul bent voltam a házban.</p>
				<p>Persze olyan ház volt az, hogy semmiféle ajtaja nem volt. Kis kerek barlangocska,
                    amit a szája fölé hajló sziklaperem védett meg a széltől, hótól, úgy-ahogy. A
                    lenyugvó hold, amelynek a sugarát lámpafénynek gondoltam, az elébb éppen
                    belesütött úgy, hogy tisztán láthattam mindent.</p>
				<p>Láttam pedig, hogy egy száraz mohaágyon fekszik a földön a kis bice-bóca. Könyvei
                    csomóban a feje alatt, ez a vánkosa. Az öreg bűbájos rossz ködmöne a lábára
                    vetve: ez a takarója: Előtte pedig ott térdel az öregember ingujjban, a két
                    kezét pedig a háta mögé dugja, úgy fogja benne a kenyeret. Az én kenyeremet,
                    amit a bányacsősznek szántam.</p>
				<p>Ebben a percben azonban eszembe se jutott semmiféle bányacsősz. Még azt is
                    elfelejtettem, hogy éjszakának idején az óbánya gödreiben bukdácsolok. Csak azt
                    láttam, hogy a kis pajtásom arca sápadt, mint a halotté, szeméből hull a könny,
                    s hogy a vén ember rejtegeti előle a kenyeret. Bizonyosan maga akarja megenni az
                    egészet. Mint ahogy kisgyerek koromban énelőlem elette a vacsorát.</p>
				<p>Elfutott a düh, és fölkaptam egy nehéz kődarabot, azzal a jó szándékkal, hogy
                    hozzálódítom az öreghez. És bizonyosan meg is teszem, ha abban a percben meg nem
                    szólal.</p>
				<p>- No, báránykám, ugye, mindig azt mondtad, mikor én a bányacsőszről beszéltem
                    neked, hogy mesebeszéd az? Hát nézd e, mit adott nekünk a bányacsősz. Hát
                    hiszel-e már benne?</p>
				<p>Odatartotta a két tenyerén a kenyérkarajt a kis bice-bóca elé. A gyerek mohón
                    kapott utána:</p>
				<p>- Kenyér! Istenem, kenyér! Igazi kenyér, nagyapóka?</p>
				<p>- De igazi ám! - bólogatott a Küsmödi nagy feje. - Igazi kalácscipó. Mikor a
                    bányacsősz a kezembe adta, még meleg is volt. Azt mondta, aki ebből eszik, az
                    olyan erős lesz, mint a kőszikla. Kóstold csak, báránykám!</p>
				<p>A kis bice-bóca beleharapott a kenyérbe, de aztán csak kiejtette a kezéből. Olyan
                    gyönge volt, hogy már azt se bírta tartani.</p>
				<p>- No, várj, majd én tördösöm - mondta az öregember, s olyan szelíd, olyan lágy,
                    olyan szomorú volt a hangja, hogy tán soha életemben nem hallottam olyant.
                    Megszégyenülten ejtettem ki a kődarabot a kezemből.</p>
				<p>A kis bice-bóca pedig úgy nyeldeste a falatokat rágás nélkül, mint az éhes
                    fecskefiók. Egyszerre azonban eltolta magától az etető kezet.</p>
				<p>- Hát te, nagyapóka? A többi már legyen a tied. Hiszen te se ettél... hány nap
                    óta is? Egy, kettő, három, négy nap óta. A többit te edd meg, nagyapóka!</p>
				<p>- Én-e? - nevetett Küsmödi olyan jókedvűen, hogy még engem is majd megcsalt. -
                    Hiszen engem el se eresztett a bányacsősz addig, míg egy fél cipót be nem
                    vágtam. Úgy jóllaktam én, báránykám, mint a duda.</p>
				<p>- Akkor jól van, nagyapóka - nyugodott meg a gyerek -, akkor én még nem laktam
                    jól, ha te már nem vagy éhes. Ez nem olyan kenyérke ám, mint amilyent te szoktál
                    sütni zuzmóból meg makklisztből.</p>
				<p>- Hát csak egyed, báránykám, egyed - biztatta boldogan az öregember. - Majd
                    meglátod, ezután mindig ilyen kalácskenyeret eszünk, csak odajuthassak a
                    kincshez. Tudod, hogy már a nyomában vagyok?</p>
				<p>- Mindig ezt mondod, nagyapóka - duzzogott a gyerek. - Minden fényes kőről azt
                    hiszed, hogy kincs, s a tudós emberek mindig kinevetnek vele. Tudod, nagyapóka,
                    mit csinálnék én, ha neked volnék?</p>
				<p>- Mit csinálnál, bárányka?</p>
				<p>- Átmennék a másik bányába, Péter apóhoz, és élnék úgy, mint a többi ember.</p>
				<p>A bűbájos zavartan motyogott:</p>
				<p>- Nem lehet, bárányka. Látod, engem mindig kinevetnek az emberek, vagy
                    elszaladnak előlem.</p>
				<p>- Az azért van, nagyapóka, mert mindig olyan haragosan jársz-kelsz az emberek
                    közt.</p>
				<p>Kicsit elhallgatott, aztán újra kezdte:</p>
				<p>- De jó volna egyszer meleg szobában aludni, nagyapó! Ha bányamérnök leszek,
                    akkor nekem olyan szobám lesz, hogy két kemence lesz benne, s az egyiknek a
                    kuckójában én alszom, a másikéban te. Nézd, milyen hideg a kezem!</p>
				<p>- Szegény kis báránykám - mondta gügyögve az öreg bűbájos, s fölébe hajolva a
                    vézna kis kéznek, elkezdte azt leheletével melengetni.</p>
				<p>Bizony sose hittem volna, hogy valamikor még kedvem támadjon az öreg Küsmödinek
                    megcsókolni a kezét. Most pedig alig bírtam erőt venni magamon, hogy meg ne
                    tegyem.</p>
				<p>- Milyen jó vagy te, nagyapóka! - mondta hálálkodva a kis bice-bóca. - Te vagy a
                    világon a legjobb ember, tudod-e te azt?</p>
				<p>Nagyapókának nem volt ideje válaszolni, mert a hold hirtelen lebukott az ég
                    peremén, s a kis bice-bócának egyszerre sírásba csuklott a szava:</p>
				<p>- Nagyapóka, ma megint nem gyújtod meg a mécsest?</p>
				<p>- Tudod, báránykám, nincsen már olajunk - mondta halkan az öregember.</p>
				<p>- Istenem, de hát sötétben hogy találnak majd ide az angyalok mihozzánk? -
                    nyűgösködött a gyerek. - Nem jó volna, nagyapóka, ha én kiállnék most az ajtóba,
                    és ott lesném őket?</p>
				<p>- Nem, nem, báránykám - mondta ijedten az öregember. - Akkor azt mondanák az
                    angyalok: “Ejnye, micsoda dolog az, hogy ez a kisfiú még ilyenkor kint
                    kóborol!”</p>
				<p>- De énnekem beszélnem kell ma éjszaka az angyalkákkal. Kérni akarok valamit
                    tőlük.</p>
				<p>- Mit akarsz kérni, bárányka?</p>
				<p>- Hát... hát... olyan szép virágos kisködmönt, amilyen az iskolában van egy
                    fiúnak. Gergőnek hívják. Álmomban én is mindig olyan ködmönben járok. Azt
                    hiszem, az angyalok is olyanban járnak. Te láttad már az angyalokat,
                    nagyapóka?</p>
				<p>- Nem... nem nagyon járnak azok az ilyen vad vidékre.</p>
				<p>- De ugye, mégiscsak eljönnek néha ide is? Minden jó emberhez le szoktak szállni.
                    Tavaly karácsonykor minálunk is voltak, de én nem láttam őket, mert aludtam.
                    Anyukámmal beszéltek, és új mankót hagytak ott nekem. Tenálad is voltak tavaly
                    karácsonykor?</p>
				<p>- Nem, báránykám, nem voltak. Itt nagyon régen jártak utoljára az angyalok.
                    Akkor, mikor még anyukád olyan kicsi volt, mint te most. Azután elszoktak innen.
                    Kövek közt, látod, kővé változott nagyapókád szíve is, s elijedtek tőle az
                    angyalok. Add ide a kezedet, báránykám.</p>
				<p>Úgy kellett lenni, hogy a bűbájos ember az unokája tenyerébe temette az arcát,
                    mert kisvártatva a gyerek ijedt szavát hallottam:</p>
				<p>- Nagyapó, te sírsz? Érzem a könnyeket az ujjamon. Hát ki bántott, szegény
                    nagyapókám?</p>
				<p>- Nem sírok, báránykám - mondta reszkető hangon az öregember. - Csak kienged a
                    szívem. Most már majd nem kerülnek el az angyalok. Úgy érzem, mintha már
                    jönnének is.</p>
				<p>- Csak sötét ne volna! - sóhajtott a kis bice-bóca.</p>
				<p>Hallottam, ahogy az öreg hirtelen felugrott, megvidámodva csendült föl a
                    hangja:</p>
				<p>- Lám, lám, hogy előbb eszembe nem jutott! Hiszen van nekem egy mécsem az
                    öregtárnában is, ahol a múltkor kerestem a kincset! Hozom mindjárt, nem kell az
                    már ott úgyse, nem keresünk több kincset, báránykám! Várj csak, egykettőre itt
                    leszek vele! Lesz itt olyan világosság, hogy mind idetódulnak az angyalok.</p>
				<p>- Siess, nagyapóka - felelte a kis bice-bóca -, én majd imádkozom addig.</p>
				<p>Az öreg lépései végigkocogtak a barlangon. Befelé jó mélyen vihetett az, mert
                    sokáig hallottam egyre halkulni a lépések zaját. Egyszer mintha valami furcsa
                    fütyülést hallottam volna, ami a bányarigót juttatta eszembe. De csak egy
                    pillanatra, mert rögtön mintha ajtó csapódott volna, s aztán nem hallottam
                    semmit, csak a kis bice-bóca suttogását. Bizonyosan az angyalokat hívta
                    szegényke.</p>
				<p>No, hát ne hívja őket hiába! - futott át valami édes melegség a szívemen. - Hadd
                    legyen a kis bice-bócának olyan örömnapja, amilyen még nem volt. Odaállítottam
                    az ágyához az égbelátót, amit még mindig a nyakamban szorongattam, s arra
                    ráterítettem az én kincskereső kisködmönömet. Minek az már nekem? Én addig
                    hurcoltam a ködmönt, míg megtanultam, hogy a kincset a szívében hordozza az
                    ember. De micsoda öröm lesz, ha az öreg bűbájos visszatér a világossággal, és az
                    első tekintetük az égbelátóra esik meg a ködmönre! Hogy örülnek majd neki, hogy
                    sötétben is idetaláltak az angyalok! Mit szólsz ehhez, ködmöntündér?</p>
				<p>Úgy csináltam mindent, mint ahogy elgondoltam. Odasompolyogtam lábujjhegyen a
                    vacok mellé, leállítottam az égbelátót, és kibújtam a ködmönből. És abban a
                    percben, ahogy levált rólam, újra megszólaltak a kövek körülöttem. Mintha ég,
                    föld összeszakadt volna, akkorát dördült, s tűzfelhő csapott ki a barlang
                    mélyéből. Csakugyan idetódult a mennyország minden angyala?</p>
				<p>Lecsukódott a szemem, és ködmönöstül, égbelátóstul rázuhantam a kis bice-bócára.
                    Se láttam, se hallottam többet.</p>
			</div>
			<div type="chapter">
				<head>ÜNNEP A MALOMHÁZBAN</head>
				<p>Kedves, mosolygós, vidám tavasz volt már akkor, amikor megtudtam, mi történt
                    igazában karácsony éjszakáján az óbányában. Kis fehér szobában feküdtem,
                    napsugár és orgonaszag áradt be a nyitott ablakon. Szülém sápadt arca mosolygott
                    az ágyam egyik oldalán, tündérkém százráncú képe a másikon. Csodálkozva
                    tekingettem hol az egyikre, hol a másikra.</p>
				<p>- Hát nem akarsz ránk ismerni, szívecském? - simogatta szülém a homlokomat.</p>
				<p>- Akarok én, de sehogy se tudom rendbe szedni a gondolataimat. Hol vagyok én
                    most, hogy kerültem ide? Hová lett a Küsmödi barlangja? Micsoda orvosságszagú
                    ágy ez, amelyikben fekszem? A fejem miért van bekötözgetve? És nini, ott a
                    sarokban a másik ágyon nem a kis bice-bóca fekszik? És nem Titulász doktor
                    hajol-e fölé, és miért csóválja olyan kedvetlenül a bozontos fejét?</p>
				<p>Százféle kérdeznivalóm lett volna, de csak egyet tudtam mondani.</p>
				<p>- Ehetném - ez volt az egész.</p>
				<p>De azt hiszem, ha a világ minden szép versét elmondtam volna, abból közelről se
                    lett volna annyi öröm, mint ebből az egyetlen szóból. Hogy ragyogott föl az én
                    drágáim arca, hogy futottak oda az öreg Titulászhoz:</p>
				<p>- Hallotta, doktor úr? Azt mondta, ehetnék!</p>
				<p>Hárman hatfelé szaladtak egy pohár tejért. S mikor kivettem a poharat a szülém
                    kezéből, és a magam két kezével vittem a számhoz, azon úgy elcsodálkoztak,
                    mintha én volnék a cirkuszban a buzogányhajigáló erőművész.</p>
				<p>Nem értettem én ezt sehogy se. No, majd mindjárt megértem, gondoltam magamban, s
                    nagy hetykén fölpattantam az ágyban. De arra meg nagy ijedten csapta össze a
                    kezét szülém:</p>
				<p>- Jaj, már megint menni akar! Hát hová akarsz menni, édes mézem?</p>
				<p>- Hát hová akarnék? - néztem nagyot. - Az iskolába megyek, szülém.</p>
				<p>Erre megint nagy volt az öröm, hogy csak iskolába akarok menni. Tündérkém a kis
                    kacajok sortüze közt, de könnybe lábadt szemmel mondja, hogy eddig mindig az
                    angyalokhoz akartam menni. Titulász doktor pedig megfenyegetett az oroszlánfejű
                    botjával:</p>
				<p>- Hohó, hé, odébb lesz még az az idábbnál! Sokat kell még addig erősödnöd,
                    gyermekem. Most csak maradj szép nyugodtan az ágyban, mint a kis bice-bóca. Majd
                    aztán egyszerre mehettek az iskolába, és vigyázhattok egymásra, hogy megint el
                    ne vigyen benneteket a markoláb. Mert azt is nagyon sokat emlegetted ám három
                    hónap óta.</p>
				<p>Most meg énrajtam volt az elcsodálkozás sora. Sehogy se akartam elhinni, hogy én
                    már három hónap óta fekszem ebben a kis fehér szobában a kis bice-bócával
                    együtt. Ez a kis fehér szoba pedig a kórházban van.</p>
				<p>- Hát aztán hogy jöttünk mink ide?</p>
				<p>- Bizony, nem a magatok lábán, fiam. Derék bányászok hoztak ide benneteket az
                    ölükben. Úgy ástak ki benneteket az óbánya romjai alól karácsony másnapján.</p>
				<p>Csak úgy tátogtam, mint horgon a potyka.</p>
				<p>- Hát mi történt az óbányában, doktor bácsi?</p>
				<p>- Azt teneked kell jobban tudnod, fiam, mert te ott voltál - nevetett Titulász
                    doktor. - Mink, hála istennek, nem voltunk ott. Mióta itt fekszel, azóta
                    lázadban mindig a bányáról beszélsz, de bizony nem lettünk okosabbak a sok
                    összevissza beszédtől. Hát most már el tudnád-e mondani szép értelmesen, mit
                    kerestél te azon az elhagyott helyen karácsony éjszakáján?</p>
				<p>Mindent elmondtam, amit tudtam. Mikor odaértem, hogy hogyan szólaltak meg a
                    világító kövek a föld alatt, szülém és tündérkém nem győztek ámuldozni, de a
                    doktor csak mosolygott.</p>
				<p>- Beteg voltál te már akkor is, Gergő fiam, mikor hazulról elindultál. Lázadban
                    láttad, hallottad azt a sok furcsaságot. Elhidd, hogy ha én vagyok ott a te
                    helyedben, az én tiszteletemre nem szólalnak meg a kősziklák.</p>
				<p>Összenéztünk szülémmel: mi ketten tudjuk azt, hogy nemcsak az emberek élnek a
                    világon. De minek ellenkeztem volna olyan okos öregemberrel, mint Titulász
                    doktor? Tovább mondtam a történetemet, és mikor a végére értem, a doktor
                    elgondolkozva bólogatott:</p>
				<p>- Most már hát értem az egészet. Mikor a te szegény bűbájos embered meggyújtotta
                    a mécsest, meggyulladt a bányalég, és szétvetette az egész bányát. Takaros kis
                    robbanás volt, belerázkódott az egész város. Az volt a szerencse, hogy
                    karácsony éjszakáján történt, mikor senki jótét lélek még csak a tájékán se járt
                    a bányának. Ti ketten úgy menekedtetek meg, hogy a robbanás kidobott benneteket
                    a hóba, és betemetett törmelékkel. Egy kicsit megütöttétek ugyan magatokat, egy
                    kis repedés is esett a kobakodon, de sebaj, ebcsont beforr. Az ám, az ebről jut
                    eszembe: hogy is hívják azt a derék ebállatot?</p>
				<p>- Mitvisz - mondta szülém olyan gyöngéden, mintha a legkezesebb tyúkocskáját
                    simogatná.</p>
				<p>- No, hát a Mitvisz kutyát aranyba kellene foglalni. Tudod-e, hogy az vezetett
                    nyomra bennünket? Az egész város ott nyüzsgött a bánya körül, de ki gondolt
                    volna arra, hogy ott keressen benneteket a kövek alatt? Csak a Mitvisz érezte
                    meg, hogy lenni kell ott valaminek. Addig szűkölt, csaholt, vonyított a romok
                    tetején, hogy mégiscsak meg kellett néznünk, mi van ott. Hát ti hárman
                    voltatok.</p>
				<p>- Hárman? - néztem körül. - Hát ő hol van?</p>
				<p>- Ehol van e - nevetett a doktor, és előhúzta az ajtó mögül az égbelátót. -
                    Csodálatos, hogy még csak egy srófja se görbült meg.</p>
				<p>Az égbelátó üvegszeme vidáman és barátságosan csillogott, de nem tudtam neki
                    örülni. Azt gondoltam, Küsmödi volt az a harmadik.</p>
				<p>- Nem, fiam, nem ő volt - borongott el a doktor arca. - Ő volt a halott bánya
                    hazajáró lelke, és szegény öreg kóbor lélek most elmúlt a bányával együtt, amit
                    nem tudott elhagyni. Majd ha újra megnyitják a bányát, keresztet faragnak az
                    emlékezetére a bányászok.</p>
				<p>A másik ágy felől fájdalmas zokogás hallatszott. A kis bicebóca mozdulatlanul
                    hallgatta végig az egész beszélgetésünket, de tovább nem bírta magát
                    türtőztetni. Titulász doktor odalépett hozzá, és jóságosan simogatta meg
                    halovány arcát:</p>
				<p>- Csak sírj, fiacskám, sírj, én örülök annak. Most már legalább nem féltem az
                    életedet.</p>
				<p>... Jó pár hét beletelt még, amikor a doktor föleresztett bennünket az ágyból. Ki
                    még akkor se mehettünk, de vendég már jöhetett hozzánk.</p>
				<p>Jöttek is úgy, mintha búcsút járnának.</p>
				<p>Legelőbb Péter apó keresett föl bennünket három bányásztársával. Két rend
                    vadonatúj bányászruhát hoztak a jó emberek, kis bányászinasoknak valót, s arra
                    kértek, hogy ezután az legyen az ünneplő ruhánk.</p>
				<p>- Ezt a szerencsés megmenekülés örömére kapjátok - magyarázta Péter apó -, de
                    mink még másképp is gondoskodni akarunk rólatok. A jó Isten, aki a rosszat is
                    jóra tudja fordítani, a bányász-szerencsétlenséget is szerencsére fordította.
                    Mert a robbanás betemette ugyan az újbánya egy részét, de az óbánya
                    fölszaggatott sziklái alatt meg olyan szénrétegekhez nyitott utat, amikről eddig
                    nem is tudtunk. Becsületes munkánknak kétszeres hasznát látjuk ezentúl. Hálából
                    a bányászcéh gyerekeinek fogad benneteket, s iskoláztat, neveltet addig, míg
                    megemberedtek. Ennyivel tartozunk az öreg Küsmödi emlékének is, Isten
                    nyugosztalja szegényt.</p>
				<p>Nagy éljenzés támadt erre az ablak alatt meg a szomszéd szobában, s ahogy
                    megnyíltak az ajtók, betódult az egész iskola. Pajtásaink boldogan szorongatták
                    a kezünket, a nagy Cintula pedig ez egyszer igazán megcsinálta a kar-tótágast a
                    “bánya fiai”-nak tiszteletére.</p>
				<p>Mind nagy öröm volt ez nekem, de a legnagyobb mégis az volt, mikor szülém
                    megsúgta, hogy a jövő vasárnap már otthon ebédelhetünk a malomházban. Akkora
                    lakomát csapunk, amekkorát még nem látott az öreg épület, s ha hiszem, ha nem,
                    még a ludacskát is levágja a tiszteletünkre.</p>
				<p>Ezzel a ludacskával még sohasem találkoztam az életben, de hírből nagyon jól
                    ismertük egymást, mióta lábadozó voltam. Mert szülém nekem mindig a ludacskáról,
                    a ludacskának meg énrólam beszélt. Én tudtam róla, hogy ő a világon a
                    legfehérebb ludacska, ő pedig tudta énrólam, hogy a világon semmit sem szeretek
                    jobban, mint a lúdhúst. És ezért igen becsültem a ludacskát, ő azonban nyilván
                    nemigen becsült engem.</p>
				<p>Pedig már alig vártam, hogy találkozhassam vele, s át is adta neki szülém az
                    üzenetemet.</p>
				<p>- Úgy bizony, ludacska, téged nagy tisztesség ér - veregette meg a törlészkedő
                    fejét. - Az egyetlen gyermekemnek sütlek meg ebédre, a kis bice-bócának is jut
                    belőled meg a tündérkének is meg a Cötkény bácsinak is meg a Titulász doktor
                    úrnak is, de még Messzi Gyurkát se felejtjük ki. Hát úgy igyekezz meghízni,
                    ludacska, hogy szégyenben ne maradjak veled.</p>
				<p>- Giá-gá, giá-gá! - annyit felelt a ludacska erre nagy engedelmesen.
                    Belenyugodott abba, hogy őbelőle pecsenye lesz vasárnapra. Igaz, hogy akkor is
                    az lett volna belőle, ha bele nem nyugszik, de azért mégis szép volt tőle ez az
                    engedelmesség.</p>
				<p>Még a tepsiben is olyan vidáman sistergett, hogy öröm volt hallgatni. Olyanok
                    mondják, akik hallgatták, olyanok pedig voltak sokan. Nagy ritkaság ám a
                    szegénysoron a tepsiben muzsikáló lúd. Báró cigánynak mind az öt rajkója
                    odaszaladt arra a hírre, hogy nagy ebéd készül a malomházban az özvegy
                    szűcsnénél.</p>
				<p>- Érzsem a drága jó sagát - szippantott nagyokat a pitvarajtóban Nácika, a
                    legöregebb rajkó. - Ast mondta a sülém, nekem is ilyet süt, ha én is olyan jó
                    deák lesek, mint azs Annus néni fia.</p>
				<p>Az én lelkem szülém csak kiszaladt erre a szóra a piruló liba mellől az ajtóba, s
                    megsimogatta a rajkó kócos üstökét:</p>
				<p>- Hát aztán csakugyan olyan leszel, Nácika?</p>
				<p>- Olyan seretnék lenni - kapta Nácika a válla közé a fejét.</p>
				<p>- Segítsen meg szándékodban a jó Isten - törülgette meg édesanyám a könnybe
                    lábadt szemét a fehér kötőjével, azzal befordult a konyhára, s ki se jött addig,
                    míg az egyik combját le nem kanyarította a ludacskának.</p>
				<p>- Nesze, Nácikám - nyomta a kezébe a gyereknek, aki csudálkozásában akkorára
                    tátotta a száját, hogy befért volna rajta az egész ludacska.</p>
				<p>Szülém pedig a hálálkodás elől hirtelen visszaosont a konyhába, s földarabolta a
                    ludat, ahogy illik. Ahogy ott dolgozgat, egyszerre csak megüti a fülét a nagy
                    csöndesség az eresz alatt.</p>
				<p>- Nini, de elillantak a vendégek - kukkantott ki az ajtón.</p>
				<p>Ott voltak azok egy szálig. Tátott szájjal, tágra nyílt szemmel nézték a
                    szerencsés Nácikát, ahogy a lúdcombbal birkózott.</p>
				<p>- Jaj, csak soká edd, hogy soká nézhessük - sóhajtott a legapróbbacska, a csöpp
                    Marcsóka a bácsikája fülébe.</p>
				<p>Szülémnek elfacsarodott a szíve. Se szólt, se beszélt, csak fölkapta a nagy tál
                    pecsenyét, és sorra hordozta a kis éhesek közt:</p>
				<p>- Vegyetek hamar, kis rongyélusok, míg el nem hűl!</p>
				<p>Nem is maradt több a tálban a mellehúsánál, s szegény szülém csak akkor kapott
                    észbe. No, ő szépen elprédálta a nagy ebédet! Mi lesz most már ebből?</p>
				<p>De ahogy az örömtől nekipirosodott kis arcokat meglátta, megvigasztalódva tette
                    vissza a tűzhelyre a tálat.</p>
				<p>- Elég lesz az én fiacskámnak ez az egy darab is. Nem volt az nagyétkű soha
                    életében.</p>
				<p>A többi vendégre nem is gondolt az áldott lélek. Pedig ugyan szép számmal
                    felgyülekeztünk. Titulász doktor mi kettőnkkel, Messzi Gyurka kutyástul,
                    Malvinka macskástul.</p>
				<p>- Így uras - mondta rátartian -, hogy ebből az ünnepből ő se maradjon ki.</p>
				<p>Szülém mindnyájukhoz szíves volt, de nevetve-sírva mégiscsak az én nyakamba
                    borult az ajtóban:</p>
				<p>- Ó, csakhogy hazajöttél még egyszer, lelkem gyerekem!</p>
				<p>- Hát a ludacska, szülém? - kérdeztem tőle incselkedve, mert mindjárt
                    megsejtettem az igazságot, ahogy a sok csámcsogó kis száj közt végigmentünk a
                    ház előtt.</p>
				<p>- A ludacska, fiam? - babrált a kötőjén zavarodottan édesanyám. - A te részed
                    megmaradt belőle, éppen a legjava.</p>
				<p>- Mi-a-ó, mi-a jó? - futott elébünk a küszöbön az öreg Pajtás macska.</p>
				<p>Ő már akkor tudta, mi a jó, mert a foga közt tartotta az én részemet. Már
                    tudniillik a melle csontját, mert a húst már leette róla, s most már csak a
                    csonttal futott a Mitvisz kutya elől, aki azt csaholta, hogy igen szeretné a
                    nevét Mellecsontotviszre változtatni.</p>
				<p>Mindnyájan nevettünk a ludacska történetén, csak szegény szülémnek görbült
                    sírásra a kedve szégyenletében és zavarában. Mire tessékelje ő most már befelé
                    ezt a sok nagy vendéget? Titulász doktor aztán megvigasztalta:</p>
				<p>- Sebaj, jó asszony, hadd próbáljak most már én is valami boszorkányságot. Úgyis
                    sok olyasféle történt már ebben a házban, hátha nekem is sikerül. Csak egyet
                    füttyentek, s mindjárt itt lesz a terülj asztalka. Nézzétek meg csak, gyerekek,
                    hátha már ott is van a kocsimon.</p>
				<p>Persze hogy ott volt, hiszen szemünk láttára tették fel a nagyvendéglő szakácsai
                    a doktor kocsijára a mindenféle drága jó ételekkel tele-tetés kosarat. Volt
                    abban lúd is, tyúk is, édes tészta is, sós is. Csaptunk is olyan lakomát, hogy a
                    király portáján se lehetett volna különbet.</p>
				<p>Még az asztalnál ültünk, mikor hallottuk, hogy a Mitvisz igen nagy lelkesedéssel
                    fogad valakit odakint.</p>
				<p>Ilyen mérgesen csak a Báró cigányt szokta ugatni - vélte Messzi Gyurka. S jól
                    vélte, mert a cigány szavát is hallottuk, ahogy évődött a pulival:</p>
				<p>- Mit kötözsködzs velem, te samár kutya, mikor én most jóban járok? Nem visek,
                    hanem hozstam.</p>
				<p>Csakugyan hozott valamit a Báró cigány. Egy darabot a kincskereső kisködmön háta
                    közepéből. Éppen azt, amelyikre a malomház volt kivarrva. Kint találta a kövek
                    közt, szétfoszlott, elégett az egész ködmön, csak ennyi maradt belőle.</p>
				<p>- Mindjárt ráösmertem, ahogy kikapirgáltam a botommal - mesélte a cigány. - Nini,
                    mondok, ezs meg azs én kiskomám gúnyájából való. Volt nagy öröm, mikor
                    hazsaértem vele. Ast akarta az assony, hogy akassuk föl képnek a falra, olyan
                    sép ezs. No, meg is ráncsigáltam érte a kontyát. Hát mi vagyok én? - mondok. És
                    micsoda ezs, tán malacs vagy bárány vagy csirke? Nem, ezs csak egy rongyos
                    ködmöndarab, hát mán hogy venném én el est azs én kiskomámtól, aki énhozsám
                    mindig olyan jó volt? Elvisem neki, mondok, hogy örüljön segény feje, én úgyse
                    tudok vele mit csinálni.</p>
				<p>Titulász doktor egy ezüstpénzt dobott a cigánynak, én pedig addig néztem a
                    selyemmel kivarrott malomházat, míg hullani kezdett rá a könnyem, és
                    kivirágoztatta rajta a körömkevirágot. Kilopództam a többiek közül, és
                    átosontam a temetőbe, és úgy csókoltam meg egy körömkés sírnak a keresztfáját,
                    mintha az a kéz volna, amelynek a kisködmön volt utolsó munkája. És mintha két
                    áldó kar lett volna a fejfa két karja, és mintha hangot hallottam volna a
                    vadvirágszagú szélben, a tücskök hegedűszava közt:</p>
				<p>- A szeretet az élet.</p>
			</div>
		</body>
	</text>
</TEI>